erat timor. Dixerunt enim: Si dimiserimus eum, venient Romani, et tollent nobis et locum et
regnum 22. O stultitia et imprudentia, dicens in corde suo: Non est Deus! Timuisti perdere terram,
perdidisti coelum: timuisti ne venirent Romani, et tollerent tibi locum et regnum; numquid tibi
tollerent Deum? Quid ergo restat? Quid, nisi ut fatearis quia tenere voluisti et tenendo male
amisisti? Perdidisti enim et locum et gentem occidendo Christum. Maluistis enim Christum occidere,
quam locum perdere; et perdidistis locum et gentem et Christum. Timendo occiderunt Christum:
sed quare hoc? Quoniam Deus dissipavit ossa hominibus placentium. Volentes placere hominibus,
timuerunt perdere locum. Christus autem ipse de quo dixerunt: Non est Deus, maluit displicere
hominibus talibus, quales illi erant; filiis hominum, non filiis Dei maluit displicere. Inde dissipata
sunt ossa eorum, illius ossa nemo confregit. Confusi sunt, quoniam Deus sprevit eos. Revera,
fratres, quantum ad illos attinet, magna illis accessit confusio. In quo loco crucifixerunt Dominum,
quem ideo crucifixerunt ne perderent et locum et regnum, non ibi sunt Iudaei. Deus ergo sprevit
eos: et tamen spernendo admonuit illos ut convertantur. Modo cognoscant Christum, et dicant:
Deus est; quem dixerunt Non est Deus. Redeant ad haereditatem paternam, ad haereditatem
Abrahae, Isaac et Iacob; possideant cum ipsis vitam aeternam, etsi vitam temporalem amiserunt.
Quare hoc? Quia ex filiis hominum facti sunt filii Dei. Nam quamdiu manent et nolunt, non est qui
faciat bonum, non est usque ad unum: confusi sunt, quoniam Deus sprevit eos. Et tamquam ad
ipsos conversus ait: Quis dabit ex Sion salutare Israel? O stulti! Increpatis, insultatis, colaphizatis,
sputis illinitis, spinis coronatis, in crucem erigitis: quem? Quis dabit ex Sion salutare Israel? Nonne
ipse quem dixistis: Non est Deus? In avertendo Deus captivitatem populi sui. Non enim avertit
captivitatem populi sui, nisi qui voluit inter vestras manus esse captivus. Sed qui hoc intellegent?
Exsultabit Iacob, et laetabitur Israel. Vere Iacob et vere Israel, minor ille cui servivit maior 23, ipse
exsultabit, quia ipse cognoscet.

69

IN PSALMUM 53
ENARRATIO
Sermo ad populum

Saul et David, historice et symbolice.
1. [v 1, 2.] Psalmi huius titulus habet fructum prolixitatis suae, si intellegatur: et quia Psalmus
brevis est, compensemus in mora tituli quod in Psalmo non immorabimur. Inde enim pendet omnis
versus qui cantatur. Si quis itaque agnoscat quod in domus fronte praefixum est, securus intrabit;
nec cum intraverit, errabit. Hoc enim in ipso poste praenotatum est, quomodo interius non erretur.
Titulus eius sic se habet: In finem, in hymnis, intellectus ipsi David, cum venerunt Ziphaei, et
dixerunt ad Saul: Nonne ecce David absconditus est apud nos? Quod Saul persecutor erat sancti viri
David, optime novimus: quod figuram gerebat Saul temporalis regni, non ad vitam, sed ad mortem
pertinentis, et hoc Vestrae Caritati nos commendasse meminimus. Itemque quod ipse David
figuram gerebat Christi, vel corporis Christi, et nosse debetis, et recolere qui iam nostis. Quid ergo
Ziphaei? Vicus quidam erat Ziph, cuius habitatores Ziphaei, in quorum regione se absconderat
David, cum eum vellet Saul invenire et occidere. Isti ergo Ziphaei cum hoc cognovissent,
prodiderunt eum regi persecutori, dicentes: Nonne ecce David absconditus est apud nos? 1 Nihil
quidem profuit illis proditio eorum, et ipsi David nihil obfuit. Namque animus eorum malignus
demonstratus est: Saul vero nec post eorum proditionem potuit comprehendere David; sed potius
in ipsius regionis quadam spelunca, cum eius manibus datus esset occidendus Saul, pepercit illi
David, et quod habebat in potestate non fecit 2. Ille autem quaerebat facere quod in potestate non
habuit. Ziphaei ergo viderint illi qui fuerint: quos nobis Psalmus ex illorum occasione intellegendos
offerat, videamus.

Saeculi divitiae fugaces, nostrae autem aeternae.
2. Si quaeramus ergo quid interpretentur Ziphaei, invenimus Florentes. Florentes ergo nescio qui
inimici erant sancto David, florentes latenti. Inveniamus eos in genere humano, si Psalmum
intellegere volumus. Inveniamus hic primo David latentem, et inveniemus ei adversarios florentes.
Attende David latentem: Mortui enim estis, dicit Apostolus membris Christi, et vita vestra
abscondita est cum Christo in Deo. Isti ergo latentes quando erunt florentes? Cum Christus, inquit,
apparuerit vita vestra, tunc et vos cum illo apparebitis in gloria 3. Quando erunt isti florentes, tunc
erunt illi Ziphaei arescentes. Cui namque flori illorum comparetur gloria, attendite: Omnis caro
fenum, et omnis honor carnis ut flos feni. Quis finis? Fenum aruit, et flos decidit. Ubi tunc erit

309

