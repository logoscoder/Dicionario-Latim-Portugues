se sententiam dixerunt interrogati: Quid faciet ille paterfamilias colonis malis? Malos male perdet,
et vineam suam locabit aliis agricolis. Quid, et illud non legistis: Lapidem quem reprobaverunt
aedificantes, hic factus est in caput anguli? 32 Quod est enim, reprobaverunt aedificantes; hoc ait:
Eiecerunt extra vineam, et occiderunt. Ergo erutus est et ille. Caput nostrum sursum est, liberum
est. Haereamus illi per dilectionem, ut melius postea conglutinemur ei per immortalitatem; et
dicamus omnes: Educes me de muscipula ista, quam occultaverunt mihi; quoniam tu es protector
meus.
11. [v 6.] Audiamus vocem Domini, quam dixit in cruce: In manus tuas commendo spiritum meum.
Certe cum verba eius in Evangelio de isto psalmo cognoscimus, ipsum hic locutum fuisse non
dubitemus. Habes hoc in Evangelio, dixit: In manus tuas commendo spiritum meum 33: et inclinato
capite tradidit spiritum 34. Non sine causa voluit verba huius psalmi sua esse, nisi ut te admoneret
se locutum esse in hoc psalmo. Ipsum hic quaere; cogita quomodo in illo psalmo se quaeri voluit
pro susceptione matutina: Foderunt manus meas et pedes, dinumeraverunt omnia ossa mea; ipsi
vero consideraverunt et conspexerunt me, diviserunt sibi vestimenta mea, et super vestem meam
miserunt sortem 35: ut te admoneret in se hoc esse completum, in voce sua posuit caput ipsius
psalmi: Deus, Deus meus, utquid me dereliquisti? 36 Et tamen vocem corporis in se transfiguravit;
non enim Unicum suum Pater aliquando dereliquit. Redemisti me, Domine, Deus veritatis: faciens
quod promisisti, non fallens in pollicitatione tua, Deus veritatis.

De mendacio et vanitate.
12. [v 7.] Odisti observantes vanitatem supervacue. Quis observat vanitatem? Qui timendo mori
moritur: timendo enim mori mentitur, et moritur antequam moriatur, qui ideo mentiebatur ut
viveret. Mentiri vis, ne moriaris: et mentiris, et moreris; et cum vitas unam mortem quam differre
poteris, auferre non poteris, incidis in duas, ut prius in anima, postea in corpore moriaris. Unde hoc,
nisi observando vanitatem? Quia dulcis est tibi transiens dies, quia dulcia sunt tibi transvolantia
tempora, unde nihil tenes, et insuper tu teneris. Odisti observantes vanitatem supervacue. Ego
autem, qui non observo vanitatem, in Domino speravi. Speras in pecunia, observas vanitatem:
speras in honore et sublimitate aliqua potestatis humanae, observas vanitatem: speras in aliquo
amico potente, observas vanitatem. In his omnibus cum speras, aut tu exspiras, et ea hic dimittis;
aut cum vivis, omnia pereunt, et in spe tua deficis. Hanc vanitatem commemorat Isaias dicens:
Omnis caro fenum, et omnis gloria eius quasi flos feni: aruit fenum, et flos eius decidit; verbum
autem Domini manet in aeternum 37. Ego autem, non quomodo illi qui sperant in vanitate, et qui
observant vanitatem; sed in Domino speravi, qui non est vanitas.

Multis impellimur necessitatibus.
13. [v 8.] Exsultabo, et iucundabor in tua misericordia: non in mea iustitia. Quia respexisti
humilitatem meam, salvam fecisti de necessitatibus animam meam: nec conclusisti me in manus
inimici. Quae sunt necessitates, unde volumus salvam heri animam nostram? Quis eas enumeret?
quis digne exaggeret? quis congrue vitandas fugiendasque commendet? Primo in genere humano
dura necessitas, nescire cor alterius, male sentire plerumque de amico fideli, bene sentire
plerumque de amico infideli. O dura necessitas! Et quid facis ut corda inspicias? quem oculum
affers, infirma et plangenda mortalitas? quid facis ut videas hodie cor fratris tui? Non habes quid
facias. Alia maior necessitas, nec tuum vides quale erit cras. Quid iam dicam de necessitatibus
ipsius mortalitatis? Mori necesse est, et nemo vult. Nemo vult quod necesse est. Nemo vult, quod
erit velit nolit. Dura necessitas nolle quod non potest evitari. Nam si fieri posset, nollemus utique
mori; et effici quod Angeli vellemus, sed commutatione quadam, non morte, sicut dicit Apostolus:
Aedificationem habemus ex Deo, domum non manufactam, aeternam in coelis. Etenim in hoc
ingemiscimus, habitaculum nostrum quod de coelo est, superindui cupientes; si tamen induti, et
non nudi inveniamur. Etenim qui sumus in hac habitatione, ingemiscimus gravati, in quo nolumus
exspoliari, sed supervestiri, ut absorbeatur mortale a vita 38. Volumus pervenire ad regnum Dei, sed
per mortem nolumus: et tamen dicit tibi necessitas: Hac venies. Hac venire dubitas homo, cum hac
ad te venerit Deus? Quae sunt etiam necessitates vincendarum vetustissimarum cupiditatum, et
annosarum malarum consuetudinum? Vincere consuetudinem, dura pugna, nosti. Vides quam male
facias, quam detestabiliter, quam infeliciter; et facis tamen: fecisti fieri, facturus es hodie. Si sic tibi
displicet cum disputo, quomodo displicet tibi cum cogitas? Et tamen facturus es hoc. Unde raperis?
quis te captivum trahit? An illa lex in membris tuis repugnans legi mentis tuae? Clama ergo: Infelix
ego homo, quis me liberabit de corpore mortis huius? Gratia Dei per Iesum Christum Dominum
nostrum 39; et impletur in te quod modo diximus: Ego autem in Domino speravi: exsultabo, et
iucundabor in tua misericordia; quia respexisti humilitatem meam, salvam fecisti de necessitatibus

101

