vis videre. Accedit ergo utcumque anima humana, interior homo recreatus ad imaginem Dei, quia
creatus ad imaginem Dei; qui tanto erat longe factus, quanto ierat in dissimilitudinem. Non enim
locorum intervallis acceditur ad Deum, aut receditur a Deo: dissimilis factus, longe recessisti; similis
factus, proxime accedis. Vide quomodo nos vult accedere Dominus, faciens primo similes, ut
accedamus. Estote, ait, sicut Pater vester qui in coelis est, qui solem suum oriri facit super bonos et
malos, et pluit super iustos et iniustos 7. Disce diligere inimicum, si vis cavere inimicum. Inquantum
autem in te caritas crescit, efficiens te et revocans te ad similitudinem Dei, pertendit usque ad
inimicos; ut sis ei similis qui facit solem suum oriri, non super bonos tantum, sed super bonos et
malos; et pluit, non super iustos tantum, sed super iustos et iniustos. Quantum accedis ad
similitudinem, tantum proficis in caritate, et tanto incipis sentire Deum. Et quem sentis? qui venit
ad te, an ad quem tu redis? Nam ille nunquam discessit a te: recedit a te Deus, cum tu recedis a
Deo. Praesentia sunt caecis omnia, sicut videntibus: uno loco stans caecus et videns, iisdem formis
rerum uterque circumfunditur; ille est praesens rebus, ille absens: ex duobus uno loco stantibus,
unus est praesens, alius absens; non rebus ipsis ad alterum accedentibus et ab altero recedentibus,
sed propter dissimilitudinem oculorum suorum. Ille qui caecus dicitur, quia exstinctum est ibi quod
contemperari solet luci cuncta vestienti, frustra est praesens rebus quas non videt; imo rectius
absens quam praesens dicitur: ubi enim non est sensus eius, recte dicitur absens; hoc est enim
absentem esse, sensu abesse. Sic et Deus ubique praesens est, ubique totus. Sapientia eius attingit
a fine usque ad finem fortiter, et disponit omnia suaviter 8. Quod autem Deus Pater, hoc Verbum
eius et Sapientia eius, lux de luce, Deus de Deo. Quid ergo optas videre? Non est a te longe quod
vis videre. Apostolus dicit equidem non longe positum ab unoquoque nostrum: in ipso enim vivimus
et movemur et sumus 9. Quanta ergo miseria est; longe esse ab eo qui ubique est?

Deus, et ineffabilis et ubique laudandus.
6. Esto ergo similis pietate, et diligens cogitatione: quoniam invisibilia eius per ea quae facta sunt
intellecta conspiciuntur 10; ea quae facta sunt intuere, mirare, quaere auctorem. Si dissimilis sis,
repelleris; si similis, exsultabis. Et cum accedere coeperis similis, et persentiscere Deum, quantum
in te caritas crescit, quia et caritas Deus est 11, senties quiddam quod dicebas, et non dicebas. Ante
enim quam sentires, dicere te putabas Deum: incipis sentire, et ibi sentis dici non posse quod
sentis. Cum autem ibi didiceris dici non posse quod sentis, tacebis, non laudabis? Ergo mutus eris in
laudibus Dei, et gratiarum actionem non reddes ei qui voluit se notum tibi facere? Laudabas, cum
quaereres; silebis, cum inveneris? Nullo pacto; non eris ingratus. Debetur honor, debetur
reverentia, debetur magna laudatio. Attende te qui sis, terra et cinis: vide quis meruerit, quid
videre; vide quis, quid, homo Deum. Agnosco non meritum hominis, sed misericordiam Dei. Lauda
ergo miserantem. Quomodo, inquis, laudabo? Modicum ipsum quod sentire possum ex parte in
aenigmate per speculum, iam explicare non possum 12. Audi ergo Psalmum: Iubilate Domino, omnis
terra. Intellexisti iubilationem omnis terrae, si iubilas Domino. Domino iubila; noli iubilationem tuam
in alias atque alias res dividere. Postremo caetera dici possunt utcumque. ille solus est ineffabilis,
qui dixit, et facta sunt omnia. Dixit, et facti sumus 13: sed nos eum dicere non possumus. Verbum
eius quo dicti sumus, Filius eius est: ut a nobis utcumque infirmis diceretur, factus est infirmus.
Iubilationem pro verbo possumus dicere, verbum pro verbo non possumus. Iubilate ergo Domino,
omnis terra.

Libera servitus, ubi non necessitas sed caritas servit.
7. Servite Domino in iucunditate. Omnis servitus amaritudine plena est: omnes conditione servili
obligati et serviunt, et murmurant. Nolite timere illius Domini servitutem: non erit ibi gemitus, non
murmur, non indignatio; nemo se petit inde venalem, quia dulce est quod redempti omnes sumus.
Magna felicitas, fratres, esse in ista domo magna servum, etsi cum compedibus. Noli timere, serve
compedite, confitere Domino: meritis tuis attribue compedes tuas; confitere in compedibus, si vis ut
in ornamenta vertantur. Non frustra, nec sine exauditione dictum est: Intret in conspectum tuum
gemitus compeditorum 14. Servite Domino in iucunditate. Libera servitus est apud Dominum; libera
servitus, ubi non necessitas, sed caritas servit. Vos, inquit, in libertatem vocati estis, fratres:
tantum ne libertatem in occasionem carnis detis; sed per caritatem spiritus servite invicem 15.
Servum te caritas faciat quia liberum te veritas fecit. Si manseritis, inquit, in verbo meo, vere
discipuli mei estis; et cognoscetis veritatem, et veritas liberabit vos 16. Simul es et servus et liber:
servus, quia factus es; liber, quia amaris a Deo a quo factus es: imo etiam inde liber, quia amas
eum a quo factus es. Noli servire cum murmure; non enim id agunt murmura tua, ut non servias,
sed ut malus servus servias. Servus es Domini, libertus es Domini; non te sic quaeras manumitti, ut
recedas de domo manumissoris tui.

673

