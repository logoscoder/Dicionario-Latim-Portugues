sanguinem cordis in rebaptizato? Illae mortes alios oculos quaerunt. Quamquam et de istis
mortibus visibilibus non quiescant armati ubique Circumcelliones. Et si istas visibiles mortes
attendamus, viri sanguinum sunt. Attende armatum, si vir pacis est, et non sanguinis. Si fustem
saltem solum ferret; sed fert fundibulum, fert securim, fert lapides, fert lanceas: et ista portantes
ubique qua possunt evagantur, sanguinem innocentium sitiunt. Ergo et de istis visibilibus mortibus
sunt viri sanguinum. Sed et de illis dicamus: Utinam solas facerent, et animas non perimerent. Isti
qui sunt viri sanguinum et dolositatis, ne putent quia nos male sic intellegimus viros sanguinum, qui
animas occidunt; ipsi Maximianistas suos sic intellexerunt. Nam cum eos damnarent, in ipsa
sententia concilii sui ista verba posuerunt: Veloces pedes eorum ad effundendum sanguinem
annuntiatorum. Contribulatio et calamitas in viis eorum, et viam pacis non cognoverunt 77. Hoc de
Maximianistis dixerunt. Quaero autem ego ab eis quando Maximianistae fuderint corporis
sanguinem, non quia et ipsi non funderent, si esset talis multitudo quae funderet, sed propter,
timiditatem paucitatis suae magis ab eis aliquid passi sunt, quam ipsi tale aliquid aliquando
fecerunt. ergo interrogo donatistam, et dico: In concilio tuo posuisti de Maximianistis: Veloces
pedes eorum ad effundendum sanguinem. Unum mihi date quem digito laeserint Maximianistae?
Quid mihi aliud responsurus est, nisi quod ego dico? Qui se separaverunt ab unitate, et animas
seducendo interimunt, spiritaliter, non carnaliter sanguinem fundunt. Optime exposuisti, sed in
expositione tua agnosce facta tua. Viri sanguinum et dolositatis. In fraude dolositas, in simulatione,
in seductione. Quid ergo illi ipsi qui divisi sunt prae ira vultus eius? Ipsi sunt viri sanguinum et
dolositatis.

Haereticorum dementia cito patefiet.
27. Sed quid de illis ait? Non dimidiabunt dies suos. Quid est: Non dimidiabunt dies suos? Non
proficient quantum putant: intra tempus quod sperant, peribunt. Ipse est enim perdix ille, de quo
dictum est: In dimidio dierum eius derelinquent eum, et in novissimis suis erit insipiens 78.
Proficiunt, sed ad tempus. Quid enim ait Apostolus? Maligni autem homines et seductores proficient
in peius, ipsi errantes, et alios in errorem mittentes 79. Caecus autem caecum ducens, simul in
foveam cadunt 80. Merito cadunt in puteum corruptionis. Quid ergo ait? Proficient in peius; non
tamen diu. Nam paulo ante dixit: Sed ultra non proficient: hoc est, non dimidiabunt dies suos.
Sequatur Apostolus, et dicat quare: Dementia enim eorum manifesta erit omnibus, sicut et illorum
fuit 81. Viri sanguinum et dolositatis non dimidiabunt dies suos. Ego autem in te sperabo, Domine.
Merito autem illi non dimidiabunt dies suos, quia in homine speraverunt. Ego autem a diebus
temporalibus perveni ad diem aeternam. Quare? Quia in te speravi, Domine.

71

IN PSALMUM 55
ENARRATIO
Sermo

Christus quies nostra.
1. [v 1.] Sicut aliquam domum intraturi, cuius sit et ad quem pertineat in titulo inspicimus, ne forte
importune irruamus quo non oportet, neque rursus timiditate revocemur ab eo quo oportet intrare:
tamquam ergo si legeremus: Haec praedia illius aut illius; ita in superliminari psalmi huius habemus
inscriptum: In finem, pro populo qui a sanctis longe factus est, ipsi David in tituli inscriptionem,
cum tenuerunt eum Allophyli in Geth. Agnoscamus ergo populum qui longe factus est a sanctis in
tituli inscriptionem. Pertinet hoc enim ad ipsum David, quem iam nostis intellegere spiritaliter:
neque enim commendatur nobis nisi ille de quo dictum est: Finis Legis Christus ad iustitiam omni
credenti 1. Ergo, In finem, cum audis, in Christum intende, ne in via remanendo non pervenias ad
finem. Quidquid enim est, ubi infra steteris, antequam ad Christum pervenias, nihil tibi aliud divinus
sermo dicit, nisi: Accede, nondum est locus ubi securitas sit. Est quidam locus ubi statio fidissima
collocatur; est quaedam petra ubi domus secura consurgit, ut non metuat imbrem tempestatis.
Flumina enim impegerunt in domum illam, et non cecidit; fundata enim erat supra petram 2: Petra
autem erat Christus 3. Sub nomine David Christus figuratur; quia de illo dictum est: qui factus est
ex semine David secundum carnem 4.

Quaevis tentatio probatio est, eaque fructuosissima.
324

