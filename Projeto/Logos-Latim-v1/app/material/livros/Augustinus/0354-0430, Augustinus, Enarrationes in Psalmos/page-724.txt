Cum enim liber sim ex omnibus, omnium servum me feci, ut plures lucrifacerem. Et quibus dixit: In
libertatem vocati estis? et quid adiunxit? Tantum ne libertatem in occasionem carnis detis, sed per
caritatem servite invicem 52. Quos liberos fecerat, servos fecit; non conditione, sed tamen Christi
redemptione; non necessitate, sed caritate: Per caritatem, inquit, servite invicem. Sed Christo
servimus invicem, ait; non populis, non carnalibus, non infirmis. Bene Christo servis, si servis quibus
Christus servivit. Nonne de illo dictum est: Bene servientem plurimis? Propheta legitur: de nullo nisi
de Christo accipi solet. Audiamus tamen proprie et in Evangelio vocem eius: Quicumque, inquit, in
vobis vult maior esse, erit vester servus 53. Servum meum te fecit, qui te suo sanguine liberum
fecit. Dicite hoc nobis, quia verum dicitis. Audi illum alio loco: Nos autem servos vestros per
Iesum 54. Bene diligite servos vestros, sed in Domino vestro. Praestet nobis ut bene serviamus. Nam
velimus, nolimus, servi su mus: et tamen si volentes sumus, non necessitate, sed caritate servimus.
Quodammodo enim quasi superbia servorum stomachata videbatur, cum diceret Dominus: Erit
vester servus qui voluerit inter vos maior esse. Iam enim filii Zebedaei sedes altissimas quaerebant:
unus volebat sedere ad dexteram, alter ad sinistram, dicentes per matrem quod ipsi cupiebant.
Dominus non illis sedes invidit, sed convallem prius plorationis ostendit, quasi diceret: Illuc vultis
venire, ubi sum ego? venite qua ego. Quid est, venite qua ego? Per humilitatem. Ego de sublimi
descendi, et humiliatus ascendo: vos in terra inveni, et ante vultis volare quam pasci; prius
nutrimini, educamini, ferte nidum. Quid enim ait? quomodo illos revocavit ad humilitatem, iam
quaerentes altitudinem? Potestis bibere calicem quem ego bibiturus sum? 55 Et illi, etiam in hoc
superbi: Possumus. Quomodo Petrus: Tecum usque ad mortem. Fortis vir, donec femina diceret: Et
iste cum illis erat. Sic et isti: Possumus. Potestis? Possumus. Et ille: Calicem quidem meum
bibetis 56, etsi modo non potestis, bibetis: quomodo Petro: Non potes me modo sequi; sequeris me
postea 57. Calicem quidem meum bibetis; sedere autem ad dexteram meam vel ad sinistram, non
est meum dare vobis 58. Quid est: Non est meum dare vobis? Non est meum dare superbis. Modo
quibus loquor, superbi estis; ideo dixi: Non est meum dare vobis. Sed forte dicerent: Erimus
humiles. Non ergo eritis vos: ego: Vobis dixi. Non dixi: Non dabo humilibus: sed, non dabo superbis.
Qui autem rex superbo fit humilis, non erit qui erat.

Unde quisque vivat attendamus et agentibus large tribuamus.
10. Ergo praedicatores verbi, et iumenta et servi sunt. Producat terra, si irrigata est, fenum
iumentis, et herbam servituti hominum. Ipse est enim fructus, ut possit fieri quod dictum est in
Evangelio: Ut et ipsi recipiant vos in tabernacula aeterna 59. Vide de feno quid facias, vide de re vili
quid emas. Ut recipiant vos, inquit, in tabernacula aeterna: ubi erunt ipsi, illuc vos recipiant. Quare
hoc? Quia qui suscipit iustum in nomine iusti, mercedem iusti accipiet: et qui suscipit prophetam in
nomine prophetae, mercedem prophetae accipiet: et qui dederit calicem aquae frigidae uni ex his
minimis, tantum in nomine discipuli; amen dico vobis, non perdet mercedem suam 60. Quam
mercedem non perdet? Recipient vos in tabernacula aeterna. Quis non festinet? qui non alacrius
currat? Si terra estis, rigamini de fructu operum Dei: ne dicatis: Non sunt cum quibus faciamus;
praedicatores nostri, iumenta triturantia, homines servientes non indigent nostri. Quaere tamen, ne
quis indigeat: postremo, et qui non indiget, inveniat in te quod nolit accipere. Accipit enim bonam
voluntatem, cum tu accipias pacem: etsi enim non quaerit datum, sed requirit fructum 61. Quaere
tamen, ne quis indigeat; et noli dicere: Si petierit, dabo. Exspectas ergo ut petat? Sic pascis bovem
Dei, quomodo transeuntem mendicum? Illi petenti das, quia scriptum est: Omni petenti te, da 62. De
isto quid scriptum est? Beatus qui intellegit super egenum et pauperem 63. Quaere cui des: Beatus
enim qui intellegit super egenum et pauperem, qui praeoccupat vocem petituri. Si sic inter vos
indigent milites Christi, ut etiam petant; videte ne vos iudicent, antequam petant. Quomodo, inquis,
quaero? Esto curiosus, esto providus; prospice, attende unde quisque vivat, unde se transigat, unde
habeat: non reprehendetur ista curiositas tua; terra eris producens fenum iumentis, et herbam
servituti hominum. Curiosus esto, et intellege super egenum et pauperem. Alius ad te venit, ut
petat; alium tu praeveni, ne petat. Sicut enim de illo qui te quaerit dictum est: Omni petenti te, da;
sic de illo quem tu debes quaerere dictum est: Sudet eleemosyna in manu tua, donec invenias
iustum cui eam tradas. Cum enim dandum sit et istis pauperibus petentibus; non enim ab eis
inhibuit Deus eleemosynas, cum Christus de ipsis dicat: Quando facis epulum, convoca caecos,
claudos, debiles, non habentes unde tibi reddant; retribuetur autem tibi in resurrectione
iustorum 64: voca et ipsos, pasce et ipsos; epulare, cum illi epulantur; delectare, cum illi saginantur;
illi enim pane tuo, tu iustitia Dei. Nemo vobis dicat: Praeceptum est a Christo ut servo Dei detur,
mendico non detur. Absit; prorsus impius ista loquitur. Da illi, sed multo magis illi. Ille enim petit, et
in voce petentis agnoscis cui des: ille autem quanto minus petit, tanto magis tibi vigilandum est ut
praeoccupes petiturum; aut forte modo non petiturum, et aliquando damnaturum. Itaque curiosi
estote ad ista, fratres mei; invenietis multorum Dei servorum indigentiam, tantum ut velitis
invenire. Sed quia delectat vos excusatio qua vultis dicere: Nesciebamus; propterea non invenitis.

724

