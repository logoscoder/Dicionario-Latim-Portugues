Adorate scabellum pedum eius. Quaero quod sit scabellum pedum eius; et dicit mihi Scriptura:
Terra scabellum pedum meorum. Fluctuans converto me ad Christum, quia ipsum quaero hic; et
invenio quomodo sine impietate adoretur terra, sine impietate adoretur scabellum pedum eius.
Suscepit enim de terra terram; quia caro de terra est, et de carne Mariae carnem accepit. Et quia in
ipsa carne hic ambulavit, et ipsam carnem nobis manducandam ad salutem dedit; nemo autem
illam carnem manducat, nisi prius adoraverit: inventum est quemadmodum adoretur tale scabellum
pedum Domini, et non solum non peccemus adorando, sed peccemus non adorando. Numquid
autem caro vivificat? Ipse Dominus dixit, cum de ipsa commendatione eiusdem terrae loqueretur:
Spiritus est qui vivificat; caro autem nihil prodest. Ideo et ad terram quamlibet cum te inclinas
atque prosternis, non quasi terram intuearis, sed illum Sanctum cuius pedum scabellum est quod
adoras; propter ipsum enim adoras: ideo et hic subiecit: Adorate scabellum pedum eius, quoniam
sanctus est. Quis sanctus est? In cuius honore adoras scabellum pedum eius. Et cum adoras illum,
ne cogitatione remaneas in carne, et a spiritu non vivificeris: Spiritus est enim, inquit, qui vivificat;
caro autem nihil prodest. Tunc autem, quando hoc Dominus commendavit, de carne sua locutus
erat, et dixerat: Nisi quis manducaverit carnem meam, non habebit in se vitam aeternam.
Scandalizati sunt discipuli eius quidam, septuaginta ferme, et dixerunt: Durus est hic sermo; quis
potest eum intellegere? Et recesserunt ab eo, et amplius cum eo non ambulaverunt. Durum illis
visum est quod ait: Nisi quis manducaverit carnem meam, non habebit vitam aeternam: acceperunt
illud stulte, carnaliter illud cogitaverunt, et putaverunt quod praecisurus esset Dominus particulas
quasdam de corpore suo, et daturus illis, et dixerunt: Durus est hic sermo. Ipsi erant duri, non
sermo. Etenim si duri non essent, sed mites essent, dicerent sibi: Non sine causa dicit hoc, nisi quia
est ibi aliquod sacramentum latens. Manerent cum illo lenes, non duri; et discerent ab illo, quod,
illis discedentibus, qui remanserunt, didicerunt. Nam cum remansissent cum illo discipuli duodecim,
illis recedentibus, suggesserunt illi, tamquam dolentes illorum mortem, quod scandalizati sunt in
verbo eius et recesserunt. Ille autem instruxit eos, et ait illis: Spiritus est qui vivificat; caro autem
nihil prodest: verba quae locutus sum vobis, spiritus est et vita 17. Spiritaliter intellegite quod
locutus sum: non hoc corpus quod videtis, manducaturi estis; et bibituri illum sanguinem, quem
fusuri sunt qui me crucifigent. Sacramentum aliquod vobis commendavi; spiritaliter intellectum
vivificabit vos. Etsi necesse est illud visibiliter celebrari, oportet tamen invisibiliter intellegi.
Exaltate Dominum Deum nostrum, et adorate scabellum pedum eius, quoniam sanctus est.

Patrum res gestae ad Christum referantur.
10. [vv. 6-8.] Moyses et Aaron in sacerdotibus eius, et Samuel in his qui invocant nomen eius.
Invocabant Dominum, et ipse exaudiebat eos; in columna nubis loquebatur ad eos. Isti antiqui
Moyses et Aaron et Samuel, servi Dei, magni apud antiquos. Nostis quia Moyses eduxit in virtute
Dei populum Israel ex Aegypto per Rubrum mare; et duxit in eremo; et quanta mirabilia fecerit illo
tempore Deus per manum Moysi, noverunt omnes qui istas Scripturas libenter audiunt in Ecclesia,
vel apud se legunt, vel quoquo modo didicerunt. Aaron frater ipsius fuit, quem ordinavit etiam
sacerdotem. Et ibi quidem non videtur sacerdos esse, nisi Aaron. Aperte enim in illis Litteris Aaron
nominatur sacerdos Dei 18: de Moyse non ibi dicitur quod sacerdos erat. Sed si hoc non erat, quid
erat? numquid maior sacerdote esse poterat? Exprimit psalmus iste quia et ipse sacerdos erat:
Moyses, et Aaron in sacerdotibus eius. Ergo erant illi Domini sacerdotes. Samuel postea iam in libro
Regnorum legitur: iste est Samuel temporibus David; nam ipse unxit sanctum David 19. Samuel ab
initio aetatis suae in templo crevit. Mater eius sterilis fuit: volens habere filium, oravit ad Dominum
cum gemitu magno, et petens ut daret ei Deus filium, ostendit quia non carnaliter habere voluit,
quem natum illi dedit, qui eum esse voluit. Vovit enim eum Domino Deo, et ait: Si mihi masculus
natus fuerit, templo tuo serviet 20: et ita fecit. Natus sanctus Samuel fuit apud matrem tempore
lactis; mox ut eum ablactavit, dedit in templum, ut ibi cresceret, ibi roboraretur in spiritu, ibi Deo
serviret: factus est sacerdos magnus, sacerdos sanctus illo tempore. Commemorat istos, et per
istos omnes sanctos nos vult intellegere. Quare autem hic illos nominavit? Quoniam diximus
Christum hic nos debere intellegere. Advertat Sanctitas vestra. Dixit superius: Exaltate Dominum
Deum nostrum, et adorate scabellum pedum eius, quoniam sanctus est 21: commendans quemdam,
id est Dominum nostrum Iesum Christum, cuius scabellum pedum adorandum est, quia carnem
assumpsit, in qua appareret generi humano; et volens nobis ostendere et antiquos patres ipsum
praedicasse, quia ipse est verus sacerdos Dominus noster Iesus Christus, commemoravit istos, quia
in columna nubis ad illos loquebatur Deus. Quid est, in columna nubis? Loquebatur per figuras. Si
enim in quadam nubecula loquebatur; obscura illa dicta nescio quem manifestum praesignabant.
Ille autem nescio quis, iam non est nescio quis; quia scitur a nobis, Dominus noster Iesus Christus.
Moyses et Aaron in sacerdotibus eius, et Samuel in his qui invocant nomen eius. Invocabant
Dominum, et ipse exaudiebat eos; in columna nubis loquebatur ad eos. Qui primo loquebatur in
columna nubis, ipse nobis locutus est in scabello pedum suorum; id est, in terra assumpta carne,
unde adoramus scabellum pedum eius, quoniam sanctus est. Ipse de nube loquebatur quod tunc

668

