quomodo computati sunt inter filios Dei, et inter sanctos sors illorum est? Ergo erravimus a via
veritatis, et iustitiae lumen non luxit nobis, et sol non est ortus nobis: repleti sumus iniquitatis via
et perditionis, et ambulavimus solitudines difficiles, viam autem Domini ignoravimus. Quid nobis
profuit superbia, aut quid divitiarum iactatio contulit nobis? Transierunt omnia illa tamquam
umbra 35.
13. Quod autem ait: Convertantur, et confundantur, quis non iudicet esse iustissimam poenam, ut
conversionem ad confusionem habeant, qui ad salutem habere noluerunt? Deinde addidit, valde
velociter; cum enim iam desperari coeperit iudicii dies, cum dixerint: Pax, tunc eis repentinus veniet
interitus 36. Quandocumque autem venerit, celerrime venit quod desperatur esse venturum: et
longitudinem vitae huius non facit sentiri, nisi spes vivendi; nam nihil videtur esse celerius, quam
quidquid in ea iam praeteritum est. Cum ergo iudicii dies venerit, tunc sentient peccatores quam
non sit longa omnis vita quae transit; nec omnino eis videri poterit tarde venisse, quod non
desiderantibus, sed potius non credentibus venerit. Quamquam et illud hic accipi potest, ut quia
tamquam gementem et tam saepe diuque flentem Deus exaudivit, intellegatur liberata a peccatis,
et omnes perversos motus carnalis affectionis domuisse, sicut dicit: Discedite a me, omnes qui
operamini iniquitatem, quoniam exaudivit Dominus vocem fletus mei, quod cum ei provenerit, non
mirum est si iam ita perfecta est ut oret pro inimicis suis. Potest ergo ad hoc pertinere quod dixit:
Erubescant, et conturbentur omnes inimici mei, ut de peccatis suis agant poenitentiam, quod sine
confusione et conturbatione fieri non potest. Nihil itaque impedit sic accipere et illud quod sequitur:
Convertantur et erubescant, id est, convertantur ad Deum, et erubescant se in prioribus tenebris
peccatorum aliquando gloriatos; sicut Apostolus dicit: Quam enim gloriam habuistis aliquando in
his, in quibus nunc erubescitis 37? Quod autem addidit, valde velociter, aut ad optantis affectum,
aut ad Christi potentiam referendum est, qui gentes quae pro idolis suis persequebantur Ecclesiam,
ad Evangelii fidem tanta temporum celeritate convertit.

7 IN PSALMUM 7
ENARRATIO
1. [v 1.] Historia quidem unde occasionem ista prophetia sumpsit, in Regnorum secundo libro 1
cognoscere facile est. Ibi enim Chusi, amicus regis David, transitum fecit in partes Abessalon filii
eius qui adversus patrem bellum gerebat, ad exploranda consilia et renuntianda quae adversus
patrem ille moliebatur auctore Achitophel, qui defecerat ab amicitia David, et filium eius adversus
patrem consiliis quibus posset instruebat. Sed quoniam non ipsa historia in hoc psalmo
consideranda est de qua Propheta mysteriorum velamen assumpsit, si transitum ad Christum
fecimus, auferatur velamen 2. Et primo ipsorum nominum significationem interrogemus quid sibi
velit. Non enim defuerunt interpretes qui haec ipsa non carnaliter ad litteram, sed spiritaliter
investigantes, edicerent nobis quod Chusi interpretetur Silentium; Iemini autem, Dexter; Achitophel,
Fratris ruina. Quibus interpretationibus rursum nobis traditor ille Iudas occurrit, ut Abessalon eius
imaginem gestet, secundum quod Patris pax interpretatur; quia pacatus erga illum exstitit pater,
quamvis ipse dolis suis bellum haberet in corde, sicut in psalmo tertio tractatum est.
Quemadmodum autem invenitur in Evangelio filios Domini nostri Iesu Christi dictos esse
discipulos 3, sic in eodem Evangelio invenitur etiam fratres esse appellatos; resurgens enim
Dominus ait: Vade, et dic fratribus meis 4, et Apostolus eum dicit primogenitum in multis fratribus 5:
discipuli ergo eius ruina qui eum tradidit, recte intellegitur Fratris ruina, quod Achitophel
interpretari diximus. Chusi autem, quod interpretatur Silentium, recte accipitur adversus illos dolos
Dominum nostrum silentio dimicasse, id est altissimo secreto quo caecitas ex parte Israel facta est,
cum Dominum persequebantur, ut plenitudo Gentium subintraret, et sic omnis Israel salvus fieret.
Ad hoc profundum secretum altumque silentium cum venisset Apostolus, exclamavit quasi quodam
ipsius altitudinis horrore perculsus: O altitudo divitiarum sapientiae et scientiae Dei, quam
inscrutabilia sunt iudicia eius, et investigabiles viae ipsius! Quis enim cognovit mentem Domini, aut
quis consiliarius illius fuit? 6 ita magnum illud silentium non expositione magis aperit, quam
admiratione commendat. Hoc silentio Dominus sacramentum venerabilis passionis occultans,
voluntariam ruinam fratris, id est, nefarium scelus traditoris sui, in suae misericordiae atque
providentiae ordinem vertit; ut quod ille ad perniciem unius hominis perversa mente faciebat, iste
ad salutem omnium hominum provida gubernatione conferret. Cantat ergo psalmum Domino anima
perfecta, quae iam digna est nosse secretum Dei; cantat pro verbis Chusi, quia meruit nosse verba
illius silentii. Apud infideles enim et persecutores, silentium est illud atque secretum: apud suos
autem, quibus dictum est: Iam non dico vos servos, quia servus nescit quid faciat Dominus eius;
vos autem dixi amicos, quia omnia quae audivi a Patre meo, nota feci vobis 7: apud amicos ergo
eius non est silentium, sed verba silentii, id est, ratio exposita et manifesta illius silentii. Quod

18

