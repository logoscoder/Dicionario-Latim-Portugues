laboravit, non ipse autem, sed gratia Dei cum illo 64, ut abundantius distillaret in gentibus, id est in
deserto, ubi Christus non erat annuntiatus, ne super alienum fundamentum aedificaret 65; ipse,
inquam, Israelita erat ex genere Israel, de tribu Beniamin 66: et ipse ergo in servitutem generatus
erat, de Ierusalem terrena quae servit cum filiis suis, et ideo persequebatur Ecclesiam. Nam, quod
ipse commonuit, sicut tunc qui secundum carnem generatus est persequebatur eum qui secundum
spiritum; ita et nunc 67. Sed misericordiam consecutus est quia ignorans fecit in incredulitate 68.
Miramur ergo quod coeli distillaverunt a facie Dei: magis miremur quod mons Sina, id est, qui prius
persequebatur, Hebraeus ex Hebraeis, secundum Legem pharisaeus 69. Quid autem miremur? Non
enim a seipso, sed quod sequitur, a facie Dei Israel; de quo ipse dicit: Et super Israel Dei 70 de quo
Dominus dicit: Ecce vere Israelita, in quo dolus non est 71. Hanc ergo pluviam voluntariam nullis
praecedentibus meritis operum bonorum segregavit Deus haereditati suae. Et infirmata est.
Agnovit enim non esse se aliquid per seipsum; non viribus suis, sed gratiae Dei tribuendum esse
quod est. Agnovit quod dictum est: In infirmitatibus meis gloriabor 72. Agnovit quod dictum est: Noli
altum sapere, sed time 73. Agnovit quod dictum est: Humilibus autem dat gratiam 74. Et infirmata
est; tu vero perfecisti eam: quia virtus in infirmitate perficitur 75. Quidam sane codices, et latini et
graeci, non habent, mons Sina; sed a facie Dei Sina, a facie Dei Israel. Id est, coeli distillaverunt a
facie Dei: et quasi quaereretur cuius Dei; a facie Dei, inquit, Sina, a facie Dei Israel; id est a facie
Dei qui Legem dedit populo Israel. Quare ergo coeli distillaverunt a facie Dei, a facie huius Dei, nisi
quia sic impletum est quod praedictum est: Benedictionem dabit qui Legem dedit 76? Legem, qua
terreat de humanis viribus praesumentem, benedictionem, qua liberet in Deum sperantem. Tu ergo
perfecisti, Deus, haereditatem tuam; quia infirmata est in se, ut perficeretur abs te.

Timor poenae et delectatio iustitiae.
13. [v 11.] Animalia tua inhabitabunt in ea. Tua, non sua; tibi subdita, non sibi libera; ad te egentia,
non sibi sufficientia. Denique sequitur: Parasti in tua suavitate egenti Deus. In tua suavitate, non
illius facultate. Egens est enim, quoniam infirmatus est, ut perficiatur: agnovit se indigentem, ut
repleatur. Haec est illa suavitas de qua alibi dicitur: Dominus dabit suavitatem, et terra nostra dabit
fructum suum 77: ut bonum opus fiat non timore, sed amore; non formidine poenae, sed
delectatione iustitiae. Ipsa est enim vera et sana libertas. Sed Dominus hoc egenti paravit, non
abundanti, cui opprobrio est ista paupertas; de qualibus alibi dicitur: Opprobrium his qui abundant,
et despectio superbis 78. Hos enim dixit superbos, quos dixit qui abundant.
14. [v 12.] Dominus dabit verbum: cibaria scilicet animalibus suis quae inhabitabunt in ea. Sed quid
operabuntur haec animalia, quibus dabit verbum? quid nisi quod sequitur? Evangelizantibus virtute
multa. Qua virtute, nisi fortitudine illa in qua educit compeditos? Fortasse etiam virtutem hic dicat
illam, qua evangelizantes mirabilia signa fecerunt.

Deus Pater rex est aeque ac Filius. De usu pronominis in Scriptura.
15. [v 13.] Quis ergo dabit verbum evangelizantibus virtute multa? Rex, inquit, virtutum Dilecti.
Pater ergo est rex virtutum Filii. Dilectus enim, quando non ponitur quis dilectus, per antonomasiam
Filius unicus intellegitur. An virtutum suarum rex ipse Filius; virtutum scilicet sibi servientium? quia
virtute multa evangelizantibus dabit verbum rex virtutum, de quo dictum est: Dominus virtutum,
ipse est rex gloriae 79. Quod autem non dixit: Rex virtutum suarum, sed: Rex virtutum Dilecti,
locutio est in Scripturis usitatissima, si quis advertat: quod ibi maxime apparet, ubi etiam proprium
nomen exprimitur, ut eumdem esse de quo dicitur, dubitari omnino non possit. Qualis et illa in
Pentateucho multis locis invenitur: Et fecit Moyses illud atque illud, sicut praecepit Dominus
Moysi 80. Non dixit quod usitatum est in locutionibus nostris: Et fecit Moyses sicut praecepit ei
Dominus; sed: Fecit Moyses sicut praecepit Dominus Moysi; quasi alius sit Moyses cui praecepit, et
alius Moyses qui fecit, cum idem ipse sit. Tales locutiones in Novo Testamento difficillime
reperiuntur. Inde est tamen quod Apostolus ait: De Filio suo, qui factus est ei ex semine David
secundum carnem, qui praedestinatus est Filius Dei in virtute secundum Spiritum sanctificationis
ex resurrectione mortuorum Iesu Christi Domini nostri 81: tamquam alius sit Filius Dei qui factus est
ex semine David secundum carnem, et alius Iesus Christus Dominus noster, cum sit unus atque
idem. In veteribus autem libris crebra est ista locutio: et ideo quando subobscure fit, ex manifestis
sui generis exemplis intellegenda est; sicut hoc loco psalmi huius quem tractamus, subobscure
facta est. Nam si diceretur Iesus Christus, rex virtutum Iesu Christi, tam aperta esset quam illa:
Fecit Moyses sicut praecepit Dominus Moysi: quia vero dictum est: Rex virtutum Dilecti, non facile
est ut occurrat ipsum esse regem virtutum, qui est et Dilectus. Rex ergo virtutum Dilecti, sic
intellegi potest, ac si diceretur, rex virtutum suarum, quia et rex virtutum est Christus, et Dilectus

422

