In abscondito te Dominus orare iussit.
3. [v 3.] Effundam ante eum precem meam. Quid est, ante eum? In conspectu eius. Quid est, in
conspectu eius? Ubi videt, Ubi autem non videt? Ita enim dicimus: Ubi videt, quasi alicubi non
videat. Sed in isto coetu rerum corporalium vident et homines, vident et animalia: ille autem videt
et ubi homo non videt. Nam cogitationem tuam nullus hominum videt, Deus autem videt. Ibi ergo
effunde precem tuam, ubi solus ille videt qui remunerat. Nam in abscondito te Dominus Iesus
Christus iussit orare: sed si agnoscas cubiculum tuum, et mundes, ibi rogas Deum. Cum autem
oratis, inquit, nolite esse sicut hypocritae, qui stant in plateis et vicis orantes, ut videantur ab
hominibus. Tu autem cum oras, intra in cubiculum tuum, et claude ostium, et deprecare Deum
tuum in occulto; et qui videt in occulto, reddet tibi 8. Si homines reddituri sunt, effunde ante
homines precem tuam: si Deus redditurus est, effunde ante eum precem tuam, et claude ostium,
ne tentator ingrediatur. Tentator non cessat pulsare, ut irrumpat; si clausum invenerit, transit. Ideo
Apostolus, quia in nostra potestate est ostium claudere: ostium cordis, non parietum; ibi enim et
cubiculum: quia ergo in potestate nostra est hoc ostium claudere: Neque detis, inquit, locum
diabolo 9. Etenim si intravit et possedit, attende quia tu neglegenter clausisti aut claudere
neglexisti.

Timoris et cupiditatis ianua claudenda.
4. Quid est autem claudere ostium? Hoc ostium tamquam duas habet valvas; cupiditatis, et timoris.
Aut cupis aliquid terrenum, et hac intrat; aut times aliquid terrenum, et hac intrat. Timoris ergo et
cupiditatis ianuam claude contra diabolum, aperi ad Christum. Quomodo ipsas valvas aperis ad
Christum? Cupiendo regnum coelorum, timendo ignem gehennarum. Per cupiditatem saeculi
diabolus intrat, per desiderium vitae aeternae Christus intrat: per timorem poenarum temporalium
diabolus intrat, per timorem ignis aeterni Christus intrat. Ecce martyres clauserunt ianuam contra
diabolum, Christo aperuerunt. Promisit eis multa mundus iste: riserunt, clauserunt valvam
cupiditatis adversus diabolum. Minatus est mundus iste bestias, ignes, cruces: non timuerunt,
clauserunt timoris valvam contra diabolum. Videamus si aperuerunt eas Christo: Qui confessus me,
inquit, fuerit coram hominibus, confitebor illum et ego coram Patre meo, qui est in coelis 10.
Amaverunt ergo regnum coelorum, ubi eos confitebitur Christus. Quomodo eos confessurus est?
Venite, benedicti Patris mei, percipite regnum quod vobis paratum est ab origine mundi 11.
Confitebitur illos ad dexteram positos. Videamus si et timoris valvam Christo aperuerunt, quam
diabolo clauserunt. Uno eodemque loco Dominus monet hoc, ut et diabolo claudatur, et sibi
aperiatur. Nolite, inquit, timere eos qui corpus occidunt, animam autem non possunt occidere 12:
monuit ut timoris valva in faciem diabolo elideretur. Ergo nihil est timendum? Non ergo aperitur
aditus timoris Christo, qui clausus est diabolo? Statim subiecit, tamquam dicens: Exclusisti illum,
aperi mihi: Sed eum timete, inquit, qui habet potestatem et animam et corpus occidere in gehenna
ignis. Iam ergo si credidisti, et aperuisti Christo, claude contra diabolum. Intus est Christus, ibi
habitat: effunde ante eum precem tuam, noli quaerere ut de longe te exaudiat. Non enim longe est
Sapientia Dei, quae pertendit a fine usque ad finem fortiter, et disponit omnia suaviter 13. Ergo intus
apud te, ante eum effunde precem tuam: ibi sunt aures eius. Quia neque ab oriente, neque ab
occidente, neque a desertis montibus; quoniam Deus iudex est 14: si autem iudex est, qualem
causam geras in corde tuo, vide.

Beati pauperes spiritu suo, divites Spiritu Dei.
5. [v 4.] Effundam ante eum precem meam; tribulationem meam in conspectu eius annuntiabo.
Repetitio est, et in superioribus duobus versibus, et in his consequentibus; sententiae duae sunt,
sed utraque bis dicta. Una est illa: Voce mea ad Dominum clamavi, voce mea ad Dominum
deprecatus sum: altera est: Effundam ante eum precem meam, tribulationem meam in conspectu
eius annuntiabo. Quod enim est, ante eum; hoc est, in conspectu eius: et quod est, precem meam
effundam; hoc est, tribulationem meam annuntiabo. Quando hoc facis? In persecutione positus
loquitur: Dum defecit a me spiritus meus. Quare defecit spiritus tuus, o martyr in tribulatione
posite? Ut non mihi arrogem vires meas, ut sciam quod alius in me operatur ipsam virtutem. Cum
autem vos tradent iudicibus (sic monuit Dominus quos martyres facere volebat), nolite cogitare
quid loquamini; non enim vos estis qui loquimini, sed Spiritus Patris vestri qui loquitur in vobis 15.
Ergo deficiat spiritus tuus, loquatur Spiritus Dei. Merito eos pauperes facere volebat spiritu: Beati
pauperes spiritu, quoniam ipsorum est regnum coelorum 16. Beati ergo pauperes spiritu suo, divites
Spiritu Dei. Omnis enim homo qui spiritum suum sequitur, superbus est. Subdat spiritum suum, ut
capiat Spiritum Dei. Ibat in culmen, residat in valle. Si ierit in culmen, denatat ab illo aqua: si in

995

