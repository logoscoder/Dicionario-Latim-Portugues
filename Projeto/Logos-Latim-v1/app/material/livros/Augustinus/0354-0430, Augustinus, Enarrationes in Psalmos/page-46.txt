Sancti implebuntur laetitia
10. [v 10.] Quoniam non derelinques animam meam in inferno: quoniam neque animam meam
inferis possidendam dabis. Neque dabis sanctum tuum videre corruptionem: neque sanctificatum
corpus, per quod et alii sanctificandi sunt, corrumpi patieris. Notas mihi fecisti vias vitae: notas
fecisti per me humilitatis vias, ut ad vitam redirent homines, unde per superbiam ceciderant; in
quibus quia ego sum, mihi fecisti. Adimplebis me laetitia cum vultu tuo: adimplebis eos laetitia, ut
non ultra quaerant aliquid, cum facie ad faciem te viderint; in quibus quia ego sum, me adimplebis.
Delectatio in dextera tua usque in finem: delectatio est in favore et in propitiatione tua in huius
vitae itinere, perducens usque ad finem gloriae conspectus tui.

16

IN PSALMUM 16
ENARRATIO

Oratio Domini et Ecclesiae.
1. [vv 1.2.] Haec est personae Domini tribuenda, adiuncta Ecclesia, quae corpus eius est.
2. Exaudi, Deus, iustitiam meam, intende deprecationi meae. Auribus percipe orationem meam,
non in labiis dolosis: non ad te in labiis dolosis procedentem. A vultu tuo iudicium meum prodeat:
ex illuminatione notitiae tuae verum iudicem; aut certe, non in labiis dolosis a vultu tuo iudicium
meum prodeat, ut scilicet non proferam iudicans aliud quam in te intellego. Oculi mei videant
aequitatem: cordis utique oculi.
3. [v 3.] Probasti cor meum et visitasti nocte: quia ipsum cor meum visitatione tribulationis
probatum est. Igne me examinasti, et non est inventa in me iniquitas: non autem nox tantum, quia
perturbare assolet, sed etiam ignis quia urit, vocanda est ipsa tribulatio, qua examinatus, iustus
inventus sum.
4. [v 4.] Ut non loquatur os meum opera hominum: ut aliud non procedat ex ore meo, quam id quod
pertinet ad gloriam et laudem tuam; non ad opera hominum, quae faciunt praeter voluntatem
tuam. Propter verba labiorum tuorum: propter verba pacis tuae, vel Prophetarum tuorum. Ego
custodivi vias duras: ego custodivi vias laboriosas mortalitatis humanae atque passionis.
5. [v 5.] Ad perficiendos gressus meos in semitis tuis: ut perficeretur caritas Ecclesiae in itineribus
angustis, quibus venitur ad requiem tuam. Ut non moveantur vestigia mea: ut non moveantur signa
itineris mei, quae tamquam vestigia sacramentis et Scripturis apostolicis impressa sunt, quae
intueantur et observent qui me sequi volunt; aut certe, ut etiam stabiliter in aeternitate
permaneam, postea quam peregi vias duras, et in angustiis semitarum tuarum gressus perfeci.
6. [v 6.] Ego clamavi, quoniam exaudisti me, Deus: ego libera et valida intentione preces ad te
direxi; quoniam ut hanc habere possem, exaudisti me infirmius orantem. Inclina aurem tuam mihi,
et exaudi verba mea: non deserat exauditio tua humilitatem meam.
7. [v 7.] Mirifica misericordias tuas: non vilescant misericordiae tuae, ne minus amentur.
8. [v 8.] Qui salvos facis sperantes in te, a resistentibus dexterae tuae: a resistentibus favori quo
mihi faves. Custodi me, Domine, ut pupillam oculi: quae apparet perparva et exigua; per eam
tamen dirigitur acies luminis quo lux et tenebrae diiudicantur, sicut per Christi humanitatem
divinitas iudicii discernens inter iustos et peccatores. In tegmine alarum tuarum protege me: in
munimento caritatis et misericordiae tuae protege me A facie impiorum qui me afflixerunt.
9. [vv 9.10.] Inimici mei animam meam circumdederunt, adipem suum concluserunt: laetitia sua
pingui cooperti sunt, postea quam cupiditas eorum de scelere satiata est. Os eorum locutum est
superbiam: et propterea os eorum locutum est superbiam, dicendo: Ave, rex Iudaeorum 1, et
caetera talia.

46

