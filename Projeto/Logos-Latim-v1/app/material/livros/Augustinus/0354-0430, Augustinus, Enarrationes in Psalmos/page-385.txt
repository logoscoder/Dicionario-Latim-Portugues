gloriam tuam. Revera in isto deserto, id est in ista eremo, si tamquam ab eremo exigat homo quod
sibi saluti est, nunquam videbit potentiam Domini, et gloriam Domini; sed remanebit siti moriturus;
nec viam inveniet, nec consolationem, nec aquam per quam duret in eremo. Cum autem erexerit se
ad Deum, ut dicat illi ex medullis omnibus: Sitivit tibi anima mea: quam multipliciter tibi et caro
mea 15; ne forte vel necessaria carnis ab aliis petat et non a Deo, aut non desideret illam
resurrectionem carnis quam nobis promittit Deus: cum ergo se erexerit, habebit non parvas
consolationes.

Deus in deserto nos solatur, dum parat hereditatem incorruptibilem.
10. Ecce, fratres, quomodo caro nostra quamdiu mortalis est, quamdiu fragilis est, ante illam
resurrectionem habet solatia ista quibus vivimus, panem, aquam, fructus, vinum, oleum (ista omnia
solatia et subsidia si nos deserant, utique durare non possumus) quamvis nondum receperit caro
ista sanitatem illam perfectam, ubi nullam patietur angustiam, nullam indigentiam: sic et anima
nostra cum hic est in ista carne, inter tentationes et pericula saeculi huius, adhuc est infirma; habet
etiam ipsa solatia verbi, solatia orationis, solatia disputationis: sic sunt ista animae nostrae,
quomodo illa carnis nostrae. Cum autem resurrexerit caro nostra, ut iam istis non indigeamus,
habebit locum quemdam et statum incorruptionis suae: sic et anima nostra habebit cibum suum,
ipsum Verbum Dei, per quod facta sunt omnia 16. Tamen gratias Deo, qui modo in hac eremo non
nos deserit; sive dando nobis quod necessarium est carni, sive dando nobis quod animae
necessarium est: et quando nos aliquibus necessitatibus erudit, vult ut amplius illum diligamus; ne
forte per saginam corrumpamur, et obliviscamur eum. Subtrahit nobis aliquando quae necessaria
sunt, et atterit nos; ut sciamus quia Pater et Dominus est, non solum blandiens, sed et flagellans.
Praeparat enim nos cuidam haereditati incorruptibili et magnae. Si unam cuppam, aut unam cellam
tuam, aut si quid habes in domo tua, cogitas dimittere filio tuo, et ne perdat illud, erudis eum, et
flagellis eum ad disciplinam corrigis, ne perdat nihil tuum, quod et ipse hic dimissurus est, sicut et
tu; non vis ut nos erudiat Pater noster in flagellis etiam necessitatum aut tribulationum, qui nobis
talem haereditatem daturus est, quae transire non possit? Haereditatem enim nobis dabit seipsum
Deus, ut ipsum possideamus, et ab ipso possideamur in aeternum.

Propter nimiam caritatem suam, misit Deus Filium suum in mundum.
11. Ergo in sancto appareamus Deo, ut appareat nobis; appareamus illi in sancto desiderio, ut
appareat nobis in potentia et gloria Filii Dei. Multis enim non apparuit; sint in sancto, ut appareat et
illis. Nam multi putant illum tantummodo hominem fuisse, quia praedicatur natus ex homine,
crucifixus et mortuus, ambulasse in terra, manducasse et bibisse, et caetera egisse, quae sunt
humana: et putant illum talem fuisse, quales sunt caeteri homines. Audistis autem modo cum
Evangelium legeretur, quomodo commendavit maiestatem suam: Ego et Pater unum sumus 17.
Ecce quanta maiestas, et quanta aequalitas Patris descendit ad carnem propter infirmitatem
nostram! Ecce quantum dilecti sumus, antequam Deum diligeremus! Si antequam Deum
diligeremus, tantum ab illo dilecti sumus, ut aequalem sibi Filium suum hominem faceret propter
nos; quid nobis servat iam diligentibus se? Ergo multi nescio quid minimum putant apparuisse in
terra Filium Dei; quia non sunt in sancto, non eis apparet potentia ipsius, et gloria ipsius: id est,
quia nondum sanctificatum habent cor, unde intellegant eminentiam virtutis illius, et gratias agant
Deo quia propter ipsos tantus quo venit, ad quam nativitatem, ad quam passionem; non possunt
videre gloriam ipsius et potentiam ipsius.

Dono tuo Te laudo et per misericordiam tuam.
12. [v 4.] Quoniam melior est misericordia tua super vitas. Multae sunt vitae humanae; sed Deus
unam vitam promittit; et non illam dat nobis quasi propter merita nostra, sed propter misericordiam
suam. Quid enim boni egimus, ut illud mereremur? aut quae bona facta nostra praecesserunt, ut
Deus nobis gratiam suam daret? Numquid invenit iustitias quas coronaret, et non delicta quae
donaret? Utique delicta quae donavit si punire vellet, non esset iniustum. Quid enim tam iustum,
quam ut puniatur peccator? Cum iustum sit ut puniatur peccator, pertinuit ad misericordiam ipsius
non punire peccatorem, sed iustificare, et de peccatore facere iustum, et de impio facere pium.
Ergo misericordia ipsius melior super vitas. Quas vitas? Quas sibi homines elegerunt. Alius elegit
sibi vitam negotiandi, alius vitam rusticandi, alius vitam fenerandi, alius vitam militandi; alius illam,
alius illam. Diversae sunt vitae, sed melior est misericordia tua super vitas nostras. Melius est quod
das correctis, quam quod eligunt perversi. Unam vitam donas, quae praeponatur omnibus nostris,
quascumque in mundo eligere potuerimus. Quoniam melior est misericordia tua super vitas, labia
mea laudabunt te. Non te laudarent labia mea, nisi me praecederet misericordia tua. Dono tuo te

385

