23. Itaque fratres mei, etsi onerosus fui labori corporis vestri, ferte; quia et ego laboravi: et vere
dico, quia istum laborem vos vobis facitis. Si enim sentirem vos fastidire quod dicitur, cito tacerem.

54

IN PSALMUM 39
ENARRATIO
Sermo ad populum

Quomodo Donatistae catholicos doceant negare Christum.
1. Omnia quae praedixit Dominus noster Iesus Christus, partim facta cognoscimus, partim futura
speramus: cuncta tamen complebuntur, quia veritas haec dicit, et quam fideliter dicit, tam fideles
requirit. Qui credit, venientibus laetabitur: qui non credit, venientibus confundetur. Venient tamen
illa sive volentibus hominibus, sive nolentibus, sive credentibus, sive non credentibus, sicut ait
Apostolus: Si negaverimus, et ipse nos negabit: si non credimus, ille fidelis permanet, negare
seipsum non potest 1. Prae caeteris tamen, fratres, hoc mementote breve, et hoc tenete quod modo
ex Evangelio omnes audivimus. Qui perseveraverit usque in finem, hic salvus erit 2. Iam patres
nostri traditi sunt in concilia, dixerunt causas apud inimicos quos diligebant; praestiterunt eis et
quantam potuerunt correptionem, et quantam valuerunt dilectionem: et sparsus est sanguis iustus,
et illo sanguine, tamquam seminatione per totum mundum facta, seges surrexit Ecclesiae.
Consequens autem tempus est scandalorum et simulationis et tentationum, per eos qui dicunt:
Ecce hic est Christus, ecce illic 3. Hostis ille noster, tunc leo fuit, cum aperte saeviebat: modo draco
est, cum occulte insidiatur. Ille autem cui dictum est: Conculcabis leonem et draconem 4, quoniam
corpus eius et membra eius sumus, sicut conculcavit leonem pedibus patrum nostrorum aperte
saevientem, et ad passiones martyres attrahentem, ita modo draconem conculcet, ne nobis
insidietur. De quo dracone nos cautos faciens Apostolus ait: Aptavi vos uni viro virginem castam
exhibere Christo: timeo autem ne sicut serpens Evam seduxit astutia sua, sic et vestrae mentes
corrumpantur a castitate quae est in Christo Iesu 5. Serpens ergo iste adulter antiquus, virginitatem
corrumpendam, non carnis, sed cordis inquirit. Sicut autem adulter homo laetatur in nequitia sua,
cum carnem corrumpit; sic et diabolus laetatur quando mentem corrumpit. Sicut autem patribus
nostris adversus leonem opus erat patientia, sic nobis adversus draconem vigilantia. Persecutio
tamen sive a leone, sive a dracone, nunquam cessat Ecclesiae: et magis metuendus est eum fallit,
quam cum saevit. Illo tempore cogebat Christianos negare Christum; isto autem tempore docet
Christianos negare Christum: tunc cogebat, nunc docet. Tunc ergo ingerebat violentias, nunc
insidias: videbatur tunc fremens, lubricus nunc et oberrans difficile videtur. Quomodo autem tunc
cogebat Christianos negare Christum, apertum est. Attrahebantur enim ut negarent Christum, et
confitentes Christum coronabantur. Nunc autem docet negare Christum; et ideo fallit, quia qui
docetur negare Christum, quasi non sibi videtur recedere a Christo. Modo enim quid dicitur ab
haereticis hominibus christiano catholico? Veni, esto christianus. Ad hoc dicitur: Esto, ut dicat: Non
sum? Aliud longe est: Veni, esto christianus; aliud: Veni, nega Christum. Apertum malum, fremitus
leonis a longe auditur, a longe cavetur. Applicat se lubricus draco, occultis lapsibus serpens, leni
tractu subrepens, astuto sibilo immurmurans, et non dicit: Nega Christum. Nam eum coronatis
martyribus quis audiret? Sed dicit: Esto christianus. Et ille mirabili voce percussus, si nondum
veneno penetratus est, respondet: Plane christianus sum. Si autem movetur, et dente draconis
captus est, respondet: Quare mihi dicis: Esto christianus? quid enim, non sum christianus? Et ille:
Non. Ergo non sum? Non. Ergo nunc fac me christianum, si non sum. Veni. Sed cum interrogari
coeperis ab episcopo quid sis, noli dicere, Christianus sum, aut Fidelis sum, sed dic non te esse, ut
possis esse. Cum enim audierit confessionem christiani fidelis, rebaptizare non audet: cum autem
audierit quod non sit, dat illi tamquam quod non habebat; ut quasi ipse sit extra culpam, quia
secundum vocem eius facit. Ubi quaero abs te, haeretice, cur te extra culpam putas? Quid hac voce
audio? quia non tu negas, sed ille negat? Si habet culpam qui negat, quid qui docet negare eum qui
negat? Itane vero tu extra culpam es, quia facis docendo christianus, quod faciebat minando
paganus? Et quid agis? Numquid tollis quod habet, quia negavit quod habet? Non facis ut non
habeat, sed ut ad poenam habeat. Quod enim habet, habet. Baptismus ille tamquam character
infixus est: ornabat militem, convincit desertorem. Quid enim facis? Christum imponis super
Christum. Si simplex esses, Christum non duplicares. Deinde, quaeso te, oblitus es quod lapis est
Christus, et Lapidem quem reprobaverunt aedificantes, hic factus est in caput anguli 6? Si ergo lapis
est Christus, et Christum vis imponere super Christum, excidit tibi quod audivisti in Evangelio, quia
lapis super lapidem non stabit 7? Tantum autem valet iunctura caritatis, ut quamvis multi lapides
vivi in structura templi Dei conveniant, unus lapis ex omnibus fiat. Tu autem discidisti te; ab

206

