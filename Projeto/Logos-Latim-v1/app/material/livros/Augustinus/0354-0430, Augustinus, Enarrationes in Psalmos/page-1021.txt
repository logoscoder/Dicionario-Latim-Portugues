oculos omnium ponit solutionem debitorum suorum: quaedam reddidit sub maioribus nostris, quae
nos non vidimus; quaedam reddidit temporibus nostris, quae illi non viderunt: per omnes
generationes reddidit quae scripta sunt. Et quid restat? Non ei creditur, his omnibus redditis? Quid
restat? Ecce fecisti rationem; tanta reddidit: numquid propter pauca residua infidelis est factus?
Absit. Quare? Quia: Fidelis Dominus in verbis suis, et sanctus in omnibus operibus suis.

"Confirmat Dominus omnes decidentes".
18. [v 14.] Confirmat Dominus omnes decidentes. Sed quos omnes decidentes? Omnes omnino
decidentes, sed modo quodam decidentes. Etenim multi decidunt ab eo; multi autem decidunt a
cogitationibus suis 52. Si habebant malas cogitationes, decidunt ab eis, et confirmat Dominus
omnes decidentes. Qui aliquid amittunt in isto saeculo et sancti sunt, veluti exhonorantur in isto
saeculo; ex divitibus fiunt pauperes, ex honoratis fiunt abiecti, et tamen sancti Dei sunt; tamquam
decidentes sunt. Sed confirmat Dominus omnes decidentes. Septies enim cadit iustus et resurgit;
impii autem infirmabuntur in malis 53. Quando mala accidunt impiis, infirmantur ibi: quando mala
accidunt iustis, confirmat Dominus omnes decidentes. Deciderat Iob a gloria pristinae lucis
temporalium rerum, quibus nitebat ad tempus, deciderat a gloria domus suae. Vultis nosse
quantum deciderat? In stercore sedebat: et confirmavit Dominus decidentem. Quantum
confirmavit? Ut et in ipso gravi vulnere quo per totum corpus percussus erat, responderet uxori
tentanti, quam solam sibi diabolus reliquerat adiutricem: Locuta es tamquam una ex insipientibus
mulieribus: si bona percepimus de manu Domini, mala non sustinebimus? 54 Quomodo
confirmaverat decidentem! Confirmat Dominus omnes decidentes. Cum ceciderit, inquit, iustus non
conturbabitur, quoniam Dominus confirmat manum eius 55. Et erigit omnes elisos: omnes ad se
pertinentes. Nam Deus superbis resistit 56.

Deus providens scit quando nos orantes exaudiat vel non exaudiat.
19. [v 15.] Oculi omnium in te sperant, et tu das escam illis in opportunitate. Prorsus tamquam
reficiens aegrotum in opportunitate, quando debet accipere, tunc das; et quod debet, hoc das.
Itaque aliquando desideratur ab illo, et non dat: novit horam dandi, qui curat. Quare ista dico,
fratres? Ne quis quando forte non fuerit exauditus aliquid iustum petens a Deo: nam quando
iniustum aliquid petit, in poenam suam exauditur; sed aliquid non iniustum petens, si forte non
fuerit exauditus, non minuatur animo, non deficiat; exspectent oculi eius ad escam, quam ille dat in
opportunitate. Quando non dat, ideo non dat ne obsit quod dat. Neque enim aliquid iniustum
petebat Apostolus, quando rogabat ut auferretur ab eo stimulus carnis, angelus satanae a quo
colaphizabatur: et tamen rogavit, et non accepit; quia tempus adhuc erat exercendae infirmitatis,
non escae opportunitatis. Sufficit, inquit, tibi gratia mea: nam virtus in infirmitate perficitur 57. Petiit
Iob tentandum diabolus, et accepit 58. Attendite, fratres mei, magnum mysterium, discendum,
repetendum, tenendum animo, nunquam obliviscendum, propter abundantiam tentationum in isto
saeculo. Quid dicam? Revera comparandus Apostolus diabolo? Apostolus rogat, et non accipit;
diabolus petit, et accipit. Sed non accepit Apostolus propter perfectionem suam; accepit diabolus
ad damnationem suam. Denique ipse Iob accepit sanitatem in opportunitate. Dilatus tamen, ut
probaretur, et diu sedit in vulnere, et multa dixit; et rogabat Deum ut auferrentur ab eo ista, et
Deus non auferebat. Citius diabolum exaudivit ad eum tentandum, quam ipsum Iob ad sanandum.
Discite ergo non murmurare adversus Deum, et quando non exaudimini, ne deficiat in vobis quod
supra scriptum est: Per singulos dies benedicam te 59. Ipse Filius, ipse Unicus, pati utique venerat,
solvere quod non debebat, mori in manibus peccatorum, sanguine suo delere chirographum mortis
nostrae; ad hoc venerat: et tamen ut tibi ostenderet exemplum patientiae, transfiguravit corpus
humilitatis nostrae conforme corpori gloriae suae 60. Pater, inquit, si fieri potest, transeat calix iste
a me 61. Et ut impleret, quamvis non acciperet quod petere videbatur: Per singulos dies benedicam
te: Verum non quod ego volo, ait, sed quod tu vis, Pater. Oculi omnium in te sperant, et tu das
escam illis in opportunitate.
20. [v 16.] Aperis tu manum tuam, et imples omne animal benedictione. Etsi non das aliquando,
das tamen in opportunitate: differs, non aufers, et hoc in opportunitate.
21. [v 17.] Iustus Dominus in omnibus viis suis. Et quando caedit, et quando curat, iustus est, et
apud eum iniquitas non est. Denique omnes sancti in tribulationibus constituti, prius iustitiam eius
laudaverunt, et sic beneficia petiverunt. Prius dixerunt: Iustum est quod facis. Sic rogavit Daniel, sic
alii sancti: Iusta sunt iudicia tua, bene passi sumus, recte passi sumus 62. Non dederunt Deo
iniustitiam, non ei dederunt iniquitatem et insipientiam. Laudaverunt primo flagellantem, et sic

1021

