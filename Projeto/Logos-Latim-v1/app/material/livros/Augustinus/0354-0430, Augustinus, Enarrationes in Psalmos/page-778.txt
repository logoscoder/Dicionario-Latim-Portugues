prohibet a iurando, ne in periurium prolabatur, et ideo Deus magis iurat, quia non potest esse
periurus? Homo enim qui per consuetudinem iurandi potest lingua in periurium prolabi, bene
prohibetur iurare: tanto enim longius erit a periurio, quanto erit longe a iurando. Qui enim iurat
homo, falsum et verum iurare potest: qui autem non iurat. Cur ergo non iuret Dominus, quando
Domini iuramentum promissionis est firmamentum? Iuret omnino. Quid ergo tu facis, cum iuras?
Testaris Deum: hoc est iurare, Deum testari; et ideo molestum, ne ad aliquam falsitatem testem
adhibeas Deum. Si ergo tu iurando testaris Deum, cur ergo non et Deus iurando testetur seipsum?
Vivo ego, dicit Dominus, iuratio Dei est. Sic iuravit de semine Abrahae: Vivo ego, dicit Dominus;
quoniam audisti vocem meam, et non pepercisti filio tuo unico propter me, nisi benedicens
benedicam te, et implendo implebo semen tuum sicut stellas coeli, et sicut arenam quae est ad
labium maris, et benedicentur in semine tuo omnes gentes 76. Et semen Abrahae quod est Christus,
ille semen Abrahae, accipiens carnem de semine Abrahae, erit sacerdos in aeternum secundum
ordinem Melchisedec. De sacerdotio ergo secundum ordinem Melchisedec, iuravit dominus, et non
poenitebit eum. Quid de sacerdotio secundum ordinem Aaron? Numquid poenitet Deum, sicut
hominem, aut nolens cadit in aliquid ut faciat, aut imprudens prolabitur, ut postea eum de suo
prolapsu poeniteat? Scit quid agat, scit quousque quid progrediatur; unde in aliud commutetur, in
potestate rectoris est. Sed poenitentia mutatio rerum significatur. Quomodo enim tu, cum aliquid te
poenitet, doles factum quod fecisti: sic quando aliquid Deus praeter spem hominum, id est,
praeterquam sperant homines mutat in aliud, poenitere se dicit; usque adeo ut et de poena nostra
poeniteat eum, si nos de vita nostra mala poenituerit. Iuravit ergo Dominus; iuravit, firmavit: non
eum poenitebit, non mutabit. Quid? Tu es sacerdos in aeternum. Ideo in aeternum, quia non
poenitebit eum. Sed sacerdos, secundum quid? Numquid erunt illae hostiae, victimae oblatae a
Patriarchis, arae sanguinis et tabernaculum, et illa primi Testamenti Veteris sacramenta? Absit. Iam
illa sublata sunt, everso iam templo, remoto illo sacerdotio, pereunte victima eorum et sacrificio:
haec nec Iudaei habent. Vident perisse iam sacerdotium secundum ordinem Aaron, et non
agnoscunt sacerdotium secundum ordinem Melchisedec. Tu es sacerdos in aeternum secundum
ordinem Melchisedec. Fidelibus loquor. Si quid non intellegunt catechumeni, auferant pigritiam,
festinent ad notitiam. Non ergo opus est mysteria promere; Scripturae vobis intiment quid est
sacerdotium secundum ordinem Melchisedec.

Christus ad dexteram Patris sedens et inter nos humilitate commorans.
18. [v 5.] Dominus a dextris tuis. Dominus dixerat: Sede a dextris meis; nunc Dominus a dextris
eius, quasi mutaverint sedes. An forte sic potius: Iuravit Dominus, et non paenitebit eum: Tu es
sacerdos in aeternum, ad Christum dictum est? Tu es sacerdos in aeternum, iuravit Dominus. Quis
Dominus? Qui dixit Domino meo: Sede a dextris meis, ipse iuravit. Tu es sacerdos in aeternum
secundum ordinem Melchisedec; et ad ipsum Dominum qui iuravit, sermo directus est: Dominus a
dextris tuis. O Domine, qui iurasti et dixisti: Tu es sacerdos in aeternum secundum ordinem
Melchisedec; ipse sacerdos in aeternum, Dominus est a dextris tuis; ipse, inquam, sacerdos in
aeternum, de quo iurasti: Dominus est a dextris tuis: quia eidem Domino meo dixisti: Sede a dextris
meis, quoadusque ponam inimicos tuos scabellum pedum tuorum. Iste ergo Dominus qui est a
dextris tuis, de quo iurasti, et cui iurasti dicens: Tu es sacerdos in aeternum secundum ordinem
Melchisedec. Conquassavit in die irae suae reges. Ipse utique Christus Dominus a dextris tuis, cui
iurasti, et non poenitebit te: quid agit sacerdos in aeternum? quid agit, qui est ad dexteram Dei, et
interpellat pro nobis 77, tamquam sacerdos intrans in interiora vel in sancta sanctorum, in secreta
coelorum, ille solus non habens peccatum, et ideo facile mundans a peccatis? 78 Ille ergo a dextris
tuis conquassavit in die irae suae reges. Quos reges, quaeris? Excidit tibi: Astiterunt reges terrae,
et principes convenerunt in unum, adversus Dominum et adversus Christum eius 79? Hos reges
conquassavit gloria sua, et pondere nominis sui infirmos reddidit reges, ut non possent efficere
quod volebant. Conati enim sunt multum delere nomen christianum de terra, et non potuerunt; quia
qui offenderit in lapidem illum, conquassabitur 80. Offenderunt ergo in lapidem offensionis, et ideo
conquassati sunt reges, cum dicunt: Quis est Christus? Nescio quis Iudaeus, nescio quis Galilaeus,
sic occisus, sic mortuus. Lapis est ante pedes tuos, quasi viliter et humiliter iacens: ideo
contemnendo offendis, offendendo cadis, cadendo quassaris. Si ergo tanta est ira occulti, quod erit
iudicium manifesti? Audistis iram occulti, de qua psalmus inscribitur: Pro occultis filii: nonus
psalmus, si bene memini, inscribitur: Pro occultis filii; et ibi ostenditur iudicium occultum irae
occultae. Irato Deo vivunt qui in lapidem illum offendunt; conquassantur. Et quo valet quod
conquassantur? Audi et de iudicio futuro: Quia qui offenderit in lapidem illum, ait, conquassabitur;
super quem vero ceciderit lapis ille, conteret eum 81. Cum ergo offenditur in eum, quasi humilis
iacet; tunc conquassat: cum autem conteret, desuper veniet. Videte quemadmodum his binis
verbis, conquassabit et conteret, offendit in eum et veniet super eum, distributa sunt duo tempora,
humilitatis et claritatis Christi, occultae poenae et iudicii futuri. Eum non conteret veniens, quem
non conquassat iacens. Iacens dico, tamquam contemptibilis apparens. Nam ille a dextris Dei est,

778

