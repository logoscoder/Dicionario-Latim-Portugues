non eos zelemus: quid enim de illis ait psalmus? Quoniam sicut fenum cito arescent, et sicut olera
prati cito cadent 11: cadent, cum videbunt ad dexteram sanctos, quibus laborantibus insultatur, et
dicent intra se poenitentiam agentes, sed poenitentiam seram et infructuosam. Qui noluerunt modo
agere fructuosam, agent tunc infructuosam. Quid ergo dicent iam in poenitentia infructuosa? Hi
sunt quos aliquando in risum habuimus, et in similitudinem improperii. Verba dico libri de Sapientia:
cognoscunt qui ea solent audire. Verba enim sunt malorum futura, quando videbunt iudicem, et iam
omnes fideles ad dexteram eius, et omnes sanctos eius cum illo iudicantes: hoc habent dicere,
verba ipsorum dicit Scriptura: Hi sunt quos aliquando habuimus in risum, et in similitudinem
improperii; nos insensati, vitam illorum aestimabamus insaniam 12. Cum enim coeperit Deo quisque
vivere, mundum contemnere, iniurias suas nolle ulcisci, nolle hic divitias, non hic quaerere
felicitatem terrenam, contemnere omnia, Dominum solum cogitare, viam Christi non deserere, non
solum a Paganis dicitur: Insanit; sed quod magis dolendum est, quia et intus multi dormiunt et
evigilare nolunt, a suis, a Christianis audiunt: Quid pateris? Fratres mei, homini viventi secundum
viam Christi, qui dicit: Quid pateris? putamus quid dicit? Horremus Iudaeos, quia dixerunt Domino
Iesu Christo: Daemonium habes 13: et quando audimus Evangelium recitari, tundimus pectora
nostra. Sceleratam rem dixerunt Iudaei Christo. Daemonium habes: age tu, christiane, quando
videris de corde hominis expulsum diabolum, et inhabitare Christum, et dicis: Quid pateris?
daemonium tibi videtur habere? Dictum est et de ipso Domino, quod insaniret, quando loquebatur
verba quae illi non caperent; dictum est: Insanit, daemonium habet: et tamen aliqui evigilabant a
somno, et dicebant: Non sunt ista verba daemonium habentis 14. Sic et modo, fratres, quamdiu ista
verba audiunt et gentes, et qui inhabitant orbem, et terrigenae, et filii hominum, et dives et pauper,
id est, et qui pertinent ad Adam, et qui pertinent ad Christum, alii dicunt: Daemonium habet; alii
dicunt: Non sunt ista verba daemonium habentis. Alii enim tenent viam saeculi, et ista ad tempus
audiunt alii non frustra audiunt, sed faciunt quod dictum est: Auribus percipite qui habitatis orbem.
Et cum agunt ista, incertus est fructus. Sed qui male agunt, et viam saeculi eligunt, mors pastor est
eis: qui autem eligunt viam Dei, vita pastor est eis. Veniet ipsa vita iudicatura, et damnatura cum
pastore suo eos quibus dicetur: Ite in ignem aeternum, qui praeparatus est diabolo et angelis eius.
Illi autem quibus insultatum est, et qui irrisi sunt quia credebant, audient ab ipsa vita quam habent
pastorem: Venite, benedicti Patris mei, percipite regnum quod vobis paratum est ab origine
mundi 15. Dominabuntur ergo eis recti, non modo, sed mane. Nemo dicat: Quare sum christianus?
impero nemini, imperem iniquis. Noli festinare: dominaberis, sed mane. Et auxilium eorum
veterascet in inferno a gloria eorum. Modo habent gloriam; in inferno veterascent. Quod est
auxilium eorum? Auxilium de pecunia, auxilium de amicis, auxilium de virtute sua. Sed cum
mortuus fuerit homo, in illa die peribunt omnes cogitationes eius 16. Quantam visus est gloriam
habere inter homines, cum viveret, tantam vetustatem et corruptionem suppliciorum habebit, cum
mortuus fuerit, apud inferos.

Quasi tristes, semper autem gaudentes.
5. [v 16.] Verumtamen Deus redimet animam meam. Videte vocem sperantis de futuro:
Verumtamen Deus redimet animam meam. Forte vox est adhuc volentis liberari de pressura.
Nescio quis in carcere est, dicit, Deus redimet animam meam: nescio quis in catena, Deus redimet
animam meam: nescio quis periculum patitur in mari, iactatur fluctibus et saevientibus
tempestatibus, quid dicit? Deus redimet animam meam. Liberari volunt ad istam vitam. Non est ista
vox huius. Audi quid sequitur: Deus redimet animam meam de manu inferni, cum acceperit me.
Hanc redemptionem dicit, quam Christus iam in se ostendit. Descendit enim ad inferos, et ascendit
in coelum. Quod vidimus in capite, invenimus in corpore. Quod enim credimus in capite, qui
viderunt, ipsi nobis annuntiaverunt; et per ipsos vidimus, quia unum corpus omnes sumus 17. Sed
meliores illi qui viderunt, nos deteriores quibus annuntiatum est? Non hoc dicit ipsa vita, ipse pastor
noster. Insultat enim cuidam discipulo suo dubitanti, et cicatrices palpare cupienti: et cum
palpasset cicatrices, et exclamasset, dicens: Dominus meus et Deus meus; videns dubitantem
discipulum, et intuens totum orbem terrarum crediturum: Quia vidisti, inquit, credidisti: beati qui
non vident, et credunt 18. Verumtamen Deus redimet animam meam de manu inferni, cum
acceperit me. Hic ergo quid? Labor, pressura, tribulatio, tentatio: nihil aliud speres. Ubi gaudium? in
spe futura. Nam dicit Apostolus: Semper gaudentes. In tantis tribulationibus, semper gaudentes,
semper tristes: semper gaudentes, quia ipse dixit: Quasi tristes, semper autem gaudentes. Tristitia
nostra habet quasi; gaudium nostrum non habet quasi, quia in spe certa est. Quare tristitia nostra
quasi habet? Quia sicut somnus transiet, et dominabuntur recti mane. Novit enim Caritas vestra,
quia qui somnium indicat, addit quasi. Quasi sedebam, quasi loquebar, quasi prandebam, quasi
equitabam, quasi disputabam. Totum quasi; quia cum evigilaverit, non invenit quod videbat. Quasi
thesaurum inveneram, dicit mendicus. Si quasi non esset, mendicus non esset: sed quia quasi erat,
mendicus est. Itaque modo qui ad laetitias saeculares oculos aperiunt, et cor claudunt, transit quasi
eorum, et venit verum ipsorum. Quasi ipsorum felicitas est saeculi, verum ipsorum poena est.

275

