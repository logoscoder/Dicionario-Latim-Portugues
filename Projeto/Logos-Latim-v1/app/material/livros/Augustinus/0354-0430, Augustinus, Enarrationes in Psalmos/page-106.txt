non discernit. Illi tamen ista dicunt, qui accolunt in circuitu, id est, circumeunt, et non intrant. Quare
circumeunt, et non intrant? Quia rotam temporis amant: non intrant ad veritatem, quia non amant
aeternitatem; temporalibus dediti tamquam rotae constricti, de quibus alibi dicitur: Pone principes
eorum ut rotam 27; et alibi: In circuitu impii ambulant 28. Dum congregarentur ipsi simul adversum
me, ut acciperent animam meam consiliati sunt. Quid est, ut acciperent animam meam consiliati
sunt? Ut consentirem pravitatibus eorum. Illis enim qui maledicunt, et non intrant, parum est quia
non intrant; et eicere hinc volunt vituperando. Si eiecerunt te de Ecclesia, acceperunt animam
tuam, id est, tenuerunt consensionem tuam; et eris in circuitu, non in mansione.
12. [v 15.] Ego autem, inter haec opprobria, inter haec scandala, inter haec mala, inter istas
seductiones, foris iniquitates, et perversitates intus, cum attenderem homines iustos et quaererem,
et deessent quos imitarer, quid feci? quod consilium inveni? Ego autem, in te speravi, Domine. Nihil
salubrius, nihil securius. Volebas imitari nescio quem, invenisti illum non bonum: tolle imitationem
hanc. Alium quaesisti, nescio quid displicuit: tertium quaesisti, et ipse non placuit: numquid quia et
ille et ille displicuit, et tu peribis? Tolle ab homine spem, quia maledictus omnis qui spem suam
ponit in homine 29. Si attendis adhuc hominem, et cum quaeris imitari, et ex illo pendere, adhuc
lacte vis nutriri; et fies mammothreptus, quales dicuntur pueri qui diu sugunt, quod non decet.
Etenim lacte uti, tamquam per carnem velle sibi cibum traici, hoc idem est per hominem vivere.
Idoneus esto ad mensam, inde cape unde ille cepit, aut fortasse non cepit. Forte utiliter et in malum
incidisti, quem bonum putasti, ut in ubere quasi materno amaritudinem invenires, et ea offensione
repellereris, et ad cibum validiorem invitareris. Faciunt enim hoc nutrices mammothreptis, ut aliqua
amara ponant in papillis suis, quibus offensi parvuli ab ubere resiliant, et ad mensam inhient. Ergo
dicat; Ego autem in te speravi, Domine, dixi: Tu es Deus meus. Tu es Deus meus: recedat Donatus,
recedat Caecilianus; nec ille, nec iste Deus meus est. Non ad hominis nomen ambulo, Christi nomen
teneo. Ipsum Paulum audi dicentem: Numquid Paulus pro vobis crucifixus est, aut in nomine Pauli
baptizati estis 30? Perirem si essem de parte Pauli; quomodo non pereo si fuero de parte Donati?
Prorsus recedant humana nomina, humana crimina, humana figmenta. In te, Domine, speravi: dixi:
Tu es Deus meus. Non homo quisquam, sed tu es Deus meus. Unus deficit, unus proficit: Deus
meus non deficit, neque proficit; nec habet quo proficiat perfectus, nec habet unde deficiat
aeternus. Dixi Domino: Deus meus es tu.

Gratis datur gratia.
13. [v 16.] In manibus tuis sortes meae: non in manibus hominum, sed in manibus tuis. Quae sunt
istae sortes? quare sortes? Audito nomine sortium, non debemus sortilegos quaerere. Sors enim
non aliquid mali est: sed res est in dubitatione humana divinam indicans voluntatem. Nam et sortes
miserunt Apostoli, quando Iudas tradito Domino periit, et, sicut de illo scriptum est: Abiit in locum
suum: coepit quaeri quis in locum eius ordinaretur, electi sunt duo iudicio humano, et electus de
duobus unus iudicio divino: de duobus consultus est Deus, quemnam ipsorum esse vellet, et cecidit
sors super Mathiam 31. Quid igitur est: In manibus tuis sortes meae? Sortes dixit, quantum ego
existimo, gratiam qua salvi facti sumus. Quare sortis nomine appellat gratiam Dei? Quia in sorte
non est electio, sed voluntas Dei. Nam ubi dicitur: Iste facit, iste non facit, merita considerantur; et
ubi merita considerantur, electio est, non sors: quando autem Deus nulla merita nostra invenit,
sorte voluntatis suae nos salvos fecit, quia voluit, non quia digni fuimus. Haec est sors. Merito
tunica illa Domini desuper texta 32, quae significat caritatis aeternitatem, cum dividi a
persecutoribus non posset, sors super eam missa est: ad quos pervenit, eos significavit qui videntur
ad sortem pervenire sanctorum. Gratia salvi facti estis per fidem, ait apostolus Paulus: Gratia salvi
facti estis per fidem, et hoc non ex vobis ( vide sortem), et hoc non ex vobis; sed Dei donum est.
Non ex operibus (quasi vos benefeceritis, ut ad hoc accedere digni essetis), non ex operibus, ne
forte quis extollatur. Ipsius enim sumus figmentum, creati in Christo Iesu in operibus bonis 33. Haec
quodam modo sors occulta est voluntas Dei; in humano genere sors est, sors veniens de Dei
occulta voluntate, apud quem non est iniquitas 34: non enim ille personas accipit, sed occulta illius
iustitia tibi sors est.
14. Attendat itaque Caritas vestra, videte hoc ipsum quemadmodum firmetur ab apostolo Petro.
Cum Simon ille magus baptizatus a Philippo adhaereret ei, credens miraculis divinis factis in
conspectu suo; venerunt Apostoli ad Samariam, ubi crediderat etiam et ipse magus, et ubi fuit
baptizatus, et imposuerunt Apostoli manus hominibus baptizatis, et acceperunt Spiritum sanctum,
et coeperunt linguis loqui. Admiratus est ille, et obstupefactus tanto divino miraculo, quod ad
impositionem humanarum manuum venit Spiritus sanctus, et implevit homines; et desideravit
istam, non gratiam, sed potentiam; non unde liberaretur, sed unde extolleretur: at ubi desideravit
hoc, et implevit superbia cor eius, et diabolica impietas et celsitudo deicienda, ait Apostolis:

106

