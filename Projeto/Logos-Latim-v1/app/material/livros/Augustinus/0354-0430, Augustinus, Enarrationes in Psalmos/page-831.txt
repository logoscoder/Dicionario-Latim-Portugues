faciendo filium qui servus fuit: secundum eloquium tuum, hoc est, secundum promissum tuum; ut
secundum fidem firma sit promissio omni semini 3.

Deus suavitatis, eruditionis et scientiae doctor et donator.
2. [v 66.] Suavitatem, et eruditionem, et scientiam doce me, inquit, quoniam mandatis tuis credidi.
Augeri sibi ista poscit et perfici: nam utique qui iam dixerat: Suavitatem fecisti cum servo tuo;
quomodo dicit: Suavitatem doce me, nisi ut ei gratia Dei magis magisque innotescat dulcedine
bonitatis? Habebant enim fidem qui dixerunt: Domine, auge nobis fidem 4. Et quamdiu vivitur in hoc
mundo, proficientium est ista cantatio. Addidit autem, et eruditionem; vel sicut plures codices
habent, disciplinam. Sed disciplinam, quam Graeci appellant
, ibi Scripturae nostrae
ponere consueverunt, ibi intellegenda est per molestias eruditio; secundum illud: Quem enim diligit
Dominus, corripit; flagellat autem omnem filium quem recipit 5. Haec apud ecclesiasticas Litteras
dici assolet disciplina, interpretata de graeco, ubi legitur,
. Hoc enim verbum in graeco
positum est in Epistola ad Hebraeos, ubi latinus interpres ait: Omnis disciplina ad praesens non
gaudii videtur esse, sed tristitiae; postea autem fructum pacificum his qui per eam certarunt, reddit
iustitiae 6. Cum quo ergo facit Deus suavitatem, id est, cui propitius inspirat boni delectationem;
atque, ut apertius id explicem, cui donatur a Deo caritas Dei, et propter Deum caritas proximi:
profecto instanter orare debet, quo tantum sibi augeatur hoc donum, ut non solum pro illo
contemnat delectationes caeteras, sed etiam pro illo quaslibet perferat passiones. Ita suavitati
salubriter additur disciplina. Non enim quantulaecumque suavitati vel bonitati, hoc est, caritati
sanctae poscenda et optanda est; sed tam magnae, ut sub eius pressura non possit exstingui, sed
sicut ingens flamma sub impetu venti, quanto magis reprimitur, tanto ardentius excitari. Ideo
parum fuit dicere: Suavitatem fecisti cum servo tuo 7; nisi rursus peteret ut eum doceat suavitatem,
tantam utique ut disciplinam possit patientissime sustinere. Tertia ponitur scientia; quoniam si
magnitudine sua praecedit scientia magnitudinem caritatis, non aedificat, sed inflat 8 Cum ergo
tanta fuerit caritas in bonitate suavi, ut tribulationibus non possit exstingui, quas adhibet disciplina;
tunc utilis erit scientia, qua innotescit etiam sibi homo quid ipse meruerit, et quae a Deo donata
sint ei, per quae posse se sciat quae se posse nesciebat, et per seipsum omnino non poterat.

Quae Deus docet impigro animo discamus et faciamus.
3. Quod autem non ait: Da mihi; sed Doce me: quomodo suavitas docetur, si non detur?
Quandoquidem multi quod eos non delectat sciunt, et quarum rerum habent cognitionem, non
habent suavitatem. Suavitas enim disci non potest, nisi delectet. Item disciplina, quae significat
emendatoriam tribulationem, accipiendo discitur; id est, non audiendo vel legendo, vel cogitando,
sed experiendo. At vero scientia, quam tertiam posuit in his quae ait: Doce me, docendo datur.
Nam quid est aliud docere, quam scientiam dare? Et haec duo ita sibi connexa sunt, ut alterum sine
altero esse non possit. Nemo enim docetur nisi discat, et nemo discit nisi doceatur. Et ideo si
discipulus capax non sit eorum quae a doctore dicuntur, non potest doctor dicere: Ego eum docui,
sed ipse non didicit: dicere autem potest: Ego ei dixi quod dicendum fuit, sed ille non didicit; quia
non percepit, non comprehendit, non intellexit. Nam profecto et ille didicisset, si iste docuisset. Et
ideo Deus, quando vult docere, prius dat intellectum, sine quo ea quae ad divinam doctrinam
pertinent, homo non potest discere: unde et iste paulo post dicit: Da mihi intellectum, ut discam
mandata tua 9. Potest itaque homo, cum docere aliquem cupit, dicere illa quae dixit Dominus
discipulis suis, posteaquam resurrexit a mortuis; sed facere quod ille fecit, non potest. Ait enim
Evangelium: Tunc aperuit eis sensum, ut intellegerent Scripturas, et dixit illis 10. Quid autem illis
dixerit, ibi legitur: sed ideo ceperunt quod dixit, quia unde caperetur aperuit. Docet ergo Deus
suavitatem inspirando delectationem, docet disciplinam temperando tribulationem, docet scientiam
insinuando cognitionem. Cum itaque alia sint quae ideo discimus ut tantummodo sciamus, alia vero
ut etiam faciamus; quando Deus ea docet, sic docet ut scienda sciamus, aperiendo veritatem, sic
docet ut facienda faciamus, inspirando suavitatem. Neque enim frustra ei dicitur: Doce me ut
faciam voluntatem tuam 11. Sic, inquit, doce ut faciam, non tantummodo tu sciam. Ipsa quippe
recte facta, fructus est noster quem reddimus agricolae nostro: sed Scriptura dicit: Dominus dabit
suavitatem, et terra nostra dabit fructum suum 12. Quae autem ista terra est, nisi de qua dicitur
eidem ipsi qui dat suavitatem: Anima mea velut terra sine aqua tibi 13.

Gratia fidei, divina servamus mandata.
4. Quod vero cum dixisset, suavitatem, et disciplinam, et scientiam doce me; adiunxit atque ait:
Quoniam mandatis tuis credidi: non immerito quaeri potest cur non dixerit, oboedivi; sed, credidi.

831

