ut purgeris, aliquid pro te offerendum est. Quid ergo pro te oblaturus es, ut munderis? Si mundatus
es, poteris offerre quod mundum est. Offerat ergo seipsum mundus sacerdos, et mundet. Hoc est
quod fecit Christus. Nihil mundum invenit in hominibus, quod offerret pro hominibus; seipsum
obtulit mundam victimam. Felix victima, vera victima, hostia immaculata! Non ergo hoc obtulit
quod nos illi dedimus: imo hoc obtulit quod a nobis accepit, et mundum obtulit. Carnem enim a
nobis accepit, hanc obtulit. Sed unde illam accepit? De utero virginis Mariae, ut mundam offerret
pro immundis. Ipse Rex, ipse Sacerdos; in eo laetemur.

Chorum Christi iam totus mundus est.
7. [v 3.] Laudent nomen eius in choro. Et chorus quid significat? Multi noverunt chorum; et quia in
civitate loquimur, prope omnes norunt. Chorus est consensio cantantium. Si in choro cantamus,
concorditer cantemus. In choro cantantium quisquis voce discrepuerit, offendit auditum, et
perturbat chorum. Si vox inconvenienter cantantis disturbat concentum cantantium, quomodo
disturbat haeresis dissonans concentum laudantium? Chorus Christi iam totus mundus est. Chorus
Christi ab oriente in occidentem consonat. Videamus si tantum extenditur chorus Christi. Dicit
psalmus alius: A solis ortu usque ad occasum laudate nomen Domini 24. Laudent nomen eius in
choro.
8. In tympano et psalterio psallant ei. Quare assumit tympanum et psalterium? Ut non sola vox
laudet, sed et opera. Quando assumitur tympanum et psalterium, manus concinunt voci. Sic et tu,
si quando Alleluia cantas, porrigas et panem esurienti, vestias nudum, suscipias peregrinum; non
sola vox sonat, sed et manus consonat, quia verbis facta concordant. Assumpsisti organum, et
consentiunt digiti linguae. Et ipsum mysterium tympani et psalterii non est tacendum. In tympano
corium extenditur, in psalterio chordae extenduntur: in utroque organo caro crucifigitur. Quam
bene psallebat in tympano et psalterio, qui dicebat: Mihi mundus crucifixus est, et ego mundo! 25
Ipsum psalterium, velut tympanum tollere te vult, qui amat canticum novum, qui te docet quando
tibi dicit: Qui vult esse meus discipulus, abneget semetipsum, et tollat crucem suam, et sequatur
me 26. Non dimittat psalterium suum, non dimittat tympanum: extendatur in ligno, et siccetur a
concupiscentia carnis. Nervi quanto plus fuerint extenti, tanto acutius sonant. Ut ergo acute sonaret
Pauli apostoli psalterium, quid dixit? Quae retro oblitus, in ea quae ante sunt extentus, sequor ad
palmam supernae vocationis 27. Extendit se ipse; tetigit Christus, et sonavit dulcedo veritatis. In
tympano et psalterio psallant ei.
9. [v 4.] Quoniam benefecit Dominus in populo suo. Quid tam beneficum, quam mori pro impiis?
quid tam beneficum, quam sanguine iusto delere chirographum peccatoris? quid tam beneficum,
quam dicere: Non ad me pertinet quod fuistis; estote quod non fuistis? Benefecit Dominus in populo
suo, dimittendo peccata, promittendo vitam aeternam. Benefacit aversum convertere, pugnantem
adiuvare, vincentem coronare: Benefecit Dominus in populo suo. Et exaltabit mansuetos in salute.
Exaltantur enim et superbi, sed non in salute. Mansueti in salute, superbi in morte: id est, superbi
ipsi se exaltant, et Dominus eos humiliat; mansueti autem ipsi se humiliant, et Deus eos exaltat. Et
exaltabit mansuetos in salute.

Nemo est qui non amet gloriam.
10. [v 5.] Exsultabunt sancti in gloria. Aliquid volo dicere; audite attentius de gloria sanctorum.
Nemo est enim qui non amet gloriam. Sed gloria stultorum, popularis illa quae dicitur, habet
illecebram deceptionis, ut ad laudes vanorum hominum quisque commotus, velit sic vivere, ut
praedicetur ab hominibus quibuscumque, quomodocumque. Hinc homines insani effecti, et inflati
typho, inanes intus, foris tumidi, etiam res suas perdere volunt, donando scenicis, histrionibus,
venatoribus, aurigis. Quanta donant! quanta impendunt! Effundunt vires, non patrimonii tantum,
sed etiam animi sui. Isti fastidiunt pauperem, quia non clamat populus, ut pauper accipiat; clamat
autem populus, ut venator accipiat. Illi ergo ubi eis non clamatur, nolunt erogare: ubi clamatur ab
insanis, insaniunt; et fiunt omnes insani, et qui spectatur, et qui spectat, et qui donat. Insana ista
gloria reprehenditur a Domino, improbatur ante oculos Omnipotentis. Et tamen, fratres mei,
Christus sic improperat suis, et dicit: Non a vobis accepi tantum, quantum acceperunt venatores; et
illis ut donaretis, de meo donastis: ego autem nudus eram, et non vestistis me. Et illi: Et quando te
vidimus nudum, et non vestivimus te? Et ille: Cum uni ex minimis meis non fecistis, nec mihi
fecistis 28. Sed eum vis vestire, qui tibi placet: in quo tibi Christus displicet? Vestire vis venatorem,
quo forte victo erubescas: Christus nunquam vincitur; et diabolum vicit, et pro te vicit, et tibi vicit,
et in te vicit. Talem victorem vestire non vis. Quare? Quia minus clamatur, quia minus insanitur.

1067

