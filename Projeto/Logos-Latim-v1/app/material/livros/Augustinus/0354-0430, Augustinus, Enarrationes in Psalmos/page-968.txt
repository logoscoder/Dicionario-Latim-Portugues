nocte 22. Quid est ergo: Surgite posteaquam sedistis? Nolite exaltari, nisi humiliati fueritis. Multi
enim volunt surgere, antequam sederint; volunt se iustos videri, antequam peccatores se esse
confessi sint. Ergo si ex persona capitis nostri accipis, sic intellege: Tu cognovisti sessionem meam
et resurrectionem meam, passionem meam et resurrectionem meam. Si ex persona corporis: Tu
cognovisti sessionem meam et resurrectionem meam; coram oculis tuis et peccata confessus sum,
et tua gratia iustificatus sum.

Illum filium minorem attendamus.
5. [vv 3.4.] Intellexisti cogitationes meas de longinquo: semitam meam et limitem meum
investigasti, et omnes vias meas praevidisti. Quid est, de longinquo? Cum adhuc in peregrinatione
sum, antequam ad illam patriam veniam, tu cognovisti cogitationem meam. Attende illum filium
minorem; quia ipse etiam factus est corpus Christi, Ecclesia de Gentibus veniens. Ierat quippe in
longinquum filius minor. Duos enim filios habebat quidam paterfamilias: maior non longe ierat, sed
in agro operabatur, et significat sanctos in Lege facientes opera et praecepta legis 23. Genus autem
humanum quod deflexerat in idolorum culturam, in longinquo fuerat peregrinatum. Quid tam longe
ab eo qui fecit te, quam figmentum quod tibi ipse fecisti? Profectus est ergo filius minor in regionem
longinquam, portans secum substantiam suam, et sicut novimus in Evangelio, dissipavit eam vivens
prodige cum meretricibus; et famem passus applicuit se cuidam principi regionis illius; et ille eum
porcis pascendis praeposuit, de quorum siliquis cupiebat saturari, nec poterat. Post laborem, et
trituram, et tribulationem, et egestatem, venit illi in mentem pater, et voluit redire; et sic ait:
Surgam, et ibo ad patrem meum. Surgam, dixit; sederat enim. Eius ergo vocem hic agnosce
dicentis: Tu cognovisti sessionem meam et resurrectionem meam. Sedi in egestate, surrexi in
desiderio panis tui. Intellexisti cogitationes meas de longinquo. Longe enim eram profectus; sed ubi
non est quem deserueram? Intellexisti cogitationes meas de longinquo. Propterea sic dicit Dominus
in Evangelio, quia occurrit illi pater venienti 24. Vere, quia intellexerat cogitationes eius de
longinquo. Semitam meam et limitem meum investigasti. Semitam, inquit, meam: quam, nisi
malam, quam ille ambulaverat, ut patrem desereret, quasi occultus esse posset ab oculis
vindicantis; aut vero in illa egestate contereretur, aut porcos pascere poneretur, nisi pater vellet
flagellare longinquum, ut reciperet propinquum? Ergo tamquam deprehensus fugitivus, sequente se
vindicta legitima Dei, vindicantis in affectiones nostras, quacumque ierimus et quocumque
progressi fuerimus; tamquam ergo deprehensus fugitivus loquitur: Semitam meam, et limitem
meum investigasti. Quid est, semitam meam? Qua profectus sum. Quid est, limitem meum? Quo
usque perveni. Semitam meam et limitem meum investigasti. Limes meus ille longinquus non fuit
longe ab oculis tuis: multum ieram, et tu ibi eras. Semitam meam et limitem meum investigasti.
6. Et omnes vias meas praevidisti. Non dixit, vidisti; sed, praevidisti. Antequam eas irem, antequam
eas ambularem, praevidisti eas; et permisisti me in labore ire vias meas, ut si nollem laborare,
redirem in vias tuas. Quoniam non est dolus in lingua mea. Quare hoc dixit? Quia ecce fateor tibi;
ambulavi semitam meam, factus sum longinquus a te; discessi a te, cum quo mihi bene erat, et
bono meo male mihi fuit sine te. Nam si mihi bene esset sine te, nollem forsitan redire ad te. Ergo
iste confitens peccata sua, dicens corpus Christi iustificatum, non in se, sed in illius gratia, dixit:
Non est dolus in lingua mea.

Ad labores nati sumus.
7. [v 5.] Ecce tu, Domine, cognovisti omnia novissima et antiqua. Cognovisti novissima mea,
quando porcos pavi; cognovisti antiqua mea, quando a te partem substantiae meae expetivi.
Antiqua mihi fuerunt exordia malorum novissimorum. Antiquum peccatum, quando lapsi sumus;
novissima poena, quando in istam mortalitatem laboriosam periculosamque pervenimus. Atque
utinam nobis ista sit novissima! Erit ista novissima, si iam redire voluerimus. Est enim alia
quibusdam impiis novissima, quibus dicetur: Ite in ignem aeternum, qui praeparatus est diabolo et
angelis eius 25. Nos autem, fratres huc usque deseruimus Deum: usque ad huius vitae mortalitatem
sufficiat labor noster. Recordemur panem Patris nostri, recolamus beatitudinem domus patris
nostri; non nos delectent siliquae porcorum, doctrinae daemoniorum. Ecce tu, Domine, cognovisti
omnia novissima et antiqua: novissima, quo perveni; antiqua, ubi te offendi. Tu finxisti me, et
posuisti super me manum tuam. Finxisti me: ubi? In ista mortalitate; iam ad labores, ad quos
omnes nati sumus. Non enim quisquam nascitur, nisi quem Deus finxerit in utero matris suae; aut
ulla creatura est cuius non est ille plasmator. Sed finxisti me in isto labore: et posuisti super me
manum tuam; vindicem manum, gravantem superbum. Ita enim salubriter deiecit elatum, ut erigat
humilem. Tu finxisti me, et posuisti super me manum tuam.

968

