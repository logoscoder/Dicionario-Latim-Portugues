7. Liberatus autem ab errore, liberatus a difficultate bene operandi, liberatus a taedio fastidioque
verbi Dei, fortassis dignus eris cui populus committatur; constituaris in gubernaculis navis, recturus
Ecclesiam. Ibi quarta tentatio. Tempestates maris quatientes Ecclesiam, turbant gubernatorem.
Denique tres illas tentationes experiri potest omnis pius fidelis in populo Dei; quarta ista nostra est.
Quanto enim plus honoramur, tanto plus periclitamur. Metuendum est ne avertat aliquem vestrum
a veritate periculum erroris; metuendum est ne vincat unumquemque cupiditas sua, et eligat eam
sequi, quam ex eius difficultatibus exclamare ad Dominum; metuendum est ne unicuique vestrum
minus sapiat verbum Dei, et fastidio moriatur: tentatio vero gubernandi, tentatio periculorum in
regenda Ecclesia nos potissimum tangit. Sed quomodo et vos alieni eritis, si tota navis
periclitabitur? Quod ideo dixi, ne in hac quarta tentatione, tamquam nostra propria (ubi opus est ut
ab orationibus non desistatis, nam vos primo naufragatis), minus solliciti sitis, et pro nobis minus
oretis. Quid enim, fratres, quia ad eadem gubernacula non sedetis, non in eadem navi navigatis?

Ad tentationes superandas Dei gratia omnino necessaria.
8. Post has quatuor tentationes, quatuor exclamationes, quatuor liberationes, quatuor
miserationum dominicarum confessiones, generaliter in hoc psalmo consequenter ipsa
commendatur Ecclesia; ut evidentissime noveritis, de qua Psalmus ab exordio loquebatur.
Commendatur autem ita ut nobis in omnibus Dei gratia praedicetur, qui superbis resistit, humilibus
autem dat gratiam 10: quia ideo ille venit, ut qui non vident, videant, et qui vident, caeci fiant 11;
quia omnis vallis implebitur, et omnis mons et collis humiliabitur 12. Quo commendato, dicitur
aliquid, quod etiam de haereticis intellegatur, quibus tamquam civilibus bellis quatitur Ecclesia; et
concluditur Psalmus, quem iam exposui, brevius fortasse quam putabatis. Nam usque adeo me
istum totum psalmum aliquantum prolixum exposuisse arbitror, ut iam officium a me non
exspectetis disputatoris, sed pene lectoris, si tenetis quae dixi. Puto enim, sunt ante oculos vestros
constituta; sed ut melius commendentur, breviter replicentur. Prima tentatio erroris et famis verbi;
secunda difficultatis vincendarum concupiscentiarum; tertia taedii atque fastidii; quarta tempestatis
et periculorum in gubernandis Ecclesiis: et in his omnibus exclamationes, et liberationes, et
miserationum Dei confessiones. Ad extremum ipsius Ecclesiae fit commendatio, quae et salva facta
est per gratiam Dei nostri, non per meritum suum: et commemoratur inimicorum afflictio propter
superbiam; quibus exstinctis, erecta est Ecclesia: et propter insidias quasdam deminutionis ab
haereticis, et detrimentorum quodammodo domesticorum, et ex his circa Ecclesiam divina
beneficia; et Psalmi conclusio. Legamus iam magis quam disseramus.

Deus nobis, ab errore liberatis, salutis viam patefacit.
9. [vv 2-9] Dicant qui redempti sunt a Domino, quos redemit de manu inimicorum; de regionibus
congregavit eos, ab oriente et occasu, et aquilone et mari. Christiani ergo ipsi dicant, de toto orbe
convocati. Erraverunt in solitudine, in siccitate, viam civitatis habitationis non invenerunt. Errorem
miserabilem audivimus: quid de inopia? Esurientes et sitientes, anima eorum in ipsis defecit. Sed
quare defecit? cui bono? Non enim crudelis est Deus; sed se commendat, quod expedit nobis, ut
nobis deficientibus rogetur, et ut subveniens ametur. Et ideo post hunc errorem et famem et sitim:
Et clamaverunt ad Dominum, cum tribularentur; et de necessitatibus eorum eripuit eos. Et quid illis
praestitit, quia errabant? Et deduxit eos in viam rectam. Viam civitatis habitationis non inveniebant,
fame et siti aestuabant, et deficiebant: Et deduxit eos in viam rectam, ut irent in civitatem
habitationis. Quomodo subvenerit fami et siti, nondum dicit, sed et hoc exspectate. Confiteantur
Domino miserationes eius, et mirabilia eius filiis hominum. Dicite experti inexpertis, iam in via
positi, iam ad civitatem inveniendam directi, iam denique a fame et siti liberati: Quoniam satiavit
animam inanem, et animam esurientem implevit bonis.

Accepto desuper mandato, Deum invoca ut libereris.
10. [vv 10-17.] Vive ergo bene; iam in via positus es, iam audisti quid agere debeas, quid sperare.
Quid aliud excipit, quoniam conaris et superaris? Sedentes in tenebris et in umbra mortis,
compeditos in mendicitate et ferro. Unde hoc, nisi quia tibi tribuebas, quia gratiam Dei non
agnoscebas, quia consilium Domini circa te reprobabas? Nam vide quid adiungat: Quoniam
inamaricaverunt eloquia Domini; per superbiam, iustitiam Domini nescientes, et suam volentes
constituere 13. Et consilium Altissimi exacerbaverunt. Et humiliatum est in laboribus cor eorum. Et
nunc pugna contra concupiscentiam. Deo desistente ab adiutorio, laborare potes, vincere non
potes. Et cum fueris pressus consuetudine tua prava, humiliabitur cor tuum in laboribus; ut iam
corde humiliato discas clamare: Infelix ego homo, quis me liberabit de corpore mortis huius? 14
Humiliatum est ergo in laboribus cor eorum; infirmati sunt, nec fuit qui adiuvaret eos. Quid ergo

757

