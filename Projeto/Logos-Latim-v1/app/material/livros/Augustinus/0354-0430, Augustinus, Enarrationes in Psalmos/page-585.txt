potest dicere oculus manibus: Opus vobis non habeo. Et si dixerit manus: Quia non sum oculus, non
sum de corpore; num ideo non est de corpore? Quid autem his verbis vellet intellegi, evidentius
expressit dicens: Vos autem estis corpus Christi et membra 34. Quapropter et illi oculi, id est sancti
Apostoli; quibus non revelaverat caro et sanguis, sed Pater eius qui in coelis est, ut Petrus diceret:
Tu es Christus Filius Dei vivi 35, videntes eum tradi, ac tanta perpeti mala; quoniam non eum
videbant qualem volebant, quia non egrediebatur, id est, non manifestabatur in virtute et potentia
sua, sed in suis interioribus occultus, omnia quasi superatus atque impotens perferebat, infirmati
sunt ab inopia, velut subtracto sibi cibo suo, lumine suo.

Quo sensu accipi oporteat illud "Tota die".
9. Et clamavi, inquit, ad te, Domine. Hoc quidem et apertissime fecit, cum penderet in ligno. Sed
quod sequitur: Tota die extendi manus meas ad te, quomodo oporteat accipi, merito quaeritur. Si
enim in eo quod ait: Extendi manus meas, crucis patibulum intellexerimus; quomodo intellecturi
sumus: Tota die? Numquid tota die pependit in ligno, cum et nox ad totum diem pertineat? Si
autem hoc loco diem voluit intellegi, qui praeter noctem dies appellari solet; etiam talis diei,
quando crucifixus est, iam pars prima et non parva transierat. Si autem diem pro tempore positum
velimus accipere (maxime quia hoc nomen genere feminino posuit, quod in latino eloquio nonnisi
tempus significare solet: quamvis in graeco non ita sit; semper quippe in ea lingua dies feminino
genere dicitur, et ideo nostros sic interpretari puto), arctius quaestio colligabitur. Quomodo enim
toto tempore, si nec saltem uno toto die manus extendit in cruce? Porro si totum pro parte
accipiendum esse dicamus, quia isto genere locutionis uti etiam sancta Scriptura consuevit; non
mihi occurrit exemplum, totum pro parte etiam tunc posse accipi, quando ipsum verbum additur et
dicitur totum. Nam et in eo quod dixit Dominus in Evangelio: Sic erit et Filius hominis in corde
terrae tribus diebus et tribus noctibus 36; ideo totum pro parte non insolenter accipitur, quia non ait:
Totis tribus diebus et totis tribus noctibus: unus quippe medius fuit totus dies, duorum autem
partes; primi ultima, ultimi prima. Si autem non crucem suam in hac prophetia Psalmi significavit
his verbis, sed orationem, quam eum ex forma servi fudisse Deo Patri, Evangelio teste, didicimus,
ubi eum et longe ante passionem, et sub die passionis, et in ipsa cruce orasse meminimus;
nusquam hoc eum toto die fecisse legimus. Proinde convenienter per extentas manus tota die
continuationem bonorum operum intellegere possumus, a quorum nunquam intentione cessavit.

Occulta Dei gratia est qua hominum mentes reviviscunt.
10. [v. 11.] Sed quia solis praedestinatis ad aeternam salutem, non autem omnibus hominibus, nec
ipsis inter quos facta sunt, eius bona opera profuerunt; ideo consequenter adiecit: Numquid mortuis
facies mirabilia? Hoc enim si de his dictum putaverimus, quorum caro exanimis facta est; magna
mirabilia facta sunt mortuis, cum quidam eorum etiam revixerunt 37: et quod Dominus penetravit
inferna, atque inde mortis victor ascendit, magnum mortuis miraculum factum est. Significat ergo
isto verbo quo ait: Numquid mortuis facies mirabilia, homines corde ita mortuos, ut eos ad vitam
fidei tanta Christi mirabilia non moverent. Neque enim propterea dixit non eis fieri mirabilia, quia
non ea vident; sed quia non eis prosunt. Nam sicut hic ait: Tota die expandi manus meas ad te;
quia omnia opera sua nonnisi ad voluntatem referat Patris, saepissime contestans ideo se venisse,
ut voluntatem Patris impleret 38: ita, quia eadem opera etiam infidelis populus vidit, alius propheta
dicit: Tota die expandi manus meas ad populum non credentem et contradicentem 39. Ipsi sunt
mortui, quibus non sunt facta mirabilia; non quod ea non viderunt, sed quod per ea non revixerunt.
Quod autem sequitur: Aut medici exsuscitabunt, et confitebuntur tibi? id est, quia non a medicis
exsuscitabuntur homines, ut confiteantur tibi. In hebraeo quidem aliter se habere firmatur; non
enim medici, sed gigantes esse perhibentur: verum Septuaginta interpretes, quorum auctoritas
tanta est, ut non immerito propter mirabilem consonantiam divino Spiritu interpretati esse
credantur; de vocis similitudine, qua in hebraea lingua gigantes et medici pene eodem modo
sonant, et exigua differentia distinguuntur, non errore, sed potius occasione, quomodo isto loco
accipiendi essent gigantes, significare voluerunt. Si enim superbos gigantum nomine insinuatos
intellegamus, de quibus dicit Apostolus: Ubi sapiens? ubi scriba? ubi conquisitor huius saeculi 40?
non fuit incongruum eosdem medicos nuncupari, velut per artem sapientiae suae promittentes
animarum salutem: contra quos dicitur: Domini est salus 41. Si autem in bono acceperimus
gigantes, quia et de ipso Domino dictum est: Exsultavit ut gigas ad currendam viam 42; quod ita sit
gigas gigantum, magnorum scilicet et fortissimorum, qui in eius Ecclesia spiritali robore excellunt;
sicuti est mons montium, quia de illo scriptum est: Erit in novissimis temporibus manifestus mons
Domini, paratus in cacumine montium 43; sicut etiam sanctus sanctorum: non est absurdum ut
iidem ipsi magni et fortes etiam medici vocentur. Unde dicit apostolus Paulus: Si quo modo
aemulari potero carnem meam, ut salvos faciam aliquos ex illis 44. Sed etiam tales medici, quamvis

585

