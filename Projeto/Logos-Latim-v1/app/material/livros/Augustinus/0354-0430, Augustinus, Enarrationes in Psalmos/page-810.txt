indigni, ne manum extendant ad arborem vitae 10. Quis est autem dignus, ex quo per unum
hominem peccatum intravit in mundum, et per peccatum mors, et ita in omnes homines pertransiit,
in quo omnes peccaverunt 11? Sed indebita Dei misericordia sanatur debita nostra miseria. Nam iste
qui loquitur et dicit: In toto corde meo exquisivi te; et hoc unde posset, nisi eum aversum ad se ipse
converteret, cui dicitur: Deus, tu convertens vivificabis nos 12, et ille perditum quaereret, et
errantem ille revocaret, qui dicit: Quod perierat requiram, et quod erraverat revocabo 13?

Opera iustitiae oportet sequantur fidem.
4. [vv 11.12.] Inde est quod et corrigit viam suam in custodiendo verba Dei, illo regente, illo
faciente: neque enim per se ipse posset, cum Ieremias propheta fateatur et dicat: Scio, Domine,
quoniam non est hominis via eius, neque vir ibit et corriget viam suam 14. A Domino quippe hoc
etiam iste superius optavit, ubi ait: Utinam dirigantur viae meae 15: et hic ubi addidit: In corde meo
abscondi eloquia tua, ut non peccem tibi; continuo divinum quaesivit auxilium, ne in corde eius Dei
eloquia sine fructu absconderentur, nisi opera iustitiae sequerentur. Cum enim hoc dixisset,
adiunxit: Benedictus es, Domine; doce me iustificationes tuas. Doce dixit, quomodo eas discunt qui
faciunt; non quomodo hi qui ut habeant quod loquantur, tantummodo meminerunt. Nam utique iam
dixerat: In corde meo abscondi eloquia tua, ut non peccem tibi: Quid ergo adhuc ea quaerit discere,
quae abscondita iam custodit in corde? quod utique non fecisset, nisi ea didicisset. Utquid ergo
addit et dicit: Doce me iustificationes tuas, nisi quia eas vult faciendo discere, non loquendo vel
memoria retinendo? Quoniam ergo, sicut in alio psalmo legitur: Benedictionem dabit qui legem
dedit 16; ideo: Benedictus es, Domine; doce me, inquit, iustificationes tuas. Quia enim in corde meo
abscondi eloquia tua, ut non peccem tibi, legem dedisti; da etiam benedictionem gratiae, ut
faciendo discam quod intimando iussisti. Haec satis sint, ut vestrae mentes sine fastidio nutriantur:
alium sermonem desiderant quae sequuntur.

150 IN EUMDEM PSALMUM 118
Sermo 6

De iudiciis et iustificationibus Dei.
1. [v 13.] Initium sermonis huius est nobis in psalmo de quo disputamus, hic versus: In labiis meis
enuntiavi omnia iudicia oris tui. Quid est hoc, dilectissimi? quid est hoc? Quis omnia iudicia Dei
enuntiare possit, cum investigare non possit? An vero cum Apostolo exclamare dubitamus: O
altitudo divitiarum sapientiae et scientiae Dei! quam inscrutabilia sunt iudicia eius, et investigabiles
viae eius! 1 Dominus dicit: Adhuc multa habeo vobis dicere, sed non potestis portare modo 2: et
quamvis continuo promiserit eis omnem veritatem per Spiritum sanctum; clamat tamen beatus
Paulus: Ex parte scimus 3; ut intellegamus Spiritu quidem sancto, unde pignus accepimus, perduci
nos ad omnem veritatem; sed cum in aliam vitam, post huius vitae speculum et aenigma,
venerimus, et facie ad faciem viderimus. Quomodo ergo iste dicit: In labiis meis enuntiavi omnia
iudicia oris tui? Et ille hoc dicit, qui paulo ante superiore versu proximo dixerat: Doce me
iustificationes tuas 4. Quo pacto igitur enuntiavit omnia iudicia oris eius, qui vult adhuc discere
iustificationes eius? An iudicia quidem cuncta iam noverat, iustificationes autem adhuc discere
cupiebat? Hoc vero est mirabilius, si iam sciebat inscrutabilia Dei, et ea quae hominibus praecepit
facienda nesciebat. Iustificationes enim sunt, non dicta, sed facta iustitiae, opera scilicet iustorum,
quae imperat Deus. Ideo autem Dei dicuntur, quamvis a nobis fiant, quia nisi ipso donante non
fiunt. Iudicia porro Dei sunt, quibus ab eo mundus et nunc et in fine saeculi iudicatur. Sed cum
eloquiis Dei omnia contineantur, et iustificationes videlicet et iudicia; cur quaerit adhuc
iustificationes discere, qui eloquia Dei se abscondisse in corde dicit? Ait enim: In corde meo
abscondi eloquia tua, ut non peccem tibi 5: tum secutus adiunxit: Benedictus es, Domine; doce me
iustificationes tuas 6; ac deinde: In labiis meis, inquit, enuntiavi omnia iudicia oris tui. Videntur
quidem duo ista inter se non esse contraria, imo esse potius amica atque coniuncta, ut quoniam in
corde suo abscondit eloquia Dei, in labiis suis iudicia eius enuntiet; Corde enim creditur ad
iustitiam, ore autem confessio fit ad salutem 7: sed quod inter haec duo medium posuit: Benedictus
es, Domine; doce me iustificationes tuas 8, quomodo conveniat homini cuius in corde iam sunt
eloquia Dei, et qui labiis suis enuntiavit omnia iudicia Dei, ut adhuc velit discere iustificationes Dei,
non invenitur, nisi ut eas discere velle intellegatur faciendo, non memoria retinendo et loquendo; et
id a Domino demonstravit debere nos petere, sine quo nihil possumus facere. Sed hoc ante istum
alio iam sermone tractavimus: nunc vero quomodo se dixerit omnia iudicia oris Dei in labiis suis

810

