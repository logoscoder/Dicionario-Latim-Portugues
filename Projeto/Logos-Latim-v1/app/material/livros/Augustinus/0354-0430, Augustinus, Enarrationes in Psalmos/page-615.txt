coepit praedicare. Qui ad vocem ancillae ter negavit; accepto Spiritu sancto, inter flagella
principum confessus est quem negaverat 43. Non mirum; quia Dominus ipsum trinum timorem trino
amore dissolvit. Resurgens enim a mortuis ait Petro: Petre, amas me? Non dixit: Times me? Nam si
adhuc timeret, offenderet ad lapidem pedem suum. Amas me? inquit; et ille: Amo. Sufficiebat
semel. Forte mihi sufficeret, qui cor non video; quanto magis sufficeret Domino, qui videbat quibus
medullis viscerum suorum dicebat Petrus: Amo? Non sufficit Domino respondere semel; interrogat
iterum, et respondet ille: Amo. Interrogat tertio, et iam taedio affectus Petrus, quasi dubitaret
Dominus de amore ipsius: Domine, tu, inquit, scis omnia, tu scis quia amo te 44. Sed Dominus cum
illo sic egit, tamquam diceret: Ter me negasti timendo, ter confitere amando. Isto amore et ista
caritate replevit discipulos suos. Quare? Quia altissimum posuit refugium suum: quia clarificatus
misit Spiritum sanctum, solvit credentes a reatu Legis, ne in lapidem offenderent pedes eius.

Minanti et blandienti diabolo resistendum.
9. [v. 13.] Iam caetera manifesta sunt, fratres, quia saepe tractata sunt. Super aspidem et
basiliscum ambulabis, et conculcabis leonem et draconem 45. Quis sit serpens, nostis: quomodo
super illum calcet Ecclesia, quae non vincitur, quia cavet astutias ipsius. Quemadmodum autem sit
leo et draco, puto et hoc nosse Caritatem vestram. Leo aperte saevit; draco occulte insidiatur:
utramque vim et potestatem habet diabolus. Quando martyres occidebantur, leo erat saeviens:
quando haeretici insidiantur, draco est subrepens. Vicisti leonem, vince et draconem: non te fregit
leo, non te decipiat draco. Probemus quia leo erat, quando aperte saeviebat. Exhortans martyres
Petrus ait: Nescitis quia adversarius vester diabolus tamquam leo rugiens circuit, quaerens quem
devoret? 46 Aperte saeviens leo quaerebat quem devoraret: draco quomodo insidiatur? Per
haereticos. Tales timens Paulus, ne ab illis corrumperetur Ecclesia a virginitate fidei, quam gestat in
corde, ait: Desponsavi enim vos uni viro virginem castam exhibere Christo; et timeo ne sicut
serpens Evam seduxit astutia sua, ita et mentes vestrae corrumpantur a castitate quae est in
Christo 47. Virginitatem corporis paucae feminae habent in Ecclesia; sed virginitatem cordis omnes
fideles habent. In ipsa fide virginitatem cordis timebat corrumpi a diabolo; quam qui perdiderint,
sine causa sunt virgines corpore. Corrupta corde quid servat in corpore? Adeo mulier catholica
praecedit virginem haereticam. Illa enim non est virgo in corpore, ista mulier facta est in corde; et
mulier non a marito Deo, sed a serpente. Quid autem Ecclesia? Super aspidem et basiliscum
ambulabis. Rex est serpentium basiliscus, sicut diabolus rex est daemoniorum. Et conculcabis
leonem et draconem.
10. [v. 14.] Iam verba Dei ad Ecclesiam: Quoniam in me speravit, eruam eum. Non solum ergo
caput, quod modo sedet in coelo, quia altissimum posuit refugium suum, ad quod non accedent
mala, et flagellum non appropinquabit tabernaculo eius; sed et nos qui laboramus in terra, et adhuc
in tentationibus vivimus, quorum gressus timentur, ne in laqueos incidant, audiamus vocem Domini
Dei nostri consolantis nos, et dicentis nobis: Quoniam in me speravit, eruam eum; protegam eum,
quoniam cognovit nomen meum.

Erit Deus tecum, si fides tecum.
11. [v. 15.] Invocabit me, et ego exaudiam eum; cum ipso sum in tribulatione. Noli timere quando
tribularis, ne quasi non tecum sit Deus. Fides sit tecum, et tecum est Deus in tribulatione. Fluctus
sunt maris, turbaris in navigio, quia dormit Christus. Dormiebat in navi Christus, peribant
homines 48. Si fides tua dormit in corde tuo, tamquam in navi tua dormit Christus: quia Christus per
fidem in te habitat. Cum turbari coeperis, excita Christum dormientem; erige fidem tuam, et noveris
quia non te deserit. Sed ideo putas te deseri, quia non quando vis eripit. Eripuit tres pueros de
igne 49. Qui eripuit tres pueros, deseruit Machabaeos 50? Absit. Et illos eripuit, et illos: illos
corporaliter, ut infideles confunderentur; istos spiritaliter, ut fideles imitarentur. Cum ipso sum in
tribulatione; et eximam eum, et glorificabo eum.

Sursum cor!
12. [v. 16.] Longitudine dierum replebo eum. Quae est longitudo dierum? Vita aeterna. Fratres,
nolite putare longitudinem dierum dici, sicut sunt hieme dies minores, aestate dies maiores. Tales
dies nobis habet dare? Longitudo illa est quae non habet finem, aeterna vita quae nobis promittitur
in diebus longis. Et vere, quia sufficit, non sine causa dixit, replebo eum. Non nobis sufficit quidquid
longum est in tempore, si habet finem; et ideo nec longum dicendum est. Et si avari sumus, vitae
aeternae debemus esse avari: talem vitam desiderate, quae non habet finem. Ecce ubi extendatur

615

