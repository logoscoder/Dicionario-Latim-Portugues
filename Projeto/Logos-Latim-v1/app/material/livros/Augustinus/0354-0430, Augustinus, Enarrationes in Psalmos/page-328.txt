Cur in Dei domo falsi fratres inveniantur.
9. [v 7.] Incolent, et abscondent. Incolere peregrinari est. Incolae dicuntur qui habitant in patria non
sua. Omnis homo in hac vita peregrinus est: in qua vita videtis quia carne circumtegimur, per quam
carnem cor videri non potest. Ideo Apostolus dicit: Nolite ante tempus quidquam iudicare,
quoadusque veniat Dominus, et illuminabit abscondita tenebrarum, et manifestabit cogitationes
cordis, et tunc laus erit unicuique a Deo 28. Antequam hoc fiat, in hac peregrinatione carnalis vitae
quisque cor suum portat, et omne cor omni cordi clausum est. Proinde isti quorum consilia adversus
hunc in malum, incolent, et abscondent; quia in ista peregrinatione sunt et carnem portant, dolum
tegunt in corde, quidquid mali cogitant abscondunt. Quare? Quia adhuc peregrina est vita ista.
Abscondant; apparebit quod abscondunt, et ipsi non abscondentur. Est et in hoc abscondito alius
intellectus, qui fortasse magis placebit. Etenim ex iis qui longe facti sunt a sanctis, subintrant
quidam ficti, et peiores tribulationes faciunt corpori Christi, quia non tamquam penitus alieni
devitantur. Ab ipsis pericula graviora commemorans Apostolus, cum enumeraret multas passiones
suas, et diceret: Periculis fluminum, periculis latronum, periculis ex genere, periculis ex gentibus,
periculis in civitate, periculis in deserto, periculis in mari: Periculis, inquit, in falsis fratribus 29. Hi
nimis periculosi sunt, de quibus dicitur in alio psalmo: Et ingrediebantur ut viderent 30.
Ingrediebantur ut viderent, et nemo dicit: Non intres ut videas. Intrat etenim tamquam tuus, non
cavetur ut alienus. Isti ergo incolent, et abscondent. Quia sic intrant in domum magnam, non ibi
perseveraturi; ideo incolent. Tales enim peccatores servos volens intellegi Dominus, secundum
illum intellectum evangelicum, quo omnis qui facit peccatum servus est peccati, ait: Servus non
manet in domo in aeternum, filius autem manet in aeternum 31. Qui intrat ut filius, non incolet, quia
perseverabit usque in finem 32: qui intrat ut servus, subdolus, peccator, ad oculum attendens;
quaerens quid rapiat, quaerens quid accuset aut quid vituperet, incolere intrat, non inhabitare et
perseverare. Nec istos tamen timeamus, fratres: In Deo speravi, non timebo quid faciat mihi caro.
Etsi incolunt, etsi intrant, etsi fingunt, etsi abscondunt, caro sunt: tu in Domino spera, nihil tibi
faciet caro. Sed infert tribulationem, infert conculcationem. Accedit vinum, quia uva premitur.
Tribulatio tua infructuosa non erit: alter videt te, imitatur te; quia et tu ut disceres talem ferre,
caput tuum contemplatus es, botrum illum primum, ad quem intravit homo ut videret, incoluit, et
abscondit traditor Iudas. Omnes ergo ficto animo intrantes, incolentes et abscondentes noli timere.
Pater ipsorum Iudas cum Domino tuo fuit, et ille quidem noverat eum: quamquam Iudas traditor
incolebat et abscondebat, tamen cor ipsius Domino rerum patebat; sciens ille elegit unum, unde tibi
solatium faceret nescituro quos devites. Poterat enim ille non eligere Iudam, quia noverat Iudam;
ait quippe discipulis: Nonne ego vos duodecim elegi, et unus ex vobis diabolus est? 33 Ergo et
diabolus electus est? Aut si electus non est, quomodo duodecim elegit, et non potius undecim?
Electus et ille est, sed ad aliud. Electi undecim ad opus probationis, electus unus ad opus
tentationis. Unde possit tibi exemplum dare nescituro quos devites malos, quos caveas falsos et
fictos, incolentes et abscondentes, nisi ut dicat tibi: Ecce ego mecum habui unum ipsorum?
praecessit exemplum, toleravi, perferre volui quod sciebam, ut tibi nescienti praeberem solatium.
Quod mihi fecit, nec faciet et tibi: ut multum possit, ut multum saeviat, accusaturus est, falsa
crimina dicturus est. Ut praevaleant falsitates, numquid in te praevalebunt, et in me non
praevaluerunt? In me certe praevaluerunt, sed coelum mihi non abstulerunt. Caro ipsius iam
sepulta, falsos testes pertulit: parum fuit eos perpeti in iudicio, perpessus est in sepulcro.
Acceperunt pecuniam ut mentirentur, dixerunt: Cum dormiremus, venerunt discipuli eius, et
abstulerunt eum 34. Tales autem caeci erant Iudaei, ut crederent dicto omnino incredibili:
crediderunt testibus dormientibus! Aut falsum erat quod dormierunt, et mendacibus credere non
debuerunt: aut verum erat quod dormierunt, et quod factum est nescierunt. Incolent, et
abscondent. Incolant, et abscondant: quid facturi? In Deo speravi, non timebo quid faciat mihi caro.

Insectatores ne timeamus.
10. Ipsi calcaneum meum observabunt. Etenim sic incolent et abscondent, ut observent ubi homo
labitur. Intenti sunt ad calcaneum, quando fiat lapsus, ut pedem teneant ad ruinam, aut pedem
supponant ad offensionem, certe ut inveniant quod accusent. Et quis ita ambulet ut nusquam
labatur? Certe quod cito fit vel in lingua. Etenim scriptum est: Si quis in lingua non offendit, hic
perfectus est vir 35. Quis tandem se audeat dicere aut putare perfectum? Ergo necesse est ut aliquis
labatur in lingua. Illi autem qui incolent et abscondent, aucupantur verba omnia, quaerentes alicubi
laqueos et nodosas facere calumnias, quibus prius ipsi implicantur quam quos implicare
contendunt; ut prius ipsi capiantur et pereant, quam alios capiant ut perdant. Etenim recurrit homo
in cor suum, et inde recurrit ad Deum, et novit dicere: In Deo laudabo sermones meos. Quidquid
bonum dixi, quidquid verum dixi, Dei dixi, et de Deo dixi: quidquid forte aliud dixi quod dicere non
debui, homo dixi, sed sub Deo dixi. Qui confirmat ambulantem, minatur erranti, ignoscit agnoscenti,

328

