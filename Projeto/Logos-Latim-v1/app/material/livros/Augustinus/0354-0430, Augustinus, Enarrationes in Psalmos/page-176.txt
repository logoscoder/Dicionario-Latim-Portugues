nesciunt. Ergo a Domino gressus hominis dirigentur, et viam eius volet. Hinc dicere coeperam: viam
Christi si vis, et vere christianus es, ipse est enim christianus qui non aspernatur viam Christi, sed
vult viam Christi sequi per passiones ipsius, noli per aliam viam velle ire quam per illam qua ipse
ivit. Dura videtur, sed ipsa est tuta via: alia forte delicias habet, sed latronibus plena est. Et viam
eius volet.

Exemplum Christi proponitur.
17. [v 24.] Cum ceciderit, non conturbabitur, quoniam Dominus confirmat manum eius. Ecce quid
est, velle viam Christi. Contingat illi ut aliquam tribulationem patiatur, aliquam exhonorationem,
aliquam contumeliam, aliquam afflictionem, aliqua damna, et caetera quaecumque abundant in
vita ista generi humano: proponit sibi Dominum suum, quanta genera tentationum passus est: et
non conturbabitur cum ceciderit, quia Dominus confirmat manum eius; quia prior passus est. Quid
enim timebis, o homo, cuius directi sunt gressus, ut velles viam Domini? Quid timebis? Dolores?
Flagellatus est Christus 33. Contumelias timebis? Audivit, Daemonium habes, qui daemonia
excludebat 34. Forte factionem et conspirationem malorum? Conspiratum est adversus illum 35. Non
potes ostendere forte conscientiam tuam bonam in aliqua accusatione, et vim pateris quod
adversus te falsi testes audiuntur. Contra ipsum primum falsum testimonium dixerunt, non solum
ante mortem, sed etiam post resurrectionem. Inducti sunt falsi testes, ut a iudicibus damnaretur 36:
accesserunt falsi testes custodes ad sepulcrum. Resurrexit ille cum tanto miraculo; commota terra
prodidit Dominum resurgentem. Erat illic et terra custodiens terram; sed terra durior mutari non
potuit. Nuntiavit vera, sed seducta est a falsa. Dixerunt enim illi custodes Iudaeis quae viderint, et
quid factum sit: acceperunt pecuniam, et dictum est eis: Dicite quod vobis dormientibus venerunt
discipuli eius, et abstulerunt eum 37. Ecce falsi testes, et contra resurgentem. Quanta autem
caecitas in falsis testibus, quanta caecitas, fratres! Solent hoc enim pati falsi testes, ut
excaecentur, et contra se dicant nescientes unde appareat quia falsi sunt testes. Quid enim illi
contra se dixerunt? Cum dormiremus, venerunt discipuli eius, et abstulerunt eum Quid est hoc?
Quis est qui dicit testimonium? Qui dormiebat. Talibus ego narrantibus non crederem, nec si somnia
sua mihi indicarent. Stulta insania! si vigilabas, quare permisisti? si dormiebas, unde scisti?

Refutantur Donatistae.
18. Sic et isti filii eorum, sicut meministis, et praetermittendum ex occasione non est. Tanto magis
enim debemus commemorare vanitatem eorum, quanto magis quaerimus salutem eorum. Ecce
corpus Christi patitur falsos testes, sustinet corpus quod praecessit in capite. Non mirum est, et
modo non desunt corpori Christi diffuso per totum orbem terrarum qui dicant: Progenies traditorum.
Falsum testimonium dicis. Ibi te convinco falsum testem, secutus pauca verba. Tu mihi dicis:
Traditor es. Ego tibi dico: Mendax es. Sed tu traditionem meam nusquam et nunquam probas: ego
mendacium tuum hic in istis ipsis verbis tuis modo probo. Certe ibi dixisti, quia nos acuimus gladios
nostros: recito gesta tuorum Circumcellionum. Certe ibi dixisti, quia praetermittis ablata: recito
Gesta, ubi procurationem ad exigenda fecisti. Certe ibi dixisti: Nos sola offerimus Evangelia: recito
tot iussiones iudicum, quibus a te divisos persecutus es: recito Preces ad Apostatam imperatorem,
cui dixisti, quia sola iustitia apud eum habet locum. An forte apostasia Iuliani, pars Evangelii tibi
videtur? Ecce mendacem te teneo. Quid de me dixisti quod credi debeat? Etiamsi non invenirem
unde ostenderem falsum te dicere, sufficit ut ostendam te mendacem esse. Quid dicis? Qualis tu,
tales et caeteri. Nam merito talia verba omnibus misisti: abundare voluisti societate mendacium, ne
tu solus erubesceres de mendacio.

Maximianistae eorumque Concilium.
19. Sed valeat, inquit, in Caecilianum iudicium patrum nostrorum. Quare valebit? Quia episcopi
iudicaverunt. Valeat et in te, quod Maximianistae iudicaverunt. Prius, enim quod credo vos nosse,
episcopi consentientes cum Maximiano adhuc diacono ipsius, venerunt ad Carthaginem, sicut se
habet Tractatoria, quam etiam Gestis alligaverunt, cum litigarent de domo cum procuratore illius
qui praetermittit ablata. Ergo primo Tractatoriam de illo miserunt, conquerentes quia noluit ad illos
exire: hoc enim maxime conquesti sunt. Vide quomodo illis Deus reddidit quod de Caeciliano
dixerunt. Mira similitudo: voluit Deus post tot annos revolvere illis in faciem quod gestum est, ut
omnino unde dissimulent et qua effugiant non inveniant. Oblitos se dicerent quae gesta sunt ante;
non eos Deus sinit oblivisci: atque utinam valeat eis ad salutem! Nam misericordia sua fecit hoc
Deus, si considerent quid sit factum. Ponite ergo vobis ante oculos, fratres, unitatem tunc orbis
terrarum, unde se isti diviserunt adversus Caecilianum: ponite modo et partem Donati, unde se
Maximianistae diviserunt adversus Primianum. Quod tunc illi Caeciliano, hoc nunc isti fecerunt

176

