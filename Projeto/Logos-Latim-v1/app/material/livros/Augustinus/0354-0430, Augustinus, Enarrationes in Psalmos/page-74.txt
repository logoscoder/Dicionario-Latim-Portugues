Vetus homo et novus.
4. Ad hoc forte etiam pertinet quod audistis in Evangelio: Periclitabatur navigium in stagno, et
dormiebat Iesus 6. Navigamus enim per quoddam stagnum, et ventus et procellae non desunt:
tentationibus quotidianis huius saeculi prope oppletur nostrum navigium. Unde autem fit, nisi quia
dormit Iesus? Si non dormiret in te Iesus, tempestates istas non patereris; sed tranquillitatem
haberes interius, convigilante tecum Iesu. Quid est autem, dormit Iesus? Fides tua quae est de Iesu,
obdormivit. Surgunt procellae stagni huius, vides malos florere, bonos laborare; tentatio est, fructus
est. Et dicit anima tua: O Deus, ipsa est iustitia tua, ut mali floreant, boni laborent? Dicis Deo: Ipsa
est iustitia tua? Et Deus tibi: Ipsa est fides tua? Haec enim tibi promisi? ad hoc christianus factus es,
ut in saeculo isto floreres? torqueris, quia hic mali florent, qui cum diabolo postea torquebuntur?
Sed unde hoc dicis? unde fluctibus stagni et tempestate turbaris? Quia dormit Iesus, id est, quia
fides tua quae est de Iesu, sopita est in corde tuo. Quid facis ut libereris? Excita Iesum, et dic:
Magister, perimus 7. Movent enim incerta stagni: perimus. Evigilabit ille, id est, rediet ad te fides
tua; et adiuvante illo, considerabis in anima tua, quia quae dantur modo malis, non cum illis
perseverabunt: aut enim viventes eos deserunt, aut a morientibus deseruntur; tibi autem quod
promittitur, manebit in aeternum. Illis quod temporaliter conceditur, cito tollitur. Floruit enim ut flos
feni. Omnis enim caro fenum: aruit fenum, et flos decidit: verbum autem Domini manet in
aeternum 8. Pone ergo dorsum ad id quod cadit, et faciem ad illud quod manet. Evigilante Christo
iam tempestas illa non quatiet cor tuum, non opplebunt fluctus navim tuam: quia fides tua imperat
ventis et fluctibus, et transiet periculum. Ad hoc enim pertinet, fratres, totum id quod dicit
Apostolus, de exuendo veterem hominem. Irascimini, et nolite peccare: sol non occidat super
iracundiam vestram: neque locum detis diabolo: vetus ergo dabat locum, novus non det. Qui
furabatur, iam non furetur 9: vetus ergo furabatur, novus non furetur. Ipse homo est, unus homo
est: Adam erat, Christus sit: vetus erat, novus sit; et caetera quae ibi sequuntur.
5. Sed psalmum videamus paulo diligentius, quia cum quisque profecerit in Ecclesia, necesse est
patiatur malos in Ecclesia. Sed non eos cognoscit qui talis est; quamquam multi mali murmurent
adversus malos, quomodo facilius unus sanus fert duos aegrotos, quam duo aegroti se invicem
singulos. Itaque hoc praecipimus, fratres: Area est Ecclesia huius temporis: saepe diximus, saepe
dicimus: Et paleam habet et frumentum. Nemo quaerat exire totam paleam, nisi tempore
ventilationis. Nemo ante tempus ventilationis deserat aream, quasi dum non vult pati peccatores:
ne praeter aream inventus, prius ab avibus colligatur, quam ingrediatur in horreum. Quomodo
autem hoc, fratres, dicamus attendite. Grana cum coeperint triturari, inter paleas iam se non
tangunt; ita quasi se non noverunt, quia intercedit palea. Et quicumque longius attendit aream,
paleam solam putat: nisi diligentius intueatur, nisi manum porrigat, nisi spiritu oris, id est, flatu
purgante discernat, difficile pervenit ad discretionem granorum. Ergo aliquando et ipsa grana ita
sunt, quasi seiuncta ab invicem, et non se tangentia, ut putet unusquisque cum profecerit, quod
solus sit. Haec cogitatio, fratres, Eliam tentavit, tantum virum 10; et dixit ad Deum, sicut etiam
Apostolus commemorat: Prophetas tuos occiderunt, altaria tua suffoderunt, et ego remansi solus,
et quaerunt animam meam. Sed quid dicit illi responsum divinum? Reliqui mihi septem millia
virorum, qui non curvaverunt genua ante Baal 11. Non dixit ei: Habes alios duos aut tres similes tibi.
Noli, inquit, putare te solum. Alia, inquit, septem millia sunt, et solum te putas! Itaque hoc breviter
praecipimus, ut dicere coeperam. Intendat mecum fraterna Sanctitas vestra, et adsit misericordia
Dei in cordibus nostris, ut sic a vobis intellegatur, ut fructificet, et in vobis operetur. Audite breviter:
Quisquis adhuc malus est, non putet neminem bonum esse: quisquis bonus est, non putet se solum
bonum esse. Tenetis hoc? Ecce repeto, videte quia dico: Quisquis malus est, interrogans
conscientiam suam, et male sibi renuntians, non arbitretur neminem bonum esse: quisquis bonus
est, non arbitretur se solum bonum esse; et non timeat bonus in commixtione malorum, quia veniet
tempus ut inde segregetur. Ad hoc enim hodie cantavimus: Ne perdas cum impiis animam meam,
et cum viris sanguinum vitam meam. Quid enim est: Ne cum impiis perdas? Ne simul perdas. Quare
timet ne simul perdat? Video enim dictum Deo, quia modo simul nos pateris, quos pateris simul,
noli perdere simul. Et hoc habet totus psalmus, quem volo breviter cum Sanctitate vestra
considerare, quia brevis est.
6. [v 1.] Iudica me, Domine: molesta vota et quasi periculosa optat sibi, ut iudicetur. Quid est
iudicari quod optat? Discerni se optat a malis. Alio loco evidenter dicit de ipso iudicio discretionis:
Iudica me, Domine, et discerne causam meam de gente non sancta 12. Ostendit quid dixerit: Iudica:
ne tamquam sine iudicio (quia modo et boni et mali intrant in Ecclesiam) et boni et mali eant in
ignem aeternum. Iudica me, Domine. Quare? Quoniam ego in innocentia mea ambulavi, et in
Domino sperans non movebor. Quid est, in Domino sperans? Ille enim titubat inter malos, qui non in
Domino sperat; hinc factum est ut schismata fierent. Trepidaverunt inter malos, cum ipsi peiores
essent, et quasi nollent esse boni inter malos. O si frumenta essent, usque ad tempus ventilationis

74

