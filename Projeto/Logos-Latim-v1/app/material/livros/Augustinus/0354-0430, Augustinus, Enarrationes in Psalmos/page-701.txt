Non enim cum oras tamquam dormienti molestus es: Non dormiet, neque dormitabit, qui custodit
Israel 31. Semel Christus dormivit, ut illi de latere coniux fieret 32: dormivit in cruce, manifestum est.
Mortuus est enim, ut diceret: Ego dormivi, et somnum cepi. Sed numquid qui dormit non adiciet ut
resurgat 1? Propterea ibi sequitur: Et exsurrexi, quoniam Dominus suscipiet me 33. Quid vero iam
Apostolus? Christus, inquit, surgens a mortuis, iam non moritur, et mors ei ultra non dominabitur 34.
Ipse ergo non dormit; vide ne fides tua dormiat. Dicat ergo anima iam desiderans satiari quodam
excelso, inenarrabili bono, cui iubilatur potius, et de quo iubilatur, quam aliquid explicatur; iam
enim vult, iam sentit inde aliquid: videt se impediri praegravatione corporis, non se posse in hac
vita satiari; et quasi respondeat, et dicat: Quid mihi dicis: Satiabitur in bonis desiderium tuum? Novi
bonum eius quod desiderem, novi quid mihi sufficiat, video hoc in Philippo: Ostende, inquit, nobis
Patrem, et sufficit nobis. Solum Patrem quasi desiderabat: ostendit Dominus tres panes
desiderandos; qui est unus panis ostendit et dixit: Tanto tempore vobiscum sum, et Patrem non
nostis? Philippe, qui me videt, videt et Patrem 35. Promisit et Spiritum: Quem mittet, inquit: Pater in
nomine meo; itemque ait: Quem ego mittam vobis a Patre 36: donum suum aequale sibi. Novi quid
desiderem; sed quando inde satiabor? Ecce modo de Trinitate cogito, quomodocumque de Trinitate,
vix in aenigmate per speculum, ex parte audeo aliquid sentire; quando satiabor? Renovabitur sicut
aquilae iuventus tua. Non satiaris modo, quia non est idonea anima tua ad solidum illum et
magnum cibum; sed rostro clauso, non est idonea. Vetustas tibi os clausit, propterea petra data est,
ubi vetustate contrita, renovetur iuventus tua sicut aquilae; ut possis manducare panem tuum,
illum qui ait: Ego sum panis vivus, qui de coelo descendi 37. Renovabitur iuventus tua sicut aquilae:
tunc satiaberis in bonis.

O vos, ultores, videte si non estis peccatores.
11. [v 6.] Faciens misericordias Dominus, et iudicium eis qui iniuriam accipiunt. Facit modo, fratres,
antequam veniamus ad renovationem sicut aquilae, antequam satiemur in bonis. Quid enim hic,
quid in ista peregrinatione, quid in ista vita? numquid deserimur? Non. Faciens misericordias
dominus. Et videte quomodo faciat misericordias, non nos relinquens in deserto, non nos relinquens
in eremo, donec perveniamus ad patriam: faciens misericordias; sed quibus? Beati misericordes,
quoniam ipsi misericordiam consequentur 38. Modo audistis, fratres, cum Evangelium legeretur. Non
ergo putet aliquis futuram in se esse misericordiam Dei, si est ipse immisericors. Sed audi quae sit
mensura misericordiae, ne quasi in amicum sit, et non sit in inimicum. Dictum est: Diligite inimicos
vestros 39. Satiari vis bonis Dei; satiata sit in te misericordia. Plena misericordia ipsa est perfecta
misericordia; ipsa est quae amat, quae diligit etiam habentem se odio. Nam quid faciam, inquis? Si
coepero diligere inimicum meum, iniurias accipiam, et iniurias perferam, et non me vindicabo, cum
adsint leges? Iustum est ut vindices te; conceditur, quia iustum est: vide utrum non habeas quod in
te vindicetur, et vindica. Sic enim dicis: Itane me non vindicabo? quasi Deus iustitiam vindictae
reprimat, et non superbiam vindicantis exstinguat. Aut vero adultera illa non erat lapidanda? aut si
lapidaretur, iniquum aliquid fieret? Si inique fieret, inique iussum est; Lex autem iussit, Deus iussit:
sed, o vos ultores, videte si non estis peccatores. Adducta est adultera mulier lapidanda ex Lege,
sed adducta est ad latorem Legis. Saevis qui adduxisti: vide qui saevias, et in quam saevias; si
peccator in peccatricem, desine saevire, prius confitere: si peccator saevis in peccatricem, relinque
illam; novit ille quid de illa sentiat, quid iudicet, quomodo parcat, quomodo sanet. Ex Lege saevis?
Melius novit quid agat lator Legis, ex qua saevis. Iam Dominus eo tempore quo illi oblata est,
inclinato capite scribebat in terra. Tunc scripsit in terra, quando se inclinavit in terram: antequam
se inclinaret in terram, non in terra scripsit, sed in lapide. Iam fructuosum aliquid erat terra de
Domini Litteris paritura. In lapide Legem scripserat, significans duritiam Iudaeorum: in terra scripsit,
significans fructum Christianorum. Venerunt ergo illi adducentes adulteram, tamquam saevientes
fluctus in petram: sed eius responsione confracti sunt. Ait enim illis: Qui in vobis sine peccato est,
prior in illam lapidem iactet 40. Et rursum inclinato capite, scribebat in terra. Et unusquisque iam
interrogans conscientiam suam, non comparuerunt. Repulit eos, non infirma mulier adultera, sed
adulterata conscientia. Vindicare volebant, iudicare cupiebant: venerunt ad petram, absorpti sunt
iuxta petram iudices eorum 41.

Caelorum regnum eleemosynis emendum.
12. Faciens misericordias Dominus: sed quibus? Beati misericordes, quoniam ipsi misericordiam
consequentur. In omnes fac misericordiam. Quam misericordiam facturus es iusto? In
necessitatibus tantum corporalibus; quibus si defuerint supplementa a te, non deerunt a Deo. Quod
ergo facis, tibi plus prodest. Das mendico transeunti et petenti: quaeris et iustum cui des, per quem
recipiaris in tabernacula aeterna; quia qui recipit iustum in nomine iusti, mercedem iusti accipiet 42.
Mendicus te quaerit, iustum tu quaere. De alio enim dictum est: Omni petenti te da 43: et de alio

701

