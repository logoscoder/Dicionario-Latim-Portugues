fecit illum; et delicias ipsas nemo corrumpit, nemo interpellat, nemo aufert. Quis potens minabitur
auferre? quis vicinus malus, quis latro, quis insidiator tibi tollit Deum? Et potest tibi tollere totum
quod possides corpore, non tibi tollit eum quem possides corde. Ipse est misericordia, quam utinam
Deus ostendat nobis: Ostende nobis, Domine, misericordiam tuam; et salutare tuum da nobis:
Christum tuum da nobis: in illo est enim misericordia tua. Dicamus illi et nos: Da nobis Christum
tuum. Iam quidem dedit nobis Christum suum: adhuc illi tamen dicamus: Da nobis Christum tuum;
quia dicimus illi: Panem nostrum quotidianum da nobis hodie 14. Et quis est panis noster, nisi ipse
qui dixit: Ego sum panis vivus, qui de coelo descendi 15? Dicamus illi: Da nobis Christum tuum.
Dedit enim nobis Christum, sed hominem: quem nobis dedit hominem, eum ipsum nobis daturus
est Deum. Hominibus enim hominem dedit; quia talem illum dedit hominibus qualis posset capi ab
hominibus: Deum enim Christum nullus hominum capere poterat. Factus est hominibus homo,
servavit se Deum diis. An forte arroganter dixi? Revera arroganter, nisi ipse dixisset: Ego dixi: Dii
estis, et filii Altissimi omnes 16. Ad ipsam adoptionem renovamur, ut efficiamur filii Dei. Iam quidem
sumus, sed per fidem: sumus quidem in spe, nondum sumus in re. Spe enim salvi facti sumus, sicut
dicit Apostolus. Spes autem quae videtur, non est spes: quod enim videt quis, quid sperat? Si
autem quod non videmus speramus, per patientiam exspectamus 17. Quid enim exspectamus per
patientiam, nisi videre quod credimus? Modo enim credimus quod non videmus: permanendo in eo
quod credentes non videmus, merebimur videre quod credimus. Propterea Ioannes in Epistola sua
quid ait? Dilectissimi, filii Dei sumus, et nondum apparuit quid erimus. Quis non exsultet, si subito
nescio cui peregrinanti et ignoranti genus suum, patienti aliquam egestatem, et in aerumna et
labore constituto diceretur: Filius senatoris es; pater tuus amplo patrimonio gaudet in re vestra;
revoco te ad patrem tuum? quali gaudio exsultaret, si hoc non fallax promissor diceret? Venit ergo
non fallax apostolus Christi, et ait: Quid est quod de vobis desperatis? quid est quod vos affligitis, et
moerore conteritis? quid est quod concupiscentias vestras sequendo, in egestate istarum
voluptatum conteri vultis? Habetis patrem, habetis patriam, habetis patrimonium. Quis est iste
pater? Dilectissimi, filii Dei sumus. Quare ergo nondum videmus patrem nostrum? Quia nondum
apparuit quid erimus. Iam sumus, sed in spe: nam quid erimus, nondum apparuit. Et quid erimus?
Scimus, inquit, quia cum apparuerit, similes ei erimus, quoniam videbimus eum sicuti est 18. Sed
hoc de Patre dixit, de Filio autem Domino Iesu Christo non dixit: et forte videndo Patrem, non
Filium, erimus beati? Ipsum audi Christum: Qui me vidit, vidit et Patrem 19. Cum enim unus Deus
videtur, Trinitas videtur, Pater et Filius et Spiritus sanctus. Audi expressius quia ipsius Filii visio
tribuet nobis beatitudinem, et nihil interest inter visionem ipsius et visionem Patris. Ipse ait in
Evangelio: Qui diligit me, mandata mea custodit, et ego diligam illum, et ostendam meipsum illi 20.
Loquebatur illis, et dicebat, ostendam meipsum illi. Quare? Non erat ipse qui loquebatur? Sed
carnem caro videbat; divinitatem cor non videbat. Ad hoc autem caro carnem vidit, ut per fidem cor
mundaretur, unde Deus videretur. Dictum est enim de Domino: Fide mundans corda eorum 21: et
dixit Dominus: Beati mundo corde, quia ipsi Deum videbunt 22. Ergo nobis promisit ostendere se
nobis. Qualis est pulchritudo eius, fratres, cogitate. Omnia ista pulchra quae videtis, quae amatis,
ipse fecit. Si haec pulchra sunt, quid est ipse? si haec magna sunt, quantus est ipse? Ergo ex istis
quae hic amamus, illum magis desideremus; et contemnentes ista, illum diligamus: ut ipsa
dilectione per fidem cor mundemus, et mundatum cor nostrum inveniat aspectus illius. Lux quae
nobis ostendetur, sanos nos debet invenire: hoc agit modo fides. Hoc ergo hic diximus. Et salutare
tuum da nobis: da nobis Christum tuum, noverimus Christum tuum, videamus Christum tuum; non
quomodo illum viderunt Iudaei, et crucifixerunt, sed quomodo illum vident Angeli, et gaudent.

Terrena omnia fatigant. Deus requies nostra et pax.
10. [v. 9.] Audiam quid loquetur in me Dominus Deus. Propheta dixit. Loquebatur in illo Deus intus,
et mundus faciebat illi strepitum foris. Cohibens ergo aliquantum ab strepitu mundi, et avertens se
ad se, et a se in illum cuius vocem audiebat interius; quasi obturans aurem contra tumultuantem
vitae huius inquietudinem, et contra animam corpore quod corrumpitur aggravatam, et sensum
terrena inhabitatione deprimentem multa cogitantem 23, ait: Audiam quid loquitur in me Dominus
Deus: et audivit, quid? Quoniam loquetur pacem in plebem suam. Vox ergo Christi, vox Dei pax est,
ad pacem vocat. Eia, dicit, quicumque nondum estis in pace, amate pacem: quid enim vobis melius
de me invenire potestis quam pacem? Pax quid est? Ubi nullum bellum est. Quid est, ubi nullum
bellum est? Ubi nulla est contradictio, ubi nihil resistit, nihil adversum est. Videte si iam ibi sumus;
videte si iam non est conflictus cum diabolo, videte si non omnes sancti et fideles cum principe
daemoniorum luctantur. Et quomodo cum illo luctantur, quem non vident? Luctantur cum
concupiscentiis suis, quibus ille suggerit peccata: et non consentiendo quod suggerit, etsi non
vincuntur, tamen pugnant. Nondum est ergo pax, ubi pugna est. Aut date mihi hominem qui nihil
tentationis patitur in carne sua, ut possit mihi dicere quia iam pax est. Nihil quidem tentationis forte
patitur in illicitis voluptatibus, saltem suggestiones ipsas patitur: vel suggeritur illi quod respuit, vel
delectat unde contineat. Sed ecce iam nihil delectat illicitum; vel contra famem et sitim pugnat

563

