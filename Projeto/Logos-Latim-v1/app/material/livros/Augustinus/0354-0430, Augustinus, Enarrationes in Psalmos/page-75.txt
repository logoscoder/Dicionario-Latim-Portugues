paleam in area tolerarent. Sed quia palea erant, flavit ventus ante ipsam ventilationem, et rapuit de
area paleam, et proiecit in spinas. Et palea quidem inde proiecta est: sed numquid quod remansit
frumentum solum est? Non volat ante ventilationem nisi palea, remanet autem et frumentum et
palea; ventilabitur vero palea cum venerit tempus ventilationis. Hoc dixit iste: In innocentia mea
ambulavi, et in Domino sperans non movebor. Si enim speravero in homine, visurus sum fortasse
ipsum hominem aliquando male viventem, nec eas vias tenentem, quas vel didicit vel docet in
Ecclesia bonas, sed quas diabolo docente sectatus est; et quia spes mea in homine erit, titubante
homine titubabit spes mea, et cadente homine cadet spes mea: quia vero in Domino spero, non
movebor.
7. [v 2.] Sequitur: Proba me, Domine, et tenta me; ure renes meos et cor meum. Quid est, ure
renes meos et cor meum? Ure delectationes meas, ure cogitationes meas (cor pro cogitationibus,
renes pro delectationibus posuit) ne aliquid mali cogitem, ne aliquid mali me delectet. Unde autem
ures renes meos? Igne verbi tui. Unde ures cor meum? Calore spiritus tui. De quo calore alibi
dicitur: Et non est qui se abscondat a calore eius 13: et de quo igne Dominus dicit: Ignem veni
mittere in terram 14.
8. [v 3.] Ergo sequitur: Quoniam misericordia tua ante oculos meos est, et complacui in veritate
tua: hoc est, non in homine complacui, sed intus complacui tibi, ubi tu vides; et non timeo si
displiceam ubi homines vident, sicut ait Apostolus: Opus autem suum probet unusquisque, et tunc
in semetipso tantum habebit gloriam, et non in altero 15.
9. [vv 4.5.] Non sedi, inquit, cum concilio vanitatis. Hoc quid est: Non sedi, intendat Sanctitas
vestra. Quomodo videt Deus, dicit non sedi. Aliquando non es in concilio, et ibi sedes. Verbi gratia,
in theatro non sedes, sed cogitas theatrica, contra quae dictum est: Ure renes meos: ibi sedes
corde, quamvis non sis ibi corpore. Contingat autem ut tenearis ab aliquo, et ibi colligeris, aut
aliquod officium pium faciat te ibi sedere. Quomodo potest hoc evenire? Contingit ex officio pietatis
ut servo Dei sit necessitas in amphitheatro esse; liberare volebat nescio quem gladiatorem, fieri
posset ut sederet, et exspectaret donec ille exiret quem liberare cupiebat. Ecce non sedit in concilio
vanitatis, quamvis illic corpore sedere videretur. Quid est sedere? Consentire cum his qui ibi
sedent: quod si praesens non feceris, non ibi sedisti: si absens feceris, sedisti ibi. Et cum iniqua
gerentibus non introibo. Odio habui congregationem malignorum. Videtis quia intus est. Et cum
impiis non sedebo.

Innocentes adeamus Dominum.
10. [v 6.] Lavabo in innocentibus manus meas: non aqua ista visibili. Lavas manus, quando pie
cogitas de operibus tuis, et innocenter coram oculis Dei: quia est et altare coram oculis Dei, quo
ingressus est sacerdos, qui pro nobis se primus obtulit. Est coeleste altare, et non amplectitur illud
altare, nisi qui lavat manus in innocentibus. Nam multi altare hoc tangunt indigni, et tolerat Deus
pati iniuriam ad tempus sacramenta sua. Sed numquid, fratres mei, quomodo sunt parietes isti, sic
erit Ierusalem coelestis? Non quomodo reciperis cum malis intra parietes istos ecclesiae, ita
recipieris cum malis in sinum Abrahae: non ergo timeas, lava manus. Et circumdabo altare Domini:
ubi offers vota Domino, ubi preces fundis, ubi conscientia tua pura est, ubi dicis Deo qui sis; et si
aliquid est in te forte quod displiceat Deo, curat ille cui confiteris. Lava ergo in innocentibus manus
tuas, et circumda altare Domini, ut audias vocem laudis.

In Domino gloriemur oportet.
11. [v 7.] Hoc enim sequitur: Ut audiam vocem laudis, et enarrem universa mirabilia tua. Quid est:
Ut audiam vocem laudis? Ut intellegam, inquit. Hoc est enim audire coram Deo, non quomodo
sonos istos, quos multi audiunt, et multi non audiunt. Quam multi ad nos audientes sunt, et ad
Deum surdi sunt! Quam multi habentes aures, non habent illas aures de quibus dicit Iesus: Qui
habet aures audiendi, audiat 16! Ergo quid est audire vocem laudis? Dicam si potero, adiuvante
misericordia Domini, et orationibus vestris. Audire vocem laudis, est intellegere intus, quia quidquid
in te mali est de peccatis, tuum est; quidquid boni in iustificationibus, Dei est. Ita audi vocem
laudis, ut non te laudes et quando bonus es: nam laudando te bonum, fis malus; bonum enim te
fecerat humilitas, malum te facit superbia. Conversus eras ut illuminareris, et conversione tua
factus es luminosus, factus illustratus conversione. Sed quo? numquid ad te? Si ad te conversus
posses illuminari, nunquam posses tenebrari, quia tecum semper esses. Quare illuminatus es? Quia
convertisti te ad aliud quod tu non eras. Quid est aliud quod tu non eras? Deus lumen est. Non enim

75

