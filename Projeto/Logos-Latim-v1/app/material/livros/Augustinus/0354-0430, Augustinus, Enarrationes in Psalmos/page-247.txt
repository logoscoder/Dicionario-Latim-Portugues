descenditur ad membra. Christus ibi, Christus hic. Nam si ibi tantum, et hic non; unde vox illa:
Saule, Saule, quid me persequeris? 70 Quis enim illi in coelo molestus fuit? Nemo, nec Iudaei, nec
Saulus, nec diabolus tentator; nemo ibi molestus illi: sed sicut in compage corporis humani pede
calcato lingua clamat.
21. Dilexisti iustitiam, et odisti iniquitatem: propterea unxit te, Deus, Deus tuus. Locuti sumus de
uncto Deo, hoc est de Christo. Non potuit apertius dici nomen Christi, quam ut diceretur unctus
Deus. Quomodo speciosus forma prae filiis hominum; sic unctus, oleo exsultationis prae
participibus suis. Qui enim participes eius? Filii hominum: quoniam et ipse Filius hominis particeps
factus est mortalitatis illorum, ut faceret eos participes immortalitatis suae.

Vestimenta Christi sunt sancti eius et electi, tota Ecclesia sine macula et ruga.
22. [vv 9.10.] Myrrha et gutta et casia a vestimentis tuis. Odores boni a vestimentis tuis.
Vestimenta eius sunt sancti eius, electi eius, tota Ecclesia eius, quam sibi sicut vestem exhibet, sine
macula et ruga 71: propter maculam, abluens in sanguine; propter rugam, extendens in cruce. Inde
bonus odor qui significatur nominatis quibusdam aromatis. Audi Paulum illum minimum, fimbriam
de vestimento quod tetigit mulier in fluxu sanguinis, et sanata est 72; audi illum dicentem: Christi
bonus odor sumus in omni loco, et in iis qui salvi fiunt, et in iis qui pereunt 73. Non dixit: Bonus odor
in iis qui salvi fiunt, et malus odor in iis qui pereunt; sed: Quod ad nos attinet, bonus odor sumus, et
in iis qui salvi fiunt, et in iis qui pereunt. Salvum fieri hominem bono odore non est improbabile
neque incredibile: perire autem hominem bono odore, quae ratio est? Magna vis, magna veritas:
etsi capi non potest, ita est. Nam ut noveritis quia difficile capitur, statim subiecit: Et ad haec quis
idoneus? Quis intellegat homines mori bono odore? Tamen aliquid dicam, fratres. Ecce ipse Paulus
praedicabat Evangelium; multi illum amabant praedicatorem Evangelii, multi illi invidebant: qui
illum amabant, bono odore salvabantur; qui illi invidebant, bono odore peribant. Ideo et pereuntibus
non malus odor, sed bonus odor. Ideo enim magis illi invidebant, quia tam bona in illo gratia
praevalebat: nemo enim invidet misero. Erat ergo gloriosus in praedicatione verbi Dei, et vivens
secundum regulam illius virgae directionis: et diligebant eum qui in illo diligebant Christum, qui
sequebantur bonum odorem; diligebat amicum sponsi sui ipsa sponsa, quae dicit in Canticis
canticorum: Post odorem unguentorum tuorum curremus 74. Illi autem quanto magis eum videbant
in gloria praedicationis Evangelii et in vita inculpabili, tanto magis invidia torquebantur, et
occidebantur bono odore.

Magnas domos et tabernacula Dei, corda accipe sanctorum.
23. [v 10.] Myrrha et gutta et casia a vestimentis tuis, a domibus eburneis, ex quibus delectaverunt
te filiae regum. Domos eburneas, domos magnas, domos regales, quasvis elige, delectaverunt inde
Christum filiae regum. Vis domos eburneas spiritaliter accipere? Magnas domos, et magna
tabernacula Dei, corda sanctorum, ipsosque reges regentes carnem, subiugantes sibi turbas
humanarum affectionum, castigantes corpus, et servituti subicientes, accipe: quia inde
delectaverunt eum filiae regum. Etenim omnes animae quae illis praedicantibus et evangelizantibus
natae sunt, filiae regum sunt: et Ecclesiae filiae Apostolorum, filiae regum sunt. Ille est enim Rex
regum 75: illi autem reges de quibus dictum est: Sedebitis super duodecim sedes, iudicantes
duodecim tribus Israel 76. Praedicaverunt verbum veritatis, et genuerunt Ecclesias, non sibi, sed illi.
Ad hoc sacramentum pertinet quod scriptum est in Lege: Si mortuus fuerit frater, accipiat uxorem
eius frater eius, et suscitet semen fratri suo 77. Accipiat uxorem frater eius, et suscitet semen, non
sibi, sed fratri suo. Dixit Christus: Dic fratribus meis 78. Dixit in psalmo: Narrabo nomen tuum
fratribus meis 79. Mortuus est Christus, resurrexit, ascendit, absentavit se corpore: susceperunt
fratres eius uxorem eius, praedicatione Evangelii generaturi filios, non per seipsos, sed per
Evangelium, propter nomen fratris. In Christo enim Iesu, inquit, per Evangelium, ego vos genui 80.
Itaque suscitantes semen fratri suo, quotquot genuerunt, non Paulianos aut Petrianos, sed
Christianos nominaverunt. Videte si non iste sensus vigilat et in his versibus. Cum enim diceret, a
domibus eburneis, dixit de regalibus, amplis, pulchris, lenibus, qualia sunt corda sanctorum:
subiecit: Ex quibus te delectaverunt filiae regum, in honore tuo. Filiae quidem regum, filiae
Apostolorum tuorum: sed, in honore tuo, quia semen illi suscitaverunt fratri suo. Ideo ipsos quos
suscitaverat fratri suo Paulus, cum videret currere ad nomen suum, exclamavit: Numquid Paulus
crucifixus est pro vobis? Quid enim ait Lex? Et habeat natus nomen defuncti. Defuncto nascatur,
defuncti nomine appelletur. Servat hoc legitimum Paulus: volentes appellari ex nomine suo,
revocat: Numquid id Paulus pro vobis crucifixus est? Ad defunctum aspicite: Numquid Paulus pro
vobis crucifixus est? Et quid ergo? Quando illos generasti, quid si nomen tuum illis imposuisti? Non.

247

