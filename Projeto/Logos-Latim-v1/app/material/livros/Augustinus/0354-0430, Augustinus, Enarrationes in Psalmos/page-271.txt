ille qui induebatur purpura et bysso, et epulabatur quotidie splendide; et iacentem ulcerosum ante
ianuam, cuius ulcera canes linguebant, et desiderantem micas quae de mensa eius cadebant,
superbus et tumidus contemnebat. Quid illi profuerunt illae divitiae? Mutaverunt vices ambo: ille a
ianua divitis sublatus est in sinum Abrahae; ille ab epulis splendidis missus est in ignem: ille
requiescebat, ille ardebat; satiabatur ille, ille sitiebat: ille laboraverat in finem, vivebat in aeternum;
ille vixerat in finem, laborabat in aeternum. Et quid profuit diviti, qui quaesivit apud inferos in
tormentis positus, stillari sibi guttam aquae in linguam suam de digito Lazari, dicens: Quoniam
ardeo hic in hac flamma, et non illi concessum est 26? Sic desideravit ille guttam de digito, quomodo
ille micas de mensa divitis: sed illius labor finitus est, et illius vita finita est; labor huius in
aeternum, vita illius in aeternum. Non hic habemus vitam, qui forte hic laboramus in terra: et non
sic erimus postea; erit enim vita nostra Christus in aeternum: illi autem qui hic volunt habere vitam,
laborabunt in aeternum, et vivent in finem.
11. [v 11.] Quoniam non videbit interitum, cum viderit sapientes morientes. Iste qui laboravit in
aeternum, et vivet in finem, non videbit interitum, cum viderit sapientes morientes: quid est hoc?
Non intelleget quid sit interitus, quando viderit sapientes morientes. Dicit enim sibi: Iste, quia
sapiens erat, et cum sapientia inhabitabat, et cum pietate Deum coluit, numquid non est mortuus?
Faciam mihi ergo bene, cum vivo: nam si aliquid possent qui aliud sapiunt, non morerentur. Videt
illum mori, et non videt quae sit mors. Non videbit interitum, cum videbit sapientes morientes.
Quomodo Iudaei viderunt Christum pendentem in cruce, et contempserunt, dicentes: Iste si Filius
Dei esset, descenderet de cruce 27: non videntes quid sit interitus. Si viderent quid sit interitus, si
viderent! Ille moriebatur temporaliter, ut revivisceret in aeternum; illi vivebant temporaliter, ut
morerentur in aeternum. Sed quia illum videbant morientem, non videbant interitum, id est, non
intellegebant quis esset verus interitus. Quid dicunt etiam in Sapientia? Morte turpissima
condemnemus illum, erit enim respectus ex sermonibus illius; si enim est vere filius Dei, liberabit
illum de manibus contrariorum 28: non permittet mori filium suum, si vere filius ipsius est. At ubi
viderunt illum in cruce insultantes se, et illum non descendentem de cruce, dixerunt: Vere homo
fuit. Dictum est: et utique poterat descendere de cruce, qui potuit de sepulcro resurgere; sed docuit
nos ferre insultantes, docuit adversus linguas hominum esse patientes, bibere modo calicem
amaritudinis, et postea accipere sempiternam salutem. Bibe, aeger, calicem amarum, ut sanus sis,
cui non sunt sana viscera: noli trepidare, quia ne trepidares, prior bibit medicus; id est, passionis
amaritudinem bibit prior Dominus. Bibit qui peccatum non habebat, qui quod in eo sanaretur non
habebat. Bibe donec transeat amaritudo huius saeculi, et veniat saeculum ubi nullum scandalum,
nulla ira, nulla tabes, nulla amaritudo, nulla febris, nullus dolus, nullae inimicitiae, nulla senectus,
nulla mors, nulla contentio. Labora hic, venturus ad finem; labora, ne cum non vis hic laborare,
venias ad finem vitae, et nunquam venias ad finem laborum. Quoniam non videbit interitum, cum
viderit sapientes morientes.

Esto prudens, imitare formicam; collige quod ibi tibi sit in posterum.
12. Simul imprudens et insipiens peribunt. Quis est imprudens? Qui non sibi prospicit in futurum.
Quis est insipiens? Qui non intellegit in quo malo sit. Tu vero intellege in quo malo sis modo, et
prospice ut in bonis sis in posterum. Intellegendo in quo malo sis, non eris insipiens: prospiciendo
tibi in futurum, non eris imprudens. Quis est qui sibi prospicit? Servus ille cui dedit Dominus suus
quod erogaret, et postea dixit ei: Non potes mihi agere, redde rationem actus tui. Et ille: Quid
facio? fodere non possum, mendicare confundor. Sed et de re domini sui fecit sibi amicos, qui illum
reciperent, cum de actu proiceretur. Et ille fraudem fecit domino suo, ut compararet sibi amicos qui
illum susciperent: tu noli timere ne fraudem facias; ipse Dominus hortatur ut facias, ipse tibi dicit:
Fac tibi amicos de mammona iniquitati 29. Fortassis ea quae acquisisti, de iniquitate acquisisti; aut
fortasse ea ipsa est iniquitas, quia tu habes et alter non habet, tu abundas et alter eget. De ista
mammona iniquitatis, de divitiis istis quas iniqui vocant divitias, fac tibi amicos et prudens eris:
comparas tibi, non fraudaris. Modo enim videris perdere. Numquid perdes in thesaurario ponens?
Nam pueri, fratres, unde sibi emant nescio quid simul inveniunt nummos, et ponunt in thesaurario,
et non aperiunt nisi postea: numquid quia non vident quod colligunt, ideo perdiderunt? Noli timere:
ponunt pueri in thesaurario, et securi sunt; ponis tu in manu Christi, et times! Esto prudens, et
prospice tibi in posterum in coelo. Esto ergo prudens, imitare formicam, sicut dicit Scriptura 30;
reconde aestate, ne esurias in hieme: hiems est dies novissimus, dies tribulationis; hiems est dies
scandalorum et amaritudinis: collige quod ibi tibi sit in posterum; si autem non facis, simul
imprudens et insipiens peribis.
13. Sed mortuus est ille dives, et tale illi funus factum est. Ecce quo se converterunt homines: non
attendunt quam malam vitam habuerit cum viveret, sed quam pompam cum moreretur. O felix

271

