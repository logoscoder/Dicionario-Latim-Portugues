prohibetur a David. Et quomodo prohibetur? Ut diceret: Deus illum misit, ut mihi malediceret 43.
Agnoscens culpam suam, amplexus est poenam suam, quaerens gloriam non suam; Dominum
laudans in eo quod boni habebat, Dominum laudans in eo quod patiebatur, benedicens Dominum in
omni tempore, semper laus eius in ore eius 44. Tales sunt omnes recti corde: non hi perversi, qui se
rectos putant, et perversum Deum; qui quando aliquid faciunt mali, gaudent; quando aliquid mali
patiuntur, blasphemant; insuper positi in tribulatione et flagello, dicunt de corde distorto: Deus,
quid tibi feci? Vere quia nihil Deo fecerunt; omnia enim sibi fecerunt. Et spiritum rectum innova in
visceribus meis.
16. [v 13.] Ne proicias me a facie tua. Averte faciem tuam a peccatis meis: et ne proicias me a
facie tua. Cuius faciem timet, ipsius faciem invocat. Ne proicias me a facie tua: et spiritum sanctum
tuum ne auferas a me. Est enim spiritus sanctus in confitente. Iam ad donum Spiritus sancti
pertinet, quia tibi displicet quod fecisti. Immundo spiritui peccata placent, sancto displicent.
Quamvis ergo adhuc veniam depreceris, tamen ex alia parte quia tibi displicet malum quod
commisisti, Deo coniungeris: hoc enim et tibi displicet, quod et illi. Iam duo estis ad expugnandam
febrem tuam, tu et medicus. Quia ergo non potest esse confessio peccati et punitio peccati in
homine a seipso; cum quisque sibi irascitur et sibi displicet, sine dono Spiritus sancti non est. Nec
ait, spiritum sanctum tuum da mihi, sed, ne auferas a me. Et spiritum sanctum tuum ne auferas a
me.

Tempora variata sunt, non fides.
17. [v 14.] Redde mihi exsultationem salutaris tui. Redde quam habebam, quam peccando
amiseram: Redde mihi exsultationem salutaris tui: utique Christi tui. Quis enim sine illo sanari
potuit? Quia et antequam de Maria nasceretur, in principio erat Verbum, et Verbum erat apud
Deum, et Deus erat Verbum 45: et ita a sanctis Patribus dispensatio susceptae carnis futura
credebatur, sicut a nobis facta creditur. Tempora variata sunt, non fides. Redde mihi exsultationem
salutaris tui: et spiritu principali confirma me. Nonnulli intellexerunt hic Trinitatem in Deo ipsum
Deum, excepta dispensatione carnis: quoniam scriptum est: Deus spiritus est 46. Quod enim non est
corpus, et tamen est, videtur restare ut spiritus sit. Intellegunt ergo hic nonnulli Trinitatem dictam;
in spiritu recto Filium, in spiritu sancto Spiritum sanctum, in spiritu principali Patrem. Sive ergo hoc
ita sit, sive spiritum rectum ipsius hominis accipi voluit, dicens: Spiritum rectum innova in
visceribus meis, quem curvavi et distorsi peccando, ut iam Spiritus sanctus ipse sit spiritus
principalis, quem et auferri a se noluit, et eo se voluit confirmari; non est haeretica quaelibet
sententia.
18. [v 15.] Sed videte quid adiungat: Spiritu, inquit, principali confirma me. In quo confirma? Quia
ignovisti mihi, quia securus sum non mihi imputari quod donasti, ex hoc factus securus, atque ista
gratia confirmatus, non ero ingratus. Quid enim faciam? Doceam iniquos vias tuas. Doceam iniquos
ex iniquo; id est, qui fuerim et ego iniquus, iam non iniquus, non a me ablato Spiritu sancto, et
spiritu principali confirmatus, doceam iniquos vias tuas. Quas vias iniquos docebis? Et impii ad te
convertentur. Si peccatum David impietati deputatur, non de se desperent impii, quia pepercit Deus
impio; sed si ad eum convertantur, si vias ipsius discant: si autem impietati non deputatur factum
David, sed illa proprie impietas dicitur apostatare a Deo, unum Deum non colere, aut nunquam
coluisse, aut quem colebat dimisisse, ad cumulum valet quod ait: Et impii ad te convertentur. Ita
plenus es adipe misericordiae, ut ad te conversis, non solum quibuslibet peccatoribus, sed etiam
impiis non sit desperandum. Et impii ad te convertentur. Utquid? Ut credentes in eum qui iustificat
impium, deputetur fides eorum ad iustitiam 47.

De carnis corruptione. Nondum est res salutis, sed certa spes.
19. [v 16.] Erue me de sanguinibus Deus, Deus salutis meae. Expressit latinus interpres verbo
minus latino proprietatem tamen ex graeco. Nam omnes novimus latine non dici sanguines, nec
sanguina; tamen quia ita graecus posuit plurali numero, non sine causa, nisi quia hoc invenit in
prima lingua hebraea, maluit pius interpres minus latine aliquid dicere, quam minus proprie. Quare
ergo pluraliter dixit: de sanguinibus? In multis sanguinibus, tamquam in origine carnis peccati,
multa peccata intellegi voluit. Ad ipsa peccata respiciens Apostolus, quae veniunt de corruptione
carnis et sanguinis, ait: Caro et sanguis regnum Dei non possidebunt 48. Nam utique secundum
fidem veram eiusdem apostoli, caro ista resurget, et ipsa merebitur incorruptionem, dicente ipso:
Oportet corruptibile hoc induere incorruptionem, et mortale hoc induere immortalitatem 49. Quia
ergo corruptio ista de peccato est, ipsius nomine appellantur peccata: quemadmodum dicitur lingua

296

