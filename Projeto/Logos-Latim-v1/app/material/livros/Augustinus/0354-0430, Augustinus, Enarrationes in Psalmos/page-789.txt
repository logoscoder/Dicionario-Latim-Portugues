Omnia saecularia impedimenta nunc tandem cesserunt.
6. Iamvero recordetur unusquisque vestrum, cum Deo vellet cor applicare, eiusque suavi iugo,
recedens a pristinis ignorantiae suae desideriis, devotum animum subdere, carnalibusque huius
mundi factis (in quibus sine fructu laborabat, tamquam in Aegypto lateres sub dura dominatione
diaboli faceret), audita voce Domini dicentis: Venite ad me, omnes qui laboratis et onerati estis, et
ego vos reficiam 17, desertis atque abiectis sub levem Christi sarcinam currere: recordetur ergo
unusquisque vestrum quemadmodum omnia saecularia impedimenta cesserunt, dissuadentium
voces aut erumpere non ausae sunt, aut considerato Christi nomine per omnes terras exaltato et
honorato tremefactae siluerunt. Ergo: Mare vidit et fugit: ut tibi sine contradictione ad libertatem
spiritalem panderetur via.

Bonum nobis ut retrorsum convertamur.
7. Iordanis autem quemadmodum retrorsum conversus sit, nolo extra vos quaeratis, nolo aliquid
mali suspicemini. Increpat enim Dominus quosdam qui dorsum ad eum posuerunt, et non faciem 18.
Et quisquis principium suum deserit, et a suo Creatore avertitur, tamquam fluvius in mare, labitur in
huius saeculi amaricantem malitiam. Bonum ergo est illi ut retrorsum convertatur, fiatque illi Deus
ante faciem redeunti, quem sibi a tergo posuerat; et fiat illi retro mare huius saeculi, quod sibi ante
faciem, cum illuc laberetur, effecerat; et sic obliviscatur ea quae retro sunt, ut in ea quae ante sunt
extendatur 19: quod iam converso utile est. Namque antequam convertatur, si ea quae retro sunt
obliviscitur, Deum obliviscitur; quia ipsum retro fecerat, ad quem dorsum posuerat: et si in ea quae
ante sunt extenditur, in saeculum extenditur; quia ipsum sibi ante faciem posuerat, quo avidus
irruebat. Iordanis ergo illos significat, qui gratiam Baptismi perceperunt; et sic Iordanis convertitur
retrorsum, cum illi convertuntur ad Deum, ut eum iam retro non habeant, sed revelata facie gloriam
Domini speculantes, in eamdem imaginem transformentur a gloria in gloriam 20.
8. Montes gestierunt velut arietes: fideles dispensatores verbi veritatis sancti Apostoli, sancti
Evangelii praedicatores. Et colles velut agni ovium. Hi sunt quibus dicitur: In Christo Iesu per
Evangelium ego vos genui: hi sunt quibus dicitur: Non ut confundam vos, haec scribo, sed ut filios
meos carissimos moneo 21: hi sunt de quibus dicitur: Afferte Domino filios arietum 22. Attendite per
omnes terras, qui nostis ista mirari, et gaudere atque cantare Domino Deo vestro; attendite ista
compleri per omnes gentes, quae ante tam longa tempora figurate gesta atque praedicta sunt.
9. Interrogate et dicite: Quid est tibi, mare, quod fugisti; et tu, Iordanis, quia conversus es
retrorsum? montes, quia gestiistis velut arietes; et colles, sicut agni ovium? Quid est, o saeculum,
quod tua impedimenta cesserunt? quid est, o tot millia toto orbe fidelium, huic mundo
renuntiantium, quod ad vestrum Dominum convertimini? Quid est quod gaudetis, quibus in fine
dicetur: Euge, bone serve, quoniam in paucis fidelis fuisti, supra multa te constituam 23? quid est
quod gaudetis, quibus in fine dicetur: Venite, benedicti Patris mei, percipite regnum quod vobis
paratum est ab origine mundi 24?
10. [v 7.] Respondebunt vobis haec omnia, vosque ipsi respondebitis vobis: A facie Domini
commota est terra, a facie Dei Iacob. Quid est, a facie Domini; nisi eius praesentia qui dixit: Ecce
ego vobiscum sum usque in consummationem saeculi 25? Commota est enim terra; sed quia male
pigra remanserat, commota est, ut solidius firmaretur a facie Domini.

Ad Christum conversio dono eius fit.
11. [v 8.] Qui convertit petram in stagna aquarum, et rupem in fontes aquarum. Seipsum enim et
quamdam suam duritiam liquefecit ad irrigandos fideles suos, ut fieret in eis fons aquae salientis in
vitam aeternam; quia prius, cum ignoraretur, durus videbatur. Inde illi turbati sunt, et non
exspectaverunt donec Scripturis apertis influeret atque inundaret in eos, qui dixerunt: Durus est hic
sermo, quis potest eum audire? 26 Ista petra, ista duritia conversa est in stagna aquarum, et ista
rupes in fontes aquarum, cum resurgens exposuit eis, incipiens a Moyse per omnes Prophetas, quia
sic oportebat Christum pati 27; et misit Spiritum sanctum, de quo dicebat: Si quis sitit, veniat et
bibat 28.
12. [v 9..] Non nobis, Domine, non nobis, sed nomini tuo da gloriam. Gratia quippe ista erumpentis
aquae de petra (petra autem erat Christus 29), non quasi operibus praecedentibus data est, sed

789

