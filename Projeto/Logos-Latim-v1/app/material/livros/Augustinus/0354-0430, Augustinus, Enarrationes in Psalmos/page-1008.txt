invicem in dilectione, studentes servare unitatem spiritus in vinculo pacis 9. Deinde illo percusso
atque deiecto, gladium eius abstulit, et inde caput illi abscidit. Et hoc fecit noster David, deiecit
diabolum de suis: quando autem credunt magni eius, quos ille in manu habebat, et de quibus
caeteras animas trucidabat, convertunt linguas suas contra diabolum; et sic Goliae de gladio suo
caput inciditur. Mysterium tituli pro temporis brevitate tractavimus; videamus quid habeat ipse
Psalmus.
3. Benedictus Dominus Deus meus, qui docet manus meas in praelium, digitos meos ad bellum.
Vox nostra est, si corpus Christi nos sumus. Benedicamus Dominum Deum nostrum qui docet
manus nostras in praelium, digitos nostros ad bellum. Repetitio sententiae videtur: quod est, manus
nostras in praelium; hoc est; digitos nostros ad bellum. An aliquid interest inter manus et digitos?
Digitis utique operantur et manus: non itaque absurde accipimus digitos pro manibus positos.
Verumtamen in digitis agnoscimus divisionem operationis, et tamen radicem unitatis. Vide illam
gratiam: dicit Apostolus: Alii quidem per Spiritum datur sermo sapientiae, alii sermo scientiae
secundum eumdem Spiritum, alii fides in eodem Spiritu, alii donationes curationum in uno Spiritu,
alii genera linguarum, alii prophetia, alii diiudicatio spirituum. Omnia autem haec operatur unus
atque idem Spiritus, dividens propria unicuique prout vult 10. Alii illud, alii hoc; divisiones sunt
operationis: Omnia haec operatur unus atque idem Spiritus; radix est unitatis. His ergo digitis
pugnat corpus Christi, procedens in bellum, procedens in praelium.

"Mundus eum non cognovit".
4. Iam praeliorum et bellorum genera commemorare fortasse longum est, et gerere facilius quam
explicare. Habemus unum bellum quod commemorat Apostolus: Non est vobis colluctatio adversus
carnem et sanguinem 11, id est, adversus homines a quibus videmini pati molestias; non adversus
ipsos pugnatis: sed adversus principes et potestates et rectores mundi 12. Et ne intellegeres mundi,
coeli et terrae, ostendit quid diceret: Tenebrarum, inquit, harum. Mundi scilicet, non qui per ipsum
factus est; quia: Et mundus per eum factus est 13: sed mundi qui eum non cognovit; quia: Et
mundus eum non cognovit 14. Hae tenebrae non sunt natura, sed voluntate. Anima enim per
semetipsam non lucet: quia humiliter et veraciter cantat: Tu illuminabis lucernam meam, Domine;
Deus meus, illumina tenebras meas 15: et: Apud te, inquit, fons vitae; in lumine tuo videbimus
lumen 16; non in lumine nostro, sed in lumine tuo. Nam et oculi nostri lumina vocantur; et tamen lux
extrinsecus si desit, etiam sani et patentes, in tenebris remanebunt. Ergo bellum gerimus adversus
rectores tenebrarum harum, rectores scilicet infidelium, diabolum et angelos eius, rectores gladii
eius de quo pugnat diabolus adversus fideles. Sed quomodo Goliae prostrato tollitur gladius, ut ipsi
Goliae caput de gladio suo amputetur 17; ita cum credunt ipsi infideles, dicitur eis: Fuistis aliquando
tenebrae; nunc autem lux in Domino 18. Pugnastis de manu Goliae, iam in manu Christi tollite caput
Goliae.

Grave et molestum, bellum internum.
5. Hoc unum praelium: alterum autem unicuique in seipso. Modo genus hoc belli ex apostolica
Epistola legebatur: Caro concupiscit adversus spiritum, et spiritus adversus carnem; ut non ea quae
vultis, faciatis 19. Et hoc grave bellum, et quod est molestius, internum. In quo bello si sit quisque
victor, illos quos non videt inimicos, continuo superabit. Non enim tentat diabolus vel angeli eius,
nisi quod in te carnale dominatur. Nam quomodo vincimus illos hostes quos non videmus, nisi quia
carnales interiores motus nostros sentimus? Cum his confligimus, et illos percutimus. In amore
pecuniae dominatur avaritia: dominanti tibi avaritiae diabolus forinsecus lucrum cum fraude
proponit. Plerumque enim ad lucrum non pervenis, nisi fraudem feceris. Proponit ergo ille
forinsecus avaritiae tuae quam intus non vicisti, quam non domuisti, quam non tibi subiecisti;
proponit tamquam, athletae suo malus agonotheta fraudem et lucrum, opus et praemium: Fac, et
tolle. Tu autem si calcas avaritiam, si tibi interius non dominatur, quam sentiens vincis; nam
diabolum insidiantem non sentis: si ergo edomuisti avaritiam, attendis alterum proponentem opus
et praemium. Quid ille proposuit? Fraudem et lucrum. Quid iste proponit? Innocentiam et coronam.
Fac et tolle, et ille dicit, et iste. Iam tu proeliator interior, si non es victus avaritia, sed victor
avaritiae; illum attendis, hunc vincis. Discernis enim utrumque, et dicis: Hic video opus et
praemium, illic autem escam et laqueum. Neque enim aliquid dicis in te, quod non pertineat ad te.
Etenim ex peccato divisus es adversum te. Trahis concupiscentiae propaginem et traducem mortis:
habes contra quod pugnes in te, habes quod expugnes in te. Sed habes quem invoces, ut
pugnantem adiuvet te, et vincentem coronet te, qui non existentem fecit te.

1008

