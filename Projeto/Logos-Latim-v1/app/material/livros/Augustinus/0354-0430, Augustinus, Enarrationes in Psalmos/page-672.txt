titulus, quia inscribitur: In confessione. Quid est, in confessione iubilare? Est alterius cuiusdam
psalmi sententia dicentis: Beatus populus qui intellegit iubilationem 2: profecto magnum aliquid est,
quod intellectum beatos facit. Dominus ergo Deus noster beatificator hominum, det mihi intellegere
quod dicam, det vobis intellegere quod auditis: Beatus populus qui intellegit iubilationem. Curramus
ergo ad hanc beatitudinem, intellegamus iubilationem, non eam sine intellectu fundamus. Quid
opus est iubilare et obtemperare huic psalmo dicenti: Iubilate Deo, omnis terra, et non intellegere
iubilationem, ut vox nostra sola iubilet, et cor non iubilet? Sonus enim cordis, intellectus est.

De profana et christiana iubilatione disseritur. Deum per creaturas agnosces, si
sanos oculos habueris.
4. Quod nostis dicturus sum. Qui iubilat, non verba dicit, sed sonus quidam est laetitiae sine verbis:
vox est enim animi diffusi laetitia, quantum potest, exprimentis affectum, non sensum
comprehendentis. Gaudens homo in exsultatione sua, ex verbis quibusdam quae non possunt dici
et intellegi, erumpit in vocem quamdam exsultationis sine verbis; ita ut appareat eum ipsa voce
gaudere quidem, sed quasi repletum nimio gaudio, non posse verbis explicare quod gaudet:
Animadvertite hoc in eis qui cantant etiam non honeste. Non enim talis erit iubilatio nostra, qualis
illorum est; nos enim in iustificatione iubilare debemus, illi autem iubilant in iniquitate: itaque nos in
confessione, illi in confusione. Tamen ut hoc quod dico intellegatis, imo recordemini rem cognitam,
maxime iubilant qui aliquid in agris operantur; copia fructuum iucundati vel messores, vel
vendemiatores, vel aliquos fructus metentes, et in ipsa fecunditate terrae et feracitate gaudentes,
exsultando cantant; et inter cantica quae verbis enuntiant, inserunt voces quasdam sine verbis in
elatione exsultantis animi, et haec vocatur iubilatio. Si quis forte propterea non recognoscit, quia
nunquam advertit, advertat de caetero. Atque utinam non inveniat quos advertat, ne Deus inveniat
quos evertat. Sed tamen quia non quiescunt nasci spinae, in male exsultantibus advertamus
iubilationem improbandam, et offeramus Deo iubilationem coronandam.

Quantum proficis in caritate, tanto incipis sentire Deum.
5. Quando ergo nos iubilamus? Quando laudamus quod dici non potest. Attendimus enim
universam creaturam, terram et mare, et coelum, et omnia quae in eis sunt: attendimus singula
habere origines et causas suas, seminum vim, nascendi ordinem, permanendi modum, intereundi
decessum, currere volumina saeculorum sine ulla perturbatione, stellas volvi quodam modo ab
oriente in occidentem, peragere cursus annorum, videmus dimensiones mensium, distentiones
horarum; inque his omnibus nescio quid invisibile, quod spiritus vel anima dicitur, inesse omnibus
animantibus ad appetendam voluptatem fugiendamque molestiam, ad conservandam
incolumitatem suam vestigium quoddam unitatis; inesse etiam homini commune quiddam cum
Angelis Dei; non cum pecoribus, sicut est vivere, audire, videre, et caetera, sed quod intellegat
Deum, quod ad mentem proprie pertineat, quod sicut oculus albam et nigrum, ita aequitatem
iniquitatemque discernat. In hac tota consideratione creaturae, quam nominare utcumque et
percurrere potuimus, interroget se anima: Quis fecit haec omnia? quis creavit haec? quis in his
teipsam? Quid sunt ista quae consideras? quid tu quae consideras? Quis ille qui fecit consideranda
et considerantem? quis est iste? Dic illum; ut dicas illum, cogita illum. Potes enim aliquid cogitare,
et forte non potes dicere; nullo modo autem poteris dicere quod non potueris cogitare. Ergo cogita
illum priusquam dicas illum; ut cogites illum, accede ad illum. Quod enim vis bene videre, ut habeas
quod loquaris, accedis ut inspicias, ne forte longe videndo fallaris. Sed ut oculis ista corpora, sic ille
mente conspicitur, corde attenditur et videtur. Et ubi est cor unde ille videatur? Beati, ait, mundi
corde, quoniam ipsi Deum videbunt 3. Audio, credo, ut possum intellego, corde videri Deum, nec
posse nisi mundo corde conspici; sed audio aliam Scripturam: Quis gloriabitur castum se habere
cor? aut quis gloriabitur mundum se esse a peccato? 4 Attendi ergo universam creaturam, quantum
potui; corporalem animadverti in coelo et in terra, spiritalem autem in meipso qui loquor, qui
membra vegeto, qui vocem intendo, qui linguam moveo, qui verba pronuntio, sensusque discerno.
Et quando comprehendo me in me? Unde ergo possum quod supra me? Promittitur tamen cordi
humano visio Dei, et indicitur quaedam operatio mundandi cordis; hoc dicitur ab Scriptura: Para
unde videas quod amas, antequam videas. Audito enim Deo et nomine eius, cui non dulce est quod
audit, nisi impio multum remoto, multum longe facto? Quoniam ecce, inquit, qui longe faciunt se
abs te, peribunt; sequitur: Perdidisti omnem qui fornicatur abs te 5. Nobis autem quid? Quia illi
longe, et ideo in tenebris, et ita sauciatis oculis in tenebris, ut lumen non solum non desiderent, sed
etiam perhorrescant; nobis in longinquo inventis quid dicitur? Accedite ad eum, et illuminamini 6. Ut
autem accedas et illumineris, displiceant tibi tenebrae tuae; damna quod es, ut merearis esse quod
non es. Es iniquus, esse debes iustus: nunquam iustitiam percepturus es, si adhuc tibi placet
iniquitas. Contere illam in corde tuo, et munda; expelle illam de corde tuo, ubi vult habitare quem

672

