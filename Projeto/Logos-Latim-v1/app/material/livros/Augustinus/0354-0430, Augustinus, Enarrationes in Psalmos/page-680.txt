Odisse debes praevaricatores, homines vero diligere.
5. [v. 3.4.] Non proponebam ante oculos meos rem malam. Quid est: Non proponebam ante oculos
meos rem malam? Non diligebam. Solet enim dici, quod nostis, de homine qui ab aliquo diligitur:
Ante oculos illum habet: et ille qui contemnitur, sic solet queri: Non me habet ante oculos. Quid
ergo est, ante oculos habere? Diligere. Quid est, non diligere? Non ibi corde habitare. Dixit ergo:
Non proponebam ante oculos meos rem malam: non diligebam rem malam. Et exponit ipsam rem
malam: Facientes praevaricationem odio habui. Intendite, fratres mei. Si deambulatis cum Christo
in medio domus eius, id est, si vel in corde vestro bene requiescitis, vel in ipsa Ecclesia bonum iter
carpitis in via immaculata; non eos tantum qui foris sunt odisse debetis praevaricatores, sed et
quoscumque intus inveneritis. Qui sunt praevaricatores? Qui oderunt legem Dei; qui audiunt illam,
et non faciunt, praevaricatores dicuntur. Facientes praevaricationem odio habe, repelle illos a te.
Sed odisse debes praevaricatores, non homines. Unus homo praevaricator, videte quia duo nomina
habet, homo, et praevaricator: hominem Deus fecit, praevaricatorem ipse se fecit; ama in illo quod
Deus fecit, persequere in illo quod ipse sibi fecit. Cum enim persecutus fueris praevaricationem
eius, occidis quod homo fecit, et liberatur quod Deus fecit. Facientes praevaricationem odio habui.

Recti cordis regula, Dei voluntas.
6. Non adhaesit mihi cor pravum. Quod est cor pravum? Cor tortum. Quod est cor tortum? Cor non
rectum. Quod est cor non rectum? Vide quod est cor rectum, et ibi invenis quod est cor non rectum.
Rectum cor dicitur hominis, qui omnia quae vult Deus, non ipse non vult. Intendite. Orat aliquis ut
nescio quid non eveniat; orat, et non prohibetur. Petat quantum potest: sed contra voluntatem
ipsius evenit aliquid; subiungat se voluntati Dei, non resistat voluntati magnae. Quia et ipse
Dominus sic illud exponit: ostendens infirmitatem nostram in se, quando passurus erat, ait: Tristis
est anima mea usque ad mortem 14. Non enim vere ille timebat mortem, qui potestatem habebat
ponendi animam suam, et potestatem habebat iterum sumendi eam 15. Et Paulus apostolus miles
ipsius, servus ipsius clamat: Bonum certamen certavi, cursum consummavi, fidem servavi; de
caetero reposita est mihi corona iustitiae, quam reddet mihi Dominus in illo die iustus iudex 16.
Exsultat quia moriturus est; et Dominus eius et Imperator eius tristis est, quia moriturus est? Ergo
melior servus quam Dominus? Et ubi est quod ait ipse Dominus: Sufficit servo ut sit sicut dominus
eius; sufficit discipulo ut sit sicut magister eius 17? Ecce fortis est Paulus ventura morte, et Dominus
tristis est? Optabam, inquit, dissolvi, et esse cum Christo 18. Gaudet, quia dissolvitur, ut sit cum
Christo; et ipse Christus tristis est, cum quo iste futurum se esse laetatur? Sed quid erat illa vox,
nisi sonus infirmitatis nostrae? Multi adhuc infirmi contristantur futura morte: sed habeant rectum
cor; vitent mortem, quantum possunt; sed si non possunt, dicant quod ipse Dominus non propter
se, sed propter nos dixit. Quid enim dixit? Pater, si fieri potest, transeat a me calix iste. Ecce habes
voluntatem humanam expressam; vide iam rectum cor: Verum, non quod ego volo, sed quod tu vis,
Pater 19. Si ergo rectum cor sequitur Deum, pravum cor resistit Deo. Aliquid illi contingat adversum,
clamat: Deus, quid tibi feci? quid commisi? quid peccavi? Se iustum vult videri, Deum iniustum.
Quid tam pravum? Parum est quia tortus est; et tortam regulam putat. Corrige te, et invenis rectum
a quo te depravasti. Ille iuste, tu iniuste: et ideo perversus es, quia hominem iustum dicis, et Deum
iniustum. Quem hominem iustum dicis? Teipsum. Quando enim dicis: Quid tibi feci; iustum te putas.
Sed respondeat tibi Deus: Verum dicis, mihi nihil fecisti; omnia enim tibi fecisti. Si enim mihi aliquid
fecisses, bonum fecisses. Quidquid enim bene fit, mihi fit; quia ex praecepto meo fit: quidquid
autem mali fit, tibi fit, non mihi fit; quia non facit malus aliquid nisi sibi, quia hoc non ego iubeo.
Tales quando videritis, fratres, corripite, arguite, corrigite: et si non potestis corripere aut corrigere,
nolite consentire; ut possitis dicere. Non adhaesit mihi cor pravum.

Inter se contrariae, peccatorum iustorumque viae.
7. Cum declinaret a me malignus, non cognoscebam. Quid est, non cognoscebam? Non
approbabam, non laudabam, non mihi placebat. Cognoscere enim invenimus in Scripturis aliquando
dici, pro eo quod est placere nobis. Quid enim latet Deum, fratres? Numquid novit iustos, et non
novit iniustos? Quid cogitas quod ille nesciat? Non dico, quid facis; sed, quid cogitas quod ille
nesciat? Non dico, quid cogitas; sed, quid cogitaturus es quod ille non ante viderit? Omnia ergo
novit Deus: et tamen in fine, id est in iudicio post misericordiam, de quibusdam dicit: In illa die
multi venturi sunt, et dicent, Domine, Domine, in nomine tuo daemonia eiecimus, in nomine tuo
virtutes multas fecimus, in nomine tuo manducavimus et bibimus; et dicam illis: Discedite a me,
operarii iniquitatis; non novi vos 20. Ille non novit aliquem? Sed quid est: Non novi vos? In regula
mea non vos agnosco. Novi enim regulam iustitiae meae: non illi congruitis, declinastis ab illa,
distorti estis. Ideo et hic dixit: Non cognoscebam. Cum declinaret a me malignus, non

680

