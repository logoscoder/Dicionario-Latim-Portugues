1. In omnibus Scripturis sanctis, gratia Dei quae liberat nos commendat se nobis, ut commendatos
habeat nos. Hoc in isto psalmo canitur, de quo cum Vestra Caritate loqui suscepimus. Aderit
Dominus, ut sic eam corde concipiam, quomodo dignum est; et sic eam promam, quomodo expedit
vobis. Multum enim movet Dei amor et timor: timor Dei, quia iustus est; amor, quia misericors est.
Quis enim ei diceret: Quid fecisti 1, si damnaret iniustum? Quanta ergo misericordia eius, ut
iustificet iniustum? Ex hoc praelectum nobis et Apostolum audivimus eamdem maxime gratiam
commendantem: de cuius commendatione habebat Iudaeos inimicos, velut de Legis littera
praesumentes, et tamquam iustitiam suam diligentes atque iactantes; de quibus dicit: Testimonium
perhibeo illis, quia zelum Dei habent, sed non secundum scientiam 2. Et tamquam ei diceretur: Quid
est enim habere zelum Dei non secundum scientiam? subiecit continuo: Ignorantes enim Dei
iustitiam, et suam volentes constituere, iustitiae Dei non sunt subiecti 3. Gloriantes, inquit,
tamquam de operibus, excludunt a se gratiam; et tamquam de sanitate sua falsa praesumentes
respuunt medicinam. Contra tales enim et Dominus dixerat: Non veni vocare iustos, sed peccatores
in poenitentiam; non est opus sanis medicus, sed male habentibus 4. Haec est ergo tota scientia
magna, hominem scire quia ipse per se nihil est; et quoniam quidquid est, a Deo est, et propter
Deum est. Quid enim habes, inquit, quod non accepisti? Si autem et accepisti, quid gloriaris quasi
non acceperis? 5 Hanc gratiam commendat Apostolus; hinc habere meruit inimicos Iudaeos, de
littera Legis et de sua iustitia gloriantes. Hanc ergo commendans in lectione quae lecta est, sic ait:
Ego enim sum minimus Apostolorum, qui non sum dignus vocari Apostolus, quia persecutus sum
Ecclesiam Dei 6. Sed ideo misericordiam, inquit, consecutus sum, quia ignorans feci in incredulitate.
Deinde paulo post: Fidelis sermo est, inquit, et omni acceptione dignus, quia Christus Iesus venit in
mundum peccatores salvos facere, quorum primus ego sum. Numquid ante illum non erant
peccatores? Quid est ergo, primus ego? Antecedens omnes non tempore, sed malignitate. Sed
ideo, inquit, misericordiam consecutus sum, ut in me ostenderet Christus Iesus omnem
longanimitatem, ad informationem eorum qui credituri sunt illi in vitam aeternam 7: id est, ut
unusquisque peccator et iniquus iam de se desperans, iam habens quasi gladiatorium animum, ut
ideo faciat quidquid vult, quia necessario damnandus est, respiciat tamen ad apostolum Paulum,
cui tanta crudelitas, tantaque malitia a Deo donata est; et, non de se desperando, convertatur ad
Deum. Hanc ergo gratiam commendat nobis Deus et in isto psalmo; intueamur illum, et videamus
an ita sit, an forte ego aliter suspicer. Etenim arbitror hunc eum habere affectum, et hoc omnibus
prope suis syllabis resonare: id est, hoc nobis commendare, gratiam Dei gratuitam, quae nos liberat
indignos, non propter nos, sed propter se; ut etiamsi non hoc dicerem, neque hoc praelocutus
essem, quilibet mediocris cordis homo, attente audiens verba eiusdem psalmi, saperet hoc; et forte
ipsis verbis, si aliud habebat in corde, mutaretur, et fieret quod hic sonat. Quid est hoc? Ut tota
spes nostra in Deo sit, nihilque de nobis tamquam de nostris viribus praesumamus; ne nostrum
facientes quod ab illo est, et quod accepimus amittamus.

Parentibus ex praecepto Domini oboediendum. Per inoboedientiam captivi facti
sumus.
2. [v 1.] Titulus ergo est psalmi huius, ut solet titulus indicans in limine quid agatur in domo: Ipsi
David filiorum Ionadab, et eorum qui primi captivi ducti sunt. Ionadab homo fuit quidam,
commendatur nobis ex prophetia Ieremiae, qui filiis suis praeceperat ut vinum non biberent, neque
in domibus, sed in tabernaculis habitarent. Praeceptum autem patris filii tenuerunt et servaverunt,
et ex hoc benedici a Domino meruerunt 8. Dominus autem hoc non praeceperat, sed pater ipsorum.
Sic autem hoc acceperunt, tamquam praeceptum a Domino Deo suo: quia etsi Dominus non
praeceperat, ut non biberent vinum, et in tabernaculis habitarent; praeceperat tamen Dominus, ut
filii patri oboedirent. In ea ergo re sola filius non debet obedire patri suo, si aliquid pater ipsius
iusserit contra Dominum Deum ipsius. Neque enim debet irasci pater, quando ei praeponitur Deus.
Ubi autem hoc iubet pater quod contra Deum non sit, sic audiendus est, quomodo Deus; quia
obedire patri iussit Deus. Benedixit ergo Deus filios Ionadab propter obedientiam, eosque obiecit
inobedienti populo suo, exprobrans quia cum filii Ionadab obedientes essent patri suo, illi non
obedirent Deo suo. Cum autem ageret ista Ieremias, id agebat cum populo Israel, ut pararent se ad
captivitatem ducendos esse in Babyloniam, et non resisterent voluntati Dei, nec sperarent aliud,
nisi quia futuri essent captivi. Videtur ergo inde coloratus titulus huius psalmi, ut cum dixisset,
filiorum Ionadab, subiceret, et eorum qui primi captivi ducti sunt: non quia filii Ionadab captivi ducti
sunt, sed quia illis qui captivi ducendi erant oppositi sunt filii Ionadab, quia patri obedientes erant;
ut intellegerent illi propterea se fieri captivos, quia Deo obedientes non fuerunt. Accedit etiam quia
Ionadab interpretatur Domini Spontaneus. Quid est hoc, Domini spontaneus? Deo voluntate libenter
serviens. Quid est, Domini spontaneus? In me sunt, Deus, vota tua, quae reddam laudis tibi 9. Quid
est, Domini spontaneus? Voluntarie sacrificabo tibi 10. Si enim disciplina apostolica servum monet ut
homini domino suo, non tamquam ex necessitate, sed ex voluntate serviat; et libenter serviendo se

453

