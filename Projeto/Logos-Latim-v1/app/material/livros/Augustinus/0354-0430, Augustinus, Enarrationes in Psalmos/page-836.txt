5. [v 78.] Denique sequitur, et dicit: Confundantur superbi, quoniam iniuste iniquitatem fecerunt in
me: ego autem exercebor in mandatis tuis. Ecce quod ait, meditatio legis Dei, vel potius meditatio
lex Dei.

Christus mortalitatis nostrae particeps, nos divinitatis ipsius.
6. [v 79.] Convertantur, inquit, ad me qui timent te, et qui cognoscunt testimonia tua. In nonnullis
codicibus invenimus et graecis et latinis: Convertantur mihi; quod tantumdem valere existimo,
quantum si dicatur, ad me. Sed quis est iste qui hoc dicit? Non enim quisquam hominum hoc dicere
audebit, aut si dicat, audiendus est. Nimirum ergo ille est qui etiam superius interposuit
proprietatem vocis suae, dicens: Particeps ego sum omnium timentium te 16. Quia factus est
particeps mortalitatis nostrae, ut et nos participes divinitatis ipsius fieremus; nos unius participes
ad vitam, ad mortem vero particeps ille multorum. Ipse est enim ad quem convertuntur timentes
Deum, et qui cognoscunt Dei testimonia, de illo per Prophetas tanto ante praedicta, in eius
praesentia per miracula paulo ante monstrata.

Audacia de libero arbitrio contra gratiam confidentis, stulta.
7. [v 80.] Fiat, inquit, cor meum immaculatum in iustificationibus tuis, ut non confundar. Redit ad
vocem corporis sui, sancti scilicet populi sui, et iam immaculatum fieri cor suum precatur, hoc est
cor membrorum suorum; in iustificationibus Dei, non in viribus eorum: poposcit enim hoc, non
praesumpsit. Quod autem addidit: Ut non confundar; tale aliquid et in primis huius psalmi versibus
invenitur, ubi dixit: Utinam dirigantur viae meae ad custodiendas iustificationes tuas: tunc non
confundar, cum inspicio in omnia mandata tua. Quod ibi, quia dixit: Utinam, uno verbo significavit
optantis; hoc isto loco apertioribus verbis expressit orantis, dicendo: Fiat cor meum immaculatum:
ut nec in illa, nec in ista sententia, quae utraque una est, inveniatur audacia de libero arbitrio
contra gratiam confidentis. Quod autem ait ibi: Tunc non confundar; hoc ait hic: Ut non confundar.
Fit ergo cor immaculatum membrorum et corporis Christi, gratia Dei per ipsum corporis caput, hoc
est per Iesum Christum Dominum nostrum, per regenerationis lavacrum 17, ubi abolita sunt omnia
praeterita peccata nostra; per spiritus adiutorium, per quod concupiscimus adversus carnem 18, ne
vincamur in pugna nostra; per dominicae orationis effectum, in qua dicimus: Dimitte nobis debita
nostra 19. Ita donata nobis regeneratione, adiuta conflictione, fusa precatione, fit cor nostrum
immaculatum, ut non confundamur: quia et hoc ad iustificationes Dei pertinet, quando inter eius
alia praecepta praecipitur: Dimitte, et dimittetur vobis; date, et dabitur vobis 20.

164 IN EUMDEM PSALMUM 118
Sermo 20

Desiderium Sanctorum, Dei promissa exspectantium, numquam quiescit.
1. [v 81.] Adiuvante Domino, istam magni huius psalmi partem considerandam exponendamque
suscepimus, ubi dicit: Defecit in salutare tuum anima mea, et in verbum tuum speravi. Non omnis
defectus vel culpae putandus est esse, vel poenae: est etiam defectus laudabilis vel optabilis. Nam
cum sint inter se duo ista contraria, proficere et deficere; usitatius profectus in bono accipitur,
defectus in malo, quando non additur vel subintellegitur in quid proficiatur vel deficiatur: cum vero
additur, potest et malum esse proficere, bonumque deficere. Aperte quippe dixit Apostolus:
Profanas autem verborum novitates evita: multum enim proficient ad impietatem 1: ait et de
quibusdam: Proficient in peius 2. Ita et defectus a bono in malum malus est, a malo in bonum bonus
est. Bono quippe defectu dictum est: Desiderat et deficit anima mea in atria Domini 3. Sic et hic non
ait: Defecit a salutari tuo; sed: Defecit in salutare tuum, hoc est, ad salutare tuum, anima mea.
Bonus est ergo iste defectus: indicat enim desiderium boni, nondum quidem adepti, sed avidissime
ac vehementissime concupiti. Sed quis hoc dicit nisi genus electum, regale sacerdotium, gens
sancta, populus acquisitionis 4, ab origine generis humani usque ad huius saeculi finem, in eis qui
suo quique tempore hic vixerunt, vivunt, victuri sunt, desiderans Christum? Teste sanctissimo sene
Simeone, qui cum eum infantem accepisset in manus, dixit: Nunc dimittis, Domine, servum tuum,
secundum verbum tuum in pace; quoniam viderunt oculi mei salutare tuum 5. Acceperat enim
responsum divinum, non se gustaturum mortem, nisi vidisset Christum Domini 6. Quale autem
desiderium fuit in isto sene, tale fuisse credendum est in omnibus superiorum temporum sanctis.
Unde et ipse Dominus discipulis ait: Multi prophetae et reges voluerunt videre quae vos videtis, et

836

