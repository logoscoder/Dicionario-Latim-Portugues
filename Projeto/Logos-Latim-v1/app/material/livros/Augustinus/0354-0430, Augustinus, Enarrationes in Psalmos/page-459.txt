In prosperis et in adversis rebus dic Deo laudem.
16. [v 15.] Os meum enuntiabit iustitiam tuam: non meam. Inde adiciam super omnem laudem
tuam, quia et quod iustus sum, si iustus sum, iustitia tua est in me, non mea; tu enim iustificas
impium 66. Os meum enuntiabit iustitiam tuam; tota die salutem tuam. Quid est, salutem tuam?
Domini est salus 67. Nemo sibi usurpet quia se salvum facit: Domini est salus. Non se salvum per se
quisquam facit: Domini est salus, vana salus hominis 68. Tota die salutem tuam: toto tempore.
Aliquid adversi est; praedica salutem Domini: aliquid prosperi est; praedica salutem Domini. Ne
praedices in prosperis, et obmutescas in adversis; alioquin non erit quod dictum est, tota die. Tota
enim dies cum sua nocte est. Numquid quando dicimus: Triginta dies, verbi causa, transierunt,
dicimus et noctes? nonne et in ipso nomine dierum includimus noctes? In Genesi quid dicebatur?
Factum est vespere, et factum est mane dies unus 69. Ergo dies totus cum sua nocte est; nox enim
diei servit, non dies nocti. Quidquid facis in carne mortali, iustitiae debet servire; quidquid facis ex
praecepto Dei, non propter emolumenta carnis fiat, ne dies serviat nocti. Ergo tota die laudem Dei
dic; scilicet in prosperis et in adversis: in prosperis, tamquam tempore diurno; in adversis,
tamquam tempore nocturno: tota tamen die laudem Dei dic, ut non frustra cantaveris: Benedicam
Dominum in omni tempore; semper laus eius in ore meo 70. Salvis filiis, pecore, familia, omni re sua,
Iob laudabat Deum; hoc quasi diurno tempore: damna venerunt, orbitas irruit, periit quod
servabatur, obierunt quibus servabatur; hoc quasi nocturno tempore. Vide tamen tota die
laudantem. Numquid post illud diurnum tempus ubi laetabatur, quia factus est illius quasi lucis, hoc
est prosperitatis occasus, defecit a laudibus Dei? Nonne dies erat in corde, unde fulgebat: Dominus
dedit, Dominus abstulit; sicut Domino placuit, ita factum est: sit nomen Domini benedictum 71? Et
hoc quasi adhuc vespertinum erat tempus: venit et nox crassior, tenebrae profundiores, corporis
dolor, putredo vermium; nec sic in ipsa putredine defecit a laudibus Dei foris in nocte, qui intus
exsultabat in die. Namque uxori persuadenti blasphemiam, et committenti animam ipsius, male
suadenti miserae tamquam umbrae nocturnae: Locuta es, inquit, tamquam una ex insipientibus
mulieribus. Vere filia noctis! Si bona suscepimus de manu Domini, mala non sustinebimus 72?
Laudavimus in die, deficiemus in nocte? Tota die, id est cum sua nocte, salutem tuam.

Non omnes artes et negotia sunt per se reprobanda.
17. Quoniam non cognovi negotiationes. Ideo, inquit, tota die salutem tuam, quoniam non cognovi
negotiationes. Quae sunt istae negotiationes? Audiant negotiatores, et mutent vitam; et si fuerunt,
non sint; non cognoscant quod fuerunt, obliviscantur: postremo, non approbent, non laudent;
improbent, damnent, mutentur, si peccatum est negotiatio. Hinc enim aviditate nescio qua
acquirendi, o negotiator, quando damnum passus fueris, blasphemabis; et non erit in te quod
dictum est: Tota die laudem tuam. Quando autem pro pretiis rerum quas vendis, non solum
mentiris, verum etiam falsum iuras; quomodo in ore tuo tota die laus Dei? quando si christianus es,
etiam ex ore tuo blasphematur nomen Dei 73, ut dicatur: Ecce quales sunt Christiani! Ergo, si
propterea iste tota die laudem Dei dicit, quia non cognovit negotiationes, corrigant se Christiani;
non negotientur. Sed ait mihi negotiator: Ecce ego affero quidem ex longinquo merces ad ea loca in
quibus non sunt ea quae attulero, unde vivam, tamquam mercedem laboris mei peto, ut carius
vendam quam emerim. Unde enim vivam, cum scriptum sit: Dignus est operarius mercede sua 74?
Sed agitur de mendacio, de periurio. Hoc vitium meum est, non negotiationis: neque enim non, si
vellem, possem agere sine isto vitio. Non ergo meam culpam actor ad negotium transfero: sed si
mentior, ego mentior, non negotium. Possem enim dicere: Tanto emi, sed tanto vendam; si placet,
eme. Non enim istam veritatem audiens emptor repelleretur, et non potius omnes accurrerent; quia
plus fidem quam mercem diligerent. Hoc ergo, inquit, me mone ne mentiar, ne periurem; non ut
abiciam negotium unde me transigo. Quo enim vocas, quando hinc revocas? Forte ad artem
aliquam? Ero sutor; calceamenta faciam hominibus. Mendaces enim et ipsi non sunt? periuri et ipsi
non sunt? Nonne locatis ab alio calceamentis, cum acceperint ab alio pretium, dimittunt quod
faciebant, et suscipiunt alteri facere, et fallunt eum cui promiserant cito se facturos? nonne saepe
dicunt: Hodie facio, hodie impleo? Deinde in ipsa sutura tantas fraudes non faciunt? Faciunt ista, et
dicunt ista; sed ipsi mali sunt, non ars quam profitentur. Omnes ergo artifices mali Deum non
timentes, vel pro lucro, vel pro timore damni aut egestatis mentiuntur, periurant; non est continua
Dei laus in eis. Quomodo ergo revocas a negotiatione? An ut agricola sim, et adversus Deum
tonantem murmurem, ut grandinem timens sortilegum consulam, ut quaeram quid faciam contra
coelum; ut optem pauperibus famem, quo possim vendere quod servavi? ad hoc me adducis? Sed
non ea faciunt, inquis, agricolae boni. Nec illa negotiatores boni. Quid enim, etiam et filios habere
malum est, quia quando eis caput dolet, malae et infideles matres ligaturas sacrilegas et
incantationes quaerunt? Ista hominum, non rerum peccata sunt. Potest mihi hoc dicere negotiator.
Quaere ergo, Episcope, quemadmodum intellegas negotiationes quas legisti in Psalterio; ne forte tu

459

