Deus ideo salvator quia misericors.
17. [v 11.] Confitebor tibi in saeculum quoniam fecisti. Quid fecisti? Doech damnasti, David
coronasti. Confitebor tibi in saeculum quoniam fecisti. Magna confessio, quoniam fecisti. Quid
fecisti, nisi haec ipsa quae supra dicta sunt, ut tamquam oliva fructifera in domo Dei, sperarem in
misericordia Dei, in aeternum, et in saeculum saeculi? Tu fecisti: impius iustificare se non potest.
Sed quis est qui iustificat? Credenti, inquit, in eum qui iustificat impium 58. Quid enim habes quod
non accepisti? Si autem accepisti, quid gloriaris quasi non acceperis 59, quasi ex te habeas? Absit ut
ego sic glorier, ait iste qui oppositus est contra Doech, qui tolerat Doech in terra, donec emigret ille
de tabernaculo, et eradicetur de terra viventium. Non glorior quasi non acceperim, sed in Deo
glorior. Et confitebor tibi quoniam fecisti, id est, quia tu fecisti, non ex meritis meis, sed ex
misericordia tua. Ego enim quid feci? Si recolas, prius fui blasphemus et persecutor et iniuriosus. Tu
autem quid fecisti? Sed misericordiam consecutus sum, quia ignorans feci 60. Confitebor tibi in
saeculum quoniam fecisti.

Nominis Dei iucunditas.
18. Et exspectabo nomen tuum, quia iucundum es. Amarum est saeculum, sed nomen tuum
iucundum. Et si dulcia quaedam sunt in saeculo, sed cum amaritudine digeruntur. Praeponitur
nomen tuum, non solum magnitudine, sed etiam iucunditate. Narraverunt etenim mihi iniusti
delectationes suas, sed non sicut lex tua, Domine 61. Neque enim si nihil dulce esset martyribus,
tantas tribulationum amaritudines aequo animo sustinerent. Amaritudo eorum a quovis sentiebatur,
dulcedinem eorum non facile quisquam gustare poterat. Nomen ergo Dei iucundum est amantibus
Deum super omnes iucunditates. Exspectabo nomen tuum, quia iucundum est. Et cui probas quia
iucundum est? Da mihi palatum cui iucundum est. Lauda mel quantum potes, exaggera dulcedinem
eius quibus valueris verbis: homo nesciens quid sit mel, nisi gustaverit, quid dicas nescit. Ideo
magis ad experimentum te invitans psalmus, quid ait? Gustate, et videte quoniam suavis est
Dominus 62. Gustare non vis, et dicis: Iucundum est? Quid iucundum est? Si gustasti, in fructu tuo
inveniatur, non in solis vocibus, tamquam tantummodo in foliis, ne maledicto Domini arescere
tamquam illa ficulnea merearis 63. Gustate, inquit, et videte quoniam suavis est Dominus. Gustate,
et videte: tunc videbitis, si gustaveritis. Homini autem non gustanti, unde probas? Laudando
iucunditatem nominis Dei, quantacumque dixeris, verba sunt: aliud est gustus. Verba laudis eius
audiunt et impii: non autem gustant quam iucundum est, nisi sancti. Proinde iste sentiens
dulcedinem nominis Dei, et volens explicare, et volens ostendere, nec inveniens quibus: etenim
sanctis non opus est ut ostendat, quia et ipsi gustant et norunt; impii autem sentire non possunt
quod gustare nolunt: quid ergo facit de iucunditate nominis Dei? Tulit se continuo a turbis
impiorum: Et exspectabo, inquit, nomen tuum, quia iucundum est in conspectu sanctorum tuorum.
Iucundum est nomen tuum, sed non in conspectu impiorum: ego quam dulce sit scio, sed his qui
gustarunt.

68

IN PSALMUM 52
ENARRATIO
Sermo

Boni in hac vita gemunt.
1. [v 1.] Psalmum istum vobiscum tractandum, quantum Dominus suggerit, suscipimus. Iubet frater
ut velimus, et orat ut possimus. Si quid festinatione forte praetermisero, implebit in vobis qui et
nobis dare dignatur quod dicere potuerimus. Titulus eius est: In finem pro Maeleth, intellectus ipsi
David. Pro Maeleth, sicut in hebraeorum interpretationibus nominum invenimus, videtur dicere: Pro
parturiente sive dolente. Quis autem in hoc saeculo parturiat et doleat agnoscunt fideles, quia inde
sunt. Christus hic parturit, Christus hic dolet; caput est sursum, membra deorsum. Neque enim non
parturiens et dolens diceret: Saule, Saule, quid me persequeris 1? Quo persequente parturiebat,
eum conversum parturire fecit. Namque et ipse postea illuminatus est, et illis quae persequebatur
membris insertus, eadem caritate praegnans dicebat: Filioli mei, quos iterum parturio, donec
Christus formetur in vobis 2. Pro membris igitur Christi, pro corpore eius quod est Ecclesia 3, pro uno
ipso homine, id est pro ipsa unitate cuius caput sursum est, psalmus iste cantatur. Gemit autem, et
parturit, et dolet iste homo. Quare, vel inter quos, nisi quia accepit et cognovit a capite suo,

305

