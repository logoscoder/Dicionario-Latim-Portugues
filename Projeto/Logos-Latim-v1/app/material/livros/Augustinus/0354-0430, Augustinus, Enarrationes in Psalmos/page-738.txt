cantatur ei, et narrantur omnia mirabilia eius; illud autem ad opus bonum, quo psallitur ei, ne velit
quisque de opere bono tamquam in sua virtute laudari. Ideo cum dixisset: Laudamini, quod utique
bene operantes merito possunt; addidit, in nomine sancto eius: ut qui gloriatur, in Domino
glorietur 6. Qui ergo non sibi, sed ei volunt psallere, caveant facere iustitiam suam coram
hominibus, ut videantur ab eis; alioquin mercedem non habebunt apud Patrem, qui in coelis est 7:
sed luceant opera eorum coram hominibus, non eo fine ut ipsi videantur ab eis, sed ut videant bona
opera eorum, et glorificent Patrem eorum, qui in coelis est 8. Hoc est laudari in nomine sancto eius.
Unde et in alio psalmo legitur: In Domino laudabitur anima mea; audiant mites, et iucundentur 9.
Quod et hic quodammodo sequitur: Laetetur cor quaerentium Dominum: sic enim mites
iucundantur, qui non amaro zelo eos iam bene operantes aemulantur.

Deus sine fine quaerendus quia sine fine amandus.
3. [v 4.] Quaerite Dominum, et confortamini. Hoc enim de graeco expressius interpretatum est,
quamvis verbum minus latinum videatur: unde et alii codices habent, confirmamini; alii,
corroboramini. Et quippe dicitur: Fortitudo mea 10; et: Fortitudinem meam ad te custodiam 11: ut
eum quaerendo atque ad eum accedendo, et illuminemur et confortemur; ne caecitate quid
faciendum sit non videamus, aut infirmitate non faciamus etiam quod videmus. Quod ergo est ad
videndum: Accedite ad eum, et illuminamini 12; hoc est ad faciendum: Quaerite Dominum, et
corroboramini. Quaerite, inquit, faciem eius semper. Quae est facies Domini, nisi praesentia Dei?
Sicut facies venti, et facies ignis: dictum est enim: Sicut stipulam ante faciem venti 13; et: Sicut fluit
cera a facie ignis 14. Et multa talia ponit Scriptura, nihil aliud quam earum rerum praesentiam
volens intellegi, quarum nominat faciem. Sed quid est: Quaerite faciem eius semper? Scio quidem
quia mihi adhaerere Deo bonum est 15; sed si semper quaeritur, quando invenitur? An semper dixit,
in tota vita ista qua hic vivitur, ex quo id nos facere debere cognovimus, quando et inventus
quaerendus est? Iam quippe illum invenit fides, sed adhuc eum quaerit spes. Caritas autem et
invenit eum per fidem, et eum quaerit habere per speciem: ubi tunc sic invenietur, ut sufficiat
nobis, et ulterius non quaeratur. Nisi enim eum in ista vita inveniret fides, non diceretur: Quaerite
Dominum; et cum inveneritis eum: Derelinquat impius vias suas, et vir iniquus cogitationes suas 16.
Item si fide inventus, non adhuc esset perquirendus, non diceretur: Si enim quod non videmus,
speramus, per patientiam exspectamus 17: et quod Ioannes ait: Scimus quia cum apparuerit, similes
ei erimus; quoniam videbimus eum sicuti est 18. An forte etiam cum facie ad faciem viderimus eum
sicuti est, adhuc perquirendus erit, et sine fine quaerendus, quia sine fine amandus? Dicimus enim
etiam praesenti alicui, "Non te quaero"; id est, non te diligo. Ac per hoc qui diligitur, etiam praesens
quaeritur, dum caritate perpetua, ne fiat absens, agitur. Proinde quem quisque diligit, etiam cum
eum videt, sine fastidio semper vult esse praesentem, hoc est, semper quaerit esse praesentem. Et
nimirum hoc est: Quaerite faciem eius semper, ut non huic inquisitioni, qua significatur amor, finem
praestet inventio, sed amore crescente inquisitio crescat inventi.
4. [v 5.] Iam deinceps temperat se laudator iste ardens, et ad capacia verba descendit; infirmum
amorem atque lactentem temporalibus Dei mirabilibus nutriens. Mementote, inquit, mirabilium eius
quae fecit, prodigia eius et iudicia oris eius. Qui locus similis videtur illi loco, ubi ad Moysen
quaerentem quis esset, cum dixisset: Ego sum qui sum, et: Dices filiis Israel: Qui est, misit me ad
vos 19: quod ex quantulacumque particula rara mens capit: deinceps nomen suum commemorans,
erga homines gratiam suam misericorditer temperavit, dicens: Ego sum Deus Abraham, et Deus
Isaac, et Deus Iacob; hoc mihi nomen est in aeternum 20. Ubi intellegi voluit, et illos quorum se
Deum dixit, vivere secum in aeternum, et hoc dixit quod capi etiam a parvulis posset: ut: Ego sum
qui sum, illi pro captu intellegerent, qui grandibus viribus caritatis nossent quaerere faciem eius
semper. Si ergo quod est ipse, multum est ad vos vel videre quaerere: Mementote mirabilium eius
quae fecit, prodigia eius et iudicia oris eius.

Extra Ecclesiam Dei voluntas et iudicia nulli populo manifesta.
5. [vv 6.7.] Et quibus dicitur? Semen Abraham servi eius, filii Iacob electi eius. Vos semen Abraham,
vos filii Iacob, mementote mirabilium eius quae fecit, prodigia eius et iudicia oris eius. Ne quis
autem uni genti hoc tribueret Israelitarum secundum carnem, et non intellegeret magis esse semen
Abrahae filios promissionis quam filios carnis, quibus Apostolus dicit, cum Gentibus loqueretur: Vos
ergo Abrahae semen estis, secundum promissionem haeredes 21; sequitur et dicit: Ipse Dominus
Deus noster; in omni terra iudicia eius. Hoc dicitur per Isaiam ad Ierusalem liberam, matrem
nostram: Et qui eruit te, ipse Deus tuus, universae terrae vocabitur 22. An Iudaeorum Deus tantum?
Absit 23. Ipse Dominus Deus noster; in omni terra iudicia eius: quia in omni terra Ecclesia eius, ubi

738

