2. Si ergo nobis homo talis occurrat, qui propter hoc dicat se scrutari testimonia Dei, quia mirabilia
sunt, cum plena sit eis et quae conspicitur, et quae non conspicitur, universa creatura; nonne
compescimus eum, dicentes: Altiora te ne quaesieris, et fortiora te ne scrutatus fueris; sed quae
tibi praecepit Dominus, illa cogita semper 2? Sed si nobis respondeat, et dicat: Haec ipsa quae
praecepit Dominus, et quae iubetis ut cogitem, mirabilia sunt eius testimonia; eum quippe et
Dominum, quia iubet, et bonum et magnum, quia talia iubet, esse testantur: numquid audebimus
hominem ab eorum scrutatione revocare, ac non potius ut sedulo id agat, et tantae rei operam
quantam potest impendat, hortabimur? An forte Dei praecepta testimonia quidem bonitatis eius
esse fatebimur, sed mirabilia esse negabimus? Quid enim mirum, si bona imperat bonus Dominus?
Imo vero idipsum est omnino mirandum, et cur ita sit perscrutandum, quod cum Deus bonus bona
praeceperit, eis tamen dederit bonam legem, quos eadem lex vivificare non posset, nec ulla esset
ex bona lege iustitia. Si enim data esset lex quae posset vivificare, omnino ex lege esset iustitia 3.
Cur ergo data est quae vivificare non posset, et ex qua esset nulla iustitia? Nempe mirandum est,
nempe stupendum. Haec sunt ergo mirabilia testimonia Dei: propter hoc huius anima scrutata est
ea, quoniam de his non ei dici posset: Fortiora te ne scrutatus fueris; sed quae praecepit tibi
Dominus, illa cogita semper 4. Ipsa sunt enim quae praecepit nobis Dominus; et ideo cogitanda sunt
semper. Potius itaque videamus huius anima quae scrutata est, quid invenerit.

Lex hominem praevaricantem duxit ad Salvatoris gratiam.
3. [v 130.] Manifestatio, inquit, verborum tuorum illuminat, et intellegere facit parvulos. Quid est
parvulus, nisi humilis et infirmus? Noli ergo superbire, noli de tua, quae nulla est, virtute
praesumere; et intelleges quare sit a bono Deo bona lex data, quae tamen vivificare non possit. Ad
hoc enim data est, ut te de magno parvulum faceret, ut te ad faciendam legem vires de tuo non
habere monstraret; ac sic opis indigus et egenus ad gratiam confugeres, et clamares: Miserere mei,
Domine, quoniam infirmus sum 5. Hoc ergo scrutando intellexit hic parvulus, quod minimus
Apostolorum Paulus, id est parvulus, ostendit, ideo datam legem quae vivificare non posset, quia
conclusit Scriptura omnia sub peccato, ut promissio ex fide Iesu Christi daretur credentibus 6. Ita,
Domine, ita fac, misericors Domine; impera quod non possit impleri, imo impera quod nonnisi per
tuam gratiam possit impleri: ut cum homines per suas vires id implere nequiverint, omne os
obstruatur, et nemo sibi magnus videatur. Sint omnes parvuli, et reus fiat omnis mundus tibi: quia
non iustificabitur ex lege omnis caro coram te; per legem enim cognitio peccati. Nunc autem sine
lege iustitia tua manifestata est, testimonium habens a Lege et Prophetis 7. Haec sunt mirabilia
testimonia tua, quae scrutata est anima parvuli huius; et ideo invenit, quia humiliatus est, et
parvulus factus est. Quis enim facit mandata tua sicut facienda sunt, id est, ex fide quae per
dilectionem operatur 8, nisi eius in corde per Spiritum sanctum ipsa dilectio diffundatur 9?

Spiritus adiuvat infirmitatem nostram.
4. [v 131.] Hoc etiam iste parvulus confitetur: Os meum, inquit, aperui, et attraxi spiritum, quoniam
mandata tua desiderabam. Quid desiderabat, nisi facere mandata divina? Sed non erat unde
faceret infirmus fortia, parvulus magna: aperuit os, confitens quod per se ipse non faceret; et
attraxit unde faceret: aperuit os petendo, quaerendo, pulsando 10; et sitiens hausit Spiritum bonum,
unde faceret, quod per seipsum non poterat, mandatum sanctum et iustum et bonum 11. Si enim
nos cum simus mali, novimus bona data dare filiis nostris; quanto magis Pater noster de coelo dat
Spiritum bonum petentibus eum? 12 Non enim qui spiritu suo agunt, sed quotquot Spiritu Dei
aguntur, hi filii sunt Dei 13: non quia ipsi nihil agunt; sed ne nihil boni agant, a bono aguntur ut
agant. Nam tanto magis efficitur quisque filius bonus, quanto largius ei datur a Patre Spiritus bonus.
5. [v 132.] Denique iste adhuc petit. Os quidem aperuit, et attraxit spiritum; sed adhuc ad Patrem
pulsat, et quaerit: bibit, sed quanto suavius sensit, tanto ardentius adhuc sitit. Audi verba sitientis:
Respice, inquit, in me, et miserere mei secundum iudicium diligentium nomen tuum: id est,
secundum iudicium quod in eos fecisti, qui diligunt nomen tuum; quoniam ut diligerent te, prius
dilexisti eos. Sic enim Ioannes apostolus ait: Nos diligimus, inquit: Deum: et velut causa
quaereretur, quae nos diligere fecit; adiunxit: Quoniam ipse prior dilexit nos 14.
6.[v 133.] Vide et iste quid apertissime dicat: Gressus meos dirige secundam eloquium tuum, et
non dominetur mei omnis iniquitas. Ubi quid aliud dicit quam: Rectum et liberum me fac secundum
promissum tuum? Quanto autem magis regnat in quocumque Dei caritas, tanto minus ei dominatur
iniquitas. Quid ergo aliud petit, quam ut donante Deo diligat Deum? Diligendo enim Deum, diligit
seipsum, ut diligere salubriter possit et proximum sicut seipsum: in quibus praeceptis tota Lex

851

