dicunt suum habere, sed globum eius dimidium lucere, dimidium autem obscurum esse; dum
autem movetur in circulo suo, eamdem partem qua lucet, paulatim ad terras converti, ut videri a
nobis possit, et ideo prius quasi corniculatam apparere. Nam et si facias pilam ex dimidia parte
candidam, et ex dimidia obscuram; si eam partem quae obscura est ante oculos habeas, nihil
candoris vides, et cum coeperis illam candidam partem ad oculos convertere, si paulatim facias,
primo cornua candoris videbis, deinde paulatim crescit, donec tota pars candens opponatur oculis,
et nihil obscurae alterius partis videatur: quod si perseveres adhuc paulatim convertere, incipit
obscuritas apparere, et candor minui, donec iterum ad cornua redeat, et postremo totus ab oculis
avertatur, ac rursus obscura illa pars sola possit videri: quod fieri dicunt, cum lumen lunae videtur
crescere usque ad quintam decimam lunam, et rursus usque ad tricesimam minui, et redire ad
cornua, donec penitus nihil in ea lucis appareat. Secundum hanc opinionem luna in allegoria
significat Ecclesiam, quod ex parte spiritali lucet Ecclesia, ex parte autem carnali obscura est: et
aliquando spiritalis pars in bonis operibus apparet hominibus; aliquando autem in conscientia latet,
ac Deo tantummodo nota est, cum solo corpore apparet hominibus; sicut contingit, cum oramus in
corde, et quasi nihil agere videmur, dum non ad terram, sed sursum corda habere iubemur ad
Dominum. Alii autem dicunt non habere lunam lumen proprium, sed a sole illustrari; sed quando
cum illo est, eam partem ad nos habere qua non illustratur, et ideo nihil in ea lucis videri; cum
autem incipit ab illo recedere, illustrari ab ea etiam parte quam habet ad terram, et necessario
incipere a cornibus, donec fiat quinta decima contra solem; tunc enim sole occidente oritur, ut
quisquis occidentem solem observaverit, cum eum coeperit non videre, conversus ad Orientem,
lunam surgere videat; atque inde ex alia parte cum ei coeperit propinquare, illam partem ad nos
convertere, qua non illustratur, donec ad cornua redeat atque inde omnino non appareat; quia tunc
pars illa quae illustratur, sursum est ad coelum, ad terram autem illa quam radiare sol non potest.
Ergo et secundum hanc opinionem, luna intellegitur Ecclesia, quod suum lumen non habeat, sed ab
unigenito Dei Filio, qui multis locis in sanctis Scripturis allegorice sol appellatus est, illustratur.
Quem nescientes et cernere non valentes haeretici quidam, ad istum solem corporeum et visibilem,
quod commune lumen est carnis hominum atque muscarum, sensus simplicium conantur avertere,
et nonnullorum avertunt, qui quamdiu non possunt interiorem lucem veritatis mente contueri,
simplici fide catholica contenti esse nolunt, quae una parvulis salus est, et quo uno lacte ad
firmitatem solidioris cibi certo robore pervenitur. Quaelibet ergo duarum istarum opinionum vera
sit, congruenter accipitur allegorice luna, Ecclesia. Aut si in istis obscuritatibus, magis negotiosis
quam fructuosis exercere animum aut non libet, aut non vacat, aut animus ipse non valet, satis est
lunam popularibus oculis intueri, et non quaerere obscuras causas, sed cum omnibus et incrementa
eius et complementa et detrimenta sentire. Quae si propterea deficit ut renovetur, etiam ipsi
imperitae multitudini demonstrat Ecclesiae figuram, in qua creditur resurrectio mortuorum.
4. Deinde quaerendum est quid in hoc psalmo accipiatur obscura luna, in qua peccatores sagittare
paraverunt rectos corde. Non enim uno modo dici obscura luna potest: nam et cum finitur
menstruis cursibus, et cum eius fulgor nubilo interpolatur, et cum plena deficit, dici potest obscura
luna. Potest ergo et de persecutoribus martyrum intellegi, quod sagittare voluerint in obscura luna
rectos corde: sive adhuc in Ecclesiae novitate, quia nondum terris maior effulserat, et gentilium
superstitionum tenebras vicerat: sive linguis blasphemorum et christianum nomen male
diffamantium, quasi nebulis cum terra obtegeretur, videri perspicua luna non poterat, id est
Ecclesia: sive ipsorum martyrum caedibus et tanta effusione sanguinis, tamquam illo defectu et
obscuratione qua cruentam faciem luna videtur ostendere, a nomine christiano deterrebantur
infirmi; in quo terrore verba dolosa et sacrilega iaculabantur peccatores, ut etiam rectos corde
perverterent. Potest et de his peccatoribus intellegi, quos Ecclesia continet, quod tunc inventa
occasione huius lunae obscurae, multa commiserint, quae nobis opprobria nunc obiciuntur ab
haereticis, cum eorum auctores ea fecisse dicantur. Sed quoquo modo se habeat quod in obscura
luna factum est, nunc catholico nomine toto orbe diffuso atque celebrato, quid mihi est incognitis
perturbari? In Domino enim confido; nec audio dicentes animae meae: Transmigra in montes sicut
passer. Quoniam ecce peccatores intenderunt arcum, ut sagittent in obscura luna rectos corde. Aut
si et illis nunc luna videtur obscura, quia incertum volunt efficere quae sit catholica, et eam
peccatis carnalium hominum, quos multos continet, conantur arguere; quid ad eum pertinet qui
vere dicit: In Domino confido? Qua voce se quisque et frumentum esse ostendit, et usque ad
ventilationis tempus paleas tolerabiliter sustinet.

Doctrina Donatistarum.
5. In Domino ergo confido. Illi timeant qui confidunt in homine, et de parte hominis se esse negare
non possunt, per cuius canos iurant: et cum in sermone ab eis quaeritur, cuius communionis sint,
nisi de parte illius se esse dicant, non possunt agnosci. Dic quid isti faciunt, cum illis
commemorantur tam innumerabilia et quotidiana peccata et scelera eorum, quibus plena est illa

38

