Persecutio quae in Ecclesiam exarsit...
4. Si ergo de hac intellegendum est quod in psalmi huius prophetia canitur: Deus, venerunt Gentes
in haereditatem tuam, ut venisse Gentes accipiamus in Ecclesiam, non credendo, sed persequendo,
id est, eam invasisse voluntate delendi atque omnino perdendi, sicut tot persecutionum exempla
monstrarunt; oportet ut quod sequitur: Polluerunt templum sanctum tuum, non in lignis et
lapidibus, sed in ipsis intellegatur hominibus, de quibus, tamquam lapidibus vivis, construi dicit
apostolus Petrus domum Dei 33. Unde et apostolus Paulus apertissime dicit: Templum Dei sanctum
est, quod estis vos 34. Hoc itaque templum persecutores in his utique polluerunt, quos ad
negandum Christum, terrendo vel cruciando coegerunt, atque ut idolis supplicarent, vehementer
instando fecerunt: quorum multos poenitentia reparavit, atque ab illa inquinatione mundavit.
Poenitentis enim vox est: Et a delicto meo munda me; et, Cor mundum crea in me, Deus, et
spiritum rectum innova in visceribus meis 35. Iam vero quod sequitur: Posuerunt Ierusalem in
pomorum custodiam: et ipsa Ecclesia hoc nomine recte intellegitur: Ierusalem libera, mater nostra,
de qua scriptum est: Laetare sterilis quae non paris, erumpe et exclama, quae non parturis;
quoniam multi filii desertae, magis quam eius quae habet virum 36. In custodiam pomorum, quod
dictum est, desertionem intellegendam existimo quam fecit vastitas persecutionis: id est, velut
custodiam pomorum; quia deseruntur pomorum custodiae, cum poma transierint. Et certe quando
Gentilibus persequentibus Ecclesia deserta visa est, in coelestem mensam spiritus martyrum,
tamquam de horto dominico multa et suavissima poma, transierunt.
5. [v 2.] Posuerunt, inquit, morticina servorum tuorum escas volatilibus coeli, carnes sanctorum
tuorum bestiis terrae. Quod dictum est, morticina, hoc repetitum est, carnes; et quod dictum est,
servorum tuorum, hoc repetitum est, sanctorum tuorum: illud tantummodo variatum est, volatilibus
coeli, et bestiis terrae. Melius sane interpretati sunt qui morticina posuerunt, quam sicut quidam
mortalia. Morticina enim non dicuntur nisi mortuorum; mortalia vero etiam vivorum corporum
nomen est. Cum ergo, sicut dixi, ad agricolam suum spiritus martyrum velut poma transissent,
morticina eorum et carnes eorum posuerunt volatilibus coeli, et bestiis terrae: quasi quidquam
eorum resurrectioni deperiret, ex occultis naturae sinibus totum redintegraturo illo, cui et capilli
nostri numerati sunt 37.

...asperrima et universalis fuit.
6. [v 3.] Effuderunt sanguinem eorum sicut aquam, id est, abundanter et viliter: in circuitu
Ierusalem. Si Ierusalem terrenam urbem hic accipimus, eorum sanguinem intellegimus effusum in
circuitu eius, quos hostes extra muros reperire potuerunt. Si autem Ierusalem illam intellegimus, de
qua dictum est: Multi filii desertae, magis quam eius quae habet virum, circuitus eius est per
universam terram: in ea quippe lectione prophetica, ubi scriptum est: Multi filii desertae, magis
quam eius quae habet virum, paulo post ei dicitur: Et qui eruit te, Deus Israel universae terrae
vocabitur 38. Circuitus ergo huius Ierusalem in hoc psalmo intellegendus est quousque tunc fuerat
eadem Ecclesia dilatata, fructificans et crescens in universo mundo, quando in omni parte eius
persecutio saeviebat, et martyrum stragem, quorum sanguis sicut aqua effundebatur, cum magnis
lucris thesaurorum coelestium faciebat. Quod vero adiunctum est, Et non erat qui sepeliret: aut non
incredibile debet videri tam magnum in aliquibus locis fuisse terrorem, ut sepultores sanctorum
corporum nulli prorsus existerent; aut certe quia insepulta cadavera in multis locis diu iacere
potuerunt, donec a religiosis quodammodo furata sepelirentur.
7. [v 4.] Facti sumus, inquit, opprobrium vicinis nostris. Ideo pretiosa, non in conspectu hominum, a
quibus hoc erat opprobrium, sed in conspectu Domini mors sanctorum eius 39. Subsannatio et
irrisio: vel, ut quidam interpretati sunt, illusio, eis qui in circuitu nostro sunt. Repetitio est
sententiae superioris: nam quod supra dictum est, opprobrium, hoc repetitum est, subsannatio et
irrisio; et quod supra dictum est, vicinis nostris, hoc repetitum est, eis qui in circuitu nostro sunt.
Proinde secundum Ierusalem terrenam vicini, et in circuitu gentis eius, utique aliae gentes
intelleguntur: secundum autem Ierusalem liberam matrem nostram, vicini sunt et in circuitu eius,
inter quos inimicos suos habitat Ecclesia in circuitu orbis terrarum.

De ira Dei hominem propter peccata flagellantis.
8. [v 5.] Deinde iam manifestam precem fundens, unde intellegatur superioris afflictionis
commemoratio non esse quasi indicatio, sed deploratio: Usquequo, inquit, Domine, irasceris in
finem, exardescet velut ignis zelus tuus? Rogat utique ne Deus usque in finem irascatur, id est, ne

531

