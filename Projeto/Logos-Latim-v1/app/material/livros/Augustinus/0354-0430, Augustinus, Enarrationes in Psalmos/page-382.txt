non illa coli pro se. Ergo in ipsa gente Iudaeorum David rex fuit, de cuius semine natus est Dominus
noster Iesus Christus 1 ex Maria virgine; quia de illo ducebat genus virgo Maria quae peperit
Christum 2: et dicti sunt isti Psalmi, et prophetabatur in eis Christus venturus post multos annos: et
dicebatur ab illis Prophetis, qui fuerunt antequam Dominus noster Iesus Christus de Maria virgine
nasceretur, quidquid futurum erat temporibus nostris; quod modo legimus, et videmus: et multum
gaudemus quia spes nostra praedicta est a sanctis, qui illud non videbant impletum, sed in spiritu
futurum videbant: et nos modo legimus et audimus a lectoribus; disputamus illa; et quomodo sunt
in Scripturis, sic ea videmus impleri per totum orbem terrarum. Quis inde non gaudeat? Quis non et
ea quae nondum venerunt ventura speret, propter illa quae iam tanta impleta sunt? Modo enim,
fratres, videtis quia totus mundus, tota terra, omnes gentes, omnes regiones currunt ad nomen
Christi, et credunt in Christum. Certe videtis hoc, quomodo ubique evertantur vanitates Paganorum;
videtis hoc, manifestum est vobis. Numquid et hoc de libro vobis legimus, et non ante oculos
vestros fit? Hoc ergo totum quod videtis ante oculos vestros fieri, scriptum est ante immensa
volumina annorum per istos quos modo legimus, quando iam ista impleri videmus. Sed quoniam
scripta sunt et illa quae nondum venerunt, id est, quia Dominus noster Iesus Christus venturus est
ut iudicet, qui primo venit ut iudicaretur; venit enim primo humilis, postea venturus est excelsus;
venit ut ostenderet exemplum patientiae, postea venturus est ut pro meritis iudicet omnes, sive
bonos, sive malos: quia ergo nondum venit hoc quod speramus, venturum Christum iudicem
vivorum et mortuorum, debemus illud credere. Modicum quod restat venturum esse credamus,
quando iam videmus tanta quae tunc futura erant, modo compleri. Stultus est enim qui non vult
credere pauca quae restant, cum videat tam multa impleta esse, quae tunc non erant quando
praedicebantur.

De Christo capite et corpore.
2. Psalmus ergo iste dicitur ex persona Domini nostri Iesu Christi, et capitis et membrorum. Ille
enim unus qui natus est de Maria, et passus est, et sepultus est, et resurrexit, et ascendit in
coelum, et modo ad dexteram Patris sedet et interpellat pro nobis, caput nostrum est. Si ille caput
est, nos membra sumus: tota Ecclesia eius quae ubique diffusa est, corpus ipsius est, cuius est ipse
caput. Non solum autem fideles qui modo sunt sed et qui fuerunt ante nos, et qui post nos futuri,
sunt usque in finem saeculi, omnes ad corpus eius pertinent; cuius corporis ipse caput est, qui
ascendit in coelum 3. Quia ergo iam novimus caput et corpus, ille est caput, nos corpus. Quando
audimus vocem ipsius, et ex capite debemus audire, et ex corpore; quia quidquid passus est, in illo
et nos passi sumus; quia et nos quod patimur, in nobis et ipse patitur. Quomodo si aliquid patiatur
caput, numquid potest dicere manus quia non patitur? aut si aliquid patitur manus, numquid potest
caput dicere quia non patitur? aut si aliquid patitur pes, numquid potest caput dicere quia non
patitur? Quando aliquid patitur unum membrum nostrum, omnia membra currunt, ut subveniant
membro quod patitur. Si ergo ille cum passus est, nos in illo passi sumus, et ille iam ascendit in
coelum, et sedet ad dexteram Patris; quidquid patitur Ecclesia ipsius in tribulationibus huius
saeculi, in tentationibus, in necessitatibus, in angustiis (quia sic illam oportet erudiri, ut igne
tamquam aurum purgetur), ipse patitur. Probamus hoc, quia nos in illo passi sumus, dicente
Apostolo: Si autem mortui estis cum Christo; quid adhuc velut viventes de hoc mundo decernitis? 4
Item dicit: Quia vetus homo noster simul crucifixus est cum illo, ut evacuaretur corpus peccati 5. Si
ergo in illo mortui sumus, in illo etiam resurreximus. Dixit enim ipse Apostolus: Si autem
resurrexistis cum Christo, quae sursum sunt sapite, quae sursum sunt quaerite, ubi Christus est in
dextera Dei sedens 6. Si ergo in illo mortui sumus, et in illo resurreximus; et ipse in nobis moritur, et
in nobis resurgit (ipse est enim unitas capitis et corporis); non immerito vox ipsius etiam nostra est,
et vox nostra etiam ipsius est. Audiamus ergo Psalmum, et in eo Christum loquentem intellegamus.

Vita praesens desertum est, ideoque sititur.
3. [v 1.] Titulum habet iste psalmus: Ipsi David, cum esset in deserto Idumaeae. Per Idumaeae
nomen intellegitur saeculum istud. Idumaea enim gens erat quaedam errantium hominum, ubi idola
colebantur. Non in bono ponitur Idumaea ista. Si non in bono ponitur, intellegendum est istam
vitam, ubi patimur tantos labores et ubi tantis necessitatibus subditi sumus, Idumaeae nomine
significari. Et hic est desertum ubi multum sititur, et audituri estis vocem modo sitientis in deserto.
Si autem cognoscamus nos sitientes, cognoscemus nos et bibentes. Quia qui sitit in isto saeculo, in
futuro saeculo satiabitur, dicente Domino: Beati qui esuriunt et sitiunt iustitiam, quia ipsi
saturabuntur 7. Ergo in hoc saeculo non debemus quasi amare saginam. Hic sitiendum est; alibi
saginabimur. Modo autem ut non deficiamus in isto deserto, aspergit nobis rorem verbi sui, et non
nos dimittit prorsus arescere, ut non sit de nobis repetitio, sed ut sic sitiamus, ut bibamus. Ut
autem bibamus, aliqua gratia eius aspergimur; tamen sitimus. Et quid dicit anima nostra Deo?

382

