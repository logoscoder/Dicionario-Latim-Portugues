hominem. Venit, quia Verbum caro factum est, et habitavit in nobis 45. Comprehensus est a Iudaeis,
insultatum est ei. Audistis cum Evangelium legeretur, quid dixerunt, et cui dixerunt: Daemonium
habes 46: et ille non dixit: Daemonium habetis vos, quia vos in peccatis vestris estis, et diabolus
possidet corda vestra. Non hoc dixit, quod si diceret, verum diceret; sed non erat tempus ut hoc
diceret, ne non veritatem praedicare, sed maledictum reddere videretur. Dimisit quod audivit, quasi
non audisset. Medicus enim erat, et phreneticum curare venerat. Quomodo medicus non curat
quidquid audiat a phrenetico, sed quomodo convalescat et fiat sanus phreneticus; nec si et pugnum
ab illo accipiat curat; ille illi facit nova vulnera, ille veterem febrem sanat: sic et Dominus ad
aegrotum venit, ad phreneticum venit, ut quidquid audiret, quidquid passus esset contemneret, hoc
ipso eos docens humilitatem, ut humilitate docti, sanarentur a superbia; de qua iste liberari
deprecatur dicens: Non veniat mihi pes superbiae; et manus peccatoris non moveat me. Si enim
venerit pes superbiae, movet manus peccatoris. Quae est manus peccatoris? Male suadentis
operatio. Factus es superbus? Cito te corrumpit, qui male suadet. Humilis figere in Deo, et non
valde cures quid tibi dicatur. Hinc est quod alibi dicitur: Ab occultis meis munda me, et ab alienis
parce servo tuo 47. Quid est: Ab occultis meis? Non veniat mihi pes superbiae. Quid est: Et ab
alienis parce servo tuo? Neque manus peccatoris moveat me. Serva quod intus est, et non timebis
foris.
18. [v 13.] Quare autem valde hoc times? Quasi diceretur: Ibi ceciderunt omnes qui operantur
iniquitatem; ut venirent ad illam abyssum. de qua dictum est: Iudicia tua sicut abyssus multa; ut ad
illud profundum pervenirent, ubi peccatores qui contemnunt, ceciderunt. Ceciderunt: ubi primo
ceciderunt? In pede superbiae. Audite pedem superbiae: Qui cum cognovissent Deum, non sicut
Deum glorificaverunt. Venit ergo illis pes superbiae, unde venerunt in profundum: Tradidit illos
Deus in concupiscentias cordis eorum, facere quae non conveniunt 48. Radicem peccati, et caput
peccati timuit qui dixit: Non veniat mihi pes superbiae. Quare illum pedem dixit? Quia superbiendo
Deum deseruit, et discessit: pedem ipsius, affectum ipsius dixit. Non veniat mihi pes superbiae; et
manus peccatoris non moveat me: id est, opera peccatoris non me dimoveant a te, ut imitari illa
velim. Quare autem contra superbiam hoc dicit: Ibi ceciderunt qui operantur iniquitatem? Quia qui
modo iniqui sunt, in superbia ceciderunt. Ideo cum cautam faceret Dominus Ecclesiam, ait: Illa
tuum, inquit, observabit caput, et tu eius calcaneum 49. Serpens observat quando tibi veniat pes
superbiae, quando labaris, ut deiciat; tu autem caput eius observa: initium omnis peccati
superbia 50. Ibi ceciderunt qui operantur iniquitatem: expulsi sunt, nec potuerunt stare: prior ille qui
in veritate non stetit, deinde per eum illi quos dimisit Deus de paradiso. Unde ille humilis qui non se
dicit dignum solvere corrigiam calceamenti, non est expulsus, sed stat et audit eum, et gaudio
gaudet propter vocem sponsi 51, et non propter suam, ne veniat ei pes superbiae, et expellatur, nec
possit stare.
19. Et si cum labore aliquibus vestrum taedio fuerimus, finivimus psalmum, transivit taedium, et
gratulabimur, quia psalmus totus expositus est. In medio iam timens ne onerarem vos, dimissurus
eram: sed cogitavi quia intentio nostra praecideretur, et non sic rediretur ad dimidium, quomodo si
excurreremus totum; et malui vobis gravis esse, quam re imperfecta reliquias servare. Debetur
enim vobis etiam crastinus sermo: orate pro nobis ut valeamus exhibere, et afferte fauces
esurientes et corda devota.

49

IN PSALMUM 36
ENARRATIO
Sermo 1

Utiliter ignoramus quando novissimus dies venturus sit.
1. Novissimus dies terribiliter venturus auditur eis qui securi esse bene vivendo nolunt, et male
vivere diu volunt. Utiliter autem Deus latere voluit illum diem, ut semper sit paratum cor ad
exspectandum quod esse venturum scit, et quando venturum sit nescit: Quia vero Dominus noster
Iesus Christus magister nobis missus est, etiam Filium hominis dixit nescire illum diem 1, quia in
magisterio eius non erat ut per eum sciretur a nobis. Neque enim aliquid scit Pater quod Filius
nescit: cum ipsa scientia Patris illa sit, quae sapientia eius est: est autem sapientia eius Filius eius,
Verbum eius. Sed quia nobis scire non proderat, quod quidem ille noverat, qui nos docere venerat,
non tamen hoc quod nobis nosse non proderat; non solum sicut magister aliquid docuit, sed sicut
magister aliquid non docuit. Tamquam enim magister sciebat et docere quod proderat, et non

165

