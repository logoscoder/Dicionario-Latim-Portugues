societas? Numquid possunt dicere. In Domino confido; quomodo dicitis animae meae: Transmigra
in montes sicut passer? Non enim confidunt in Domino, qui tunc esse dicunt sancta sacramenta, si
per sanctos homines dentur. Itaque cum ab eis quaeritur, qui sint sancti, erubescunt dicere, Nos
sumus; quin etiam si illi non erubescant hoc dicere, hi qui audiunt pro ipsis erubescunt. Itaque isti
cogunt eos qui accipiunt sacramenta, spem suam in homine ponere, cuius cor videre non possunt.
Et maledictus omnis qui spem suam ponit in homine 4. Quid est enim dicere, Ego quod de sanctum
est; nisi, Spem tuam in me pone? Quid si non es sanctus? Aut ostende cor tuum. Quod si non potes,
ubi videbo quod sanctus es? An forte dices quod scriptum est, Ex operibus eorum cognoscetis eos 5.
Video plane mira opera, quotidianas violentias Circumcellionum sub episcopis et presbyteris
ducibus circumquaque volitare, et terribiles fustes Israeles vocare, quae homines qui nunc vivunt,
quotidie vident et sentiunt. Macariana vero tempora, de quibus invidiam faciunt, et plurimi non
viderunt, et nemo nunc videt: et quisquis ea vidit catholicus, potuit dicere, si Dei servus esse vellet,
In Domino confido; quod et nunc dicit, cum multa quae non vult, in Ecclesia videt, qui se intra illa
retia plena piscibus bonis et malis 6 natare adhuc sentit, donec ad finem maris veniatur, ubi mali
segregentur a bonis. Isti autem quid respondent, si alicui illorum dicat ille quem baptizant:
Quomodo me iubes praesumere? Nam si et dantis et accipientis est meritum, sit dantis Dei, et
accipientis conscientiae meae: haec enim duo non mihi incerta sunt, bonitas illius, et fides mea.
Quid de interponis, de quo certum scire nihil possum? Sine me dicere, In Domino confido. Nam si in
te confido, unde confido si nihil mali ista nocte fecisti? Postremo si vis ut credam tibi, numquid
possum amplius quam de te credere? Unde ergo confido in eis quibus heri communicasti, et hodie
communicas, et cras communicabis, utrum vel isto triduo nihil mali commiserint? Quod si nec te
nec me polluit quod nescimus, quae causa est ut rebaptizes eos qui tempora traditionis et
Macarianae invidiae non noverunt? Quae causa est ut christianos de Mesopotamia venientes, qui
Caeciliani et Donati nec nomen audierunt, rebaptizare audeas, et neges esse christianos? Si autem
illos polluunt aliena peccata quae nesciunt, tenet te reum quidquid per singulos dies in parte vestra
te nesciente committitur, imperatorum constitutiones frustra obicientem Catholicis, cum in vestris
castris privati fustes ignesque sic saeviant. Ecce quo lapsi sunt, qui cum viderent in Catholica
peccatores, non potuerunt dicere, In Domino confido, et spem suam in homine posuerunt. Quod
omnino dicerent, si non aut ipsi, aut et ipsi tales essent, quales illos putabant, a quibus sacrilega
superbia separari se velle finxerunt.

Fideles templum sunt Domini.
6. [v 4.] Dicat ergo anima catholica: In Domino confido; quomodo dicitis animae meae: Transmigra
in montes sicut passer? Quoniam esse peccatores intenderunt arcum, paraverunt sagittas suas in
pharetra, ut sagittent in obscura luna rectos corde: et sermonem ab ipsis convertat ad Dominum, et
dicat, Quoniam quae perfecisti destruxerunt. Et hoc dicat, non contra istos solos, sed contra omnes
haereticos. Omnes enim quantum in ipsis est, destruxerunt laudem, quam ex ore infantium et
lactentium perfecit Deus 7, dum quaestionibus vanis et scrupulosis exagitant parvulos, et eos nutriri
fidei lacte non sinunt. Quasi ergo dictum sit huic animae, Quare isti tibi dicunt, Transmigra in
montes sicut passer? quare te de peccatoribus terrent, qui intenderunt arcum ad sagittandos in
obscura luna rectos corde? Respondet: Ideo utique me terrent, quoniam quae perfecisti
destruxerunt. Ubi, nisi in conventiculis suis, ubi parvulos et interioris lucis ignaros, non lacte
nutriunt, sed venenis necant? Iustus autem quid fecit? Si vos Macarius, si vos Caecilianus offendit;
Christus quid fecit vobis, qui dixit, Pacem meam do vobis, pacem meam relinquo vobis 8: quam vos
nefanda dissensione violastis? Christus quid vobis fecit, qui traditorem suum tanta patientia
pertulit, ut ei primam Eucharistiam confectam manibus suis et ore suo commendatam, sicut
caeteris Apostolis traderet 9? Quid vobis fecit Christus, qui eumdem traditorem suum, quem
diabolum nominavit 10, qui ante traditionem Domini nec loculis dominicis fidem potuit exhibere 11,
cum caeteris discipulis ad praedicandum regnum coelorum misit 12; ut demonstraret dona Dei
pervenire ad eos qui cum fide accipiunt, etiamsi talis sit per quem accipiunt, qualis Iudas fuit?
7. [v 5.] Dominus in templo sancto suo. Ita vero, sicut Apostolus dicit, Templum enim Dei sanctum
est, quod estis vos. Quisquis autem templum Dei violaverit, disperdet illum Deus 13. Templum Dei
violat, qui violat unitatem: non enim tenet caput 14, ex quo totum corpus connexum et compactum
per omnem tactum subministrationis, secundum operationem in mensuram uniuscuiusque partis
incrementum corporis facit, in aedificationem sui in caritate 15. In hoc templo sancto suo Dominus
est; quod constat multis membris suis, sua quaeque officia gerentibus, in unam aedificationem
caritate constructis; quod violat, quisquis causa principatus sui a catholica societate disiungitur.
Dominus in templo sancto suo, Dominus in coelo sedes eius. Si coelum acceperis iustum, sicut
terram accipis peccatorem, cui dictum est, Terra es, et in terram ibis 16; quod dictum est, Dominus
in templo sancto suo, repetitum intelleges dum dictum est, Dominus in coelo sedes eius.

39

