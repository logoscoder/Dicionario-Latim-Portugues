16. Est hic alius intellectus non neglegendus, et forte magis eligendus. Domine Christe, retribues
pro me. Ego enim si reddam, rapui; tu quod non rapuisti, solvisti: Domine, retribues pro me. Vide
illum retribuentem pro nobis. Venerunt qui tributum exigerent; exigebant tributum didrachmam, id
est duas drachmas in uno homine: ventum est ad Dominum, ut solveret tributum; imo non ad
ipsum, sed ad discipulos; et dictum est illis: Magister vester non solvit tributum? Illi retulerunt ad
eum. Et ille: Reges terrae a quibus exigunt tributum? a filiis suis, an ab alienis? Responderunt: Ab
alienis. Ergo, inquit, liberi sunt filii. Sed tamen ne scandalizemus eos, ait Petro, vade, mitte hamum
in mare, et qui primus piscis ascenderit, aperi os eius, et invenies staterem 42; id est duas
didrachmas. Stater ponderis genus est, habens quatuor drachmas. Invenies ibi; da illis pro me et te.
Domine, retribues pro me. Merito habemus primum piscem hamo captum, hamo comprehensum;
primum surgentem de mari, primogenitum a mortuis. In eius ore invenimus duas didrachmas, id est
quatuor drachmas: in eius ore invenimus quatuor Evangelia. Istis quatuor drachmis ab exactione
huius saeculi liberamur; per quatuor Evangelia debitores non remanebimus: ibi enim peccata nostra
omnia solvuntur. Retribuit ergo pro nobis: gratias misericordiae ipsius. Nihil debebat; pro se non
reddidit, sed pro nobis reddidit. Ecce, inquit, venit princeps mundi huius, et in me nihil inveniet 43.
Quid est, in me nihil inveniet? Nullum peccatum in me inveniet; quare occidat me, non habet. Sed
ut sciant omnes, ait, quia voluntatem Patris mei facio, surgite, eamus hinc. Quid est, surgite, eamus
hinc? Id est, non necessitate, sed voluntate patior, reddens quod non debeo: Domine, retribues pro
me.
17. Domine, misericordia tua in aeternum. Quid desiderem? Non diem hominum. Non laboravi
subsequens te, Domine, et diem hominum non concupivi; tu scis 44. Ecce martyr sancta Crispina si
desideraret diem hominum, negaret Christum: Plus hic viveret, sed in aeternum non viveret. Maluit
in aeternum vivere, quam paulo amplius temporaliter vivere. Denique Domine, misericordia tua in
aeternum; non ad tempus volo liberari. Misericordia tua in aeternum, qua martyres liberasti, et sic
cito de hac vita abstulisti. Domine, misericordia tua in aeternum.

Bona opera nostra Dei sunt potius quam nostra.
18. Opera manuum tuarum ne despicias. Non dico, Domine: Ne despicias opera manuum mearum;
non me iacto de operibus mei. Exquisivi, quidem Dominum manibus meis nocte coram eo, et non
sum deceptus 45; sed tamen non commendo opera manuum mearum: timeo ne cum inspexeris,
invenias plura peccata quam merita. Hoc solum rogo, hoc dico, hoc impetrare desidero: Opera
manuum tuarum ne despicias. Opus tuum in me vide, non meum; nam meum si videris, damnas;
tuum si videris, coronas. Quia et quaecumque sunt bona opera mea, abs te mihi sunt, et ideo tua
magis quam mea sunt. Audio quippe ab Apostolo tuo: Gratia salvi facti estis per fidem, et hoc non
ex vobis, sed Dei donum est; non ex operibus, ne forte quis extollatur. Ipsius enim sumus
figmentum, creati in Christo Iesu in operibus bonis 46. Ergo, sive in eo quod homines sumus, sive in
eo quod ex nostra impietate mutati et iustificati sumus, Domine, opera manuum tuarum ne
despicias.

196 IN PSALMUM 138
ENARRATIO
Sermo ad plebem

Dei verbum est nobis panis spiritualis.
1. Psalmum nobis brevem paraveramus, quem mandaveramus cantari a Lectore; sed ad horam,
quantum videtur, perturbatus, alterum pro altero legit. Maluimus nos in errore Lectoris sequi
voluntatem Dei, quam nostram in nostro proposito. Si ergo vos in eius prolixitate aliquandiu
tenuerimus, nobis non imputetis; sed credatis Deum nos non infructuose laborare voluisse. Neque
enim frustra in primo peccato nostro poenam accepimus, ut in sudore vultus nostri panem
manducemus 1. Tantum si panis est, attendite. Panis autem est, si Christus est: Ego sum, inquit,
panis vivus qui de coelo descendi 2. Quem manifestatum habemus in Evangelio, ipsum quaeramus
et in Prophetis. Hunc ibi non vident super quorum cor adhuc velamen positum est 3, unde audivit
Caritas vestra hesterno die. Nobis autem quia sacrificium vespertinum crucis Domini conscidit
velum, ut pateant iam templi secreta; quamdiu nobis Christus praedicatur, etsi cum labore et
sudore, manducandus est panis.

966

