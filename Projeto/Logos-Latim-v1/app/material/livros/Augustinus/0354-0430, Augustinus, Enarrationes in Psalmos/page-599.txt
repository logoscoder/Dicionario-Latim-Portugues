purgamenta mundi facti sumus, omnium peripsema 40. Diu continuerunt Christiani opprobria in sinu
suo, in corde suo; nec audebant resistere conviciantibus: antea cum crimen videretur respondere
pagano, nunc iam crimen est remanere paganum. Gratias Domino; memor fuit opprobriorum
nostrorum: exaltavit cornu Christi sui, fecit admirabilem apud reges terrae. Iam modo nemo insultat
Christianis, aut si insultat, non publice insultat: sic loquitur, ut plus timeat audiri, quam velit credi.
Quod continui in sinu meo multarum gentium.

Christi mors et resurrectio acriter impeditur.
13. [v. 52.] Quod exprobraverunt inimici tui, Domine: et Iudaei et Pagani. Quod exprobraverunt:
quid exprobraverunt? Commutationem Christi tui. Hoc exprobraverunt, commutationem Christi tui:
hoc enim obiecerunt, quia mortuus est Christus, quia crucifixus est Christus. Quid obicitis insani?
Quamvis iam nemo est qui obiciat; tamen si qui reliqui remanserunt, quid obicitis quia mortuus est
Christus? Ille non perimebatur, sed commutabatur. Mortuus dicitur propter triduum. Ecce quid
exprobraverunt inimici tui: non amissionem, non perditionem: sed plane commutationem Christi
tui. Mutatus est ille a temporali vita ad aeternam, mutatus est a Iudaeis ad Gentes, mutatus est
etiam a terra in coelum. Eant nunc vani inimici tui, et adhuc exprobrent commutationem Christi tui.
Utinam et ipsi mutentur; commutationem Christi non exprobrabunt. Sed displicet Christi mutatio,
quia ipsi mutari nolunt: neque enim est illis commutatio, et non timuerunt Deum 41. Quod
exprobraverunt inimici tui, commutationem Christi tui.

Deus pater est, Ecclesia mater.
14. [v. 53.] Exprobraverunt illi commutationem: tu autem quid? Benedictio Domini in aeternum:
fiat, fiat. Gratias misericordiae ipsius; gratias gratiae ipsius Nos enim gratias agimus; non damus,
nec reddimus, nec referimus, nec rependimus: gratias verbis agimus, re tenemus. Ipse nos gratis
salvos fecit, ipse impietates nostras non attendit; ipse nos non eum quaerentes quaesivit, invenit,
redemit, liberavit a dominatu diaboli et potestate daemoniorum: alligavit nos fide mundandos, unde
solvit illos inimicos qui non credunt, et ideo mundari non possunt. Dicant qui remanserunt quotidie
quidquid volunt, in dies singulos minus minusque remanebunt: obiciant, irrideant, exprobrent, non
interitum, sed commutationem Christi tui. Non vident quia cum ista dicunt, deficiunt aut credendo,
aut moriendo? Illorum enim maledictio temporalis est; benedictio autem Domini in aeternum. Et ad
confirmandam benedictionem, ne quis timeat: fiat, fiat. Ista subscriptio est cautionis Dei. Securi
ergo de promissionibus eius, praeterita credamus, praesentia cognoscamus, futura speremus. Non
nos avertat inimicus a via, ut qui colligit nos tamquam pullos suos sub alis suis, foveat nos; ne
aberremus ab alis eius, ne accipiter aereus rapiat implumes adhuc pullos. Non enim de se debet
sperare christianus: si vult esse firmus, vapore materno nutriatur. Illa est enim gallina colligens
pullos suos, de qua improperatur illi civitati infideli Ierusalem: Quoties volui colligere filios tuos
tamquam gallina pullos suos sub alas suas, et noluisti? Ecce relinquetur vobis domus vestra
deserta 42. Hinc dictum est: Posuisti munitiones eius formidinem. Quia ergo illi noluerunt contegi
sub alis gallinae huius, et tale exemplum dederunt, quo timere debeamus a volaticis spiritibus
immundis, quaerentibus quotidie quod rapiant; intremus sub alas gallinae huius divinae Sapientiae,
quoniam propter pullos suos infirmata est usque ad mortem. Amemus Dominum Deum nostrum,
amemus Ecclesiam eius: illum sicut patrem, istam sicut matrem; illum sicut dominum, hanc sicut
ancillam eius; quia filii ancillae ipsius sumus. Sed matrimonium hoc magna caritate compaginatur:
nemo offendit unum, et promeretur alterum. Nemo dicat: Ad idola quidem vado, arreptitios et
sortilegos consulo: sed tamen Dei Ecclesiam non relinquo; catholicus sum. Tenens matrem,
offendisti patrem. Alius item dicit: Absit a me; non consulo sortilegum, non quaero arreptitium, non
quaero divinationes sacrilegas, non eo ad adoranda daemonia, non servio lapidibus: sed tamen in
parte Donati sum. Quid tibi prodest non offensus Pater, qui offensam vindicat matrem? quid prodest
si Dominum confiteris, Deum honoras, ipsum praedicas, Filium eius agnoscis, sedentem ad Patris
dexteram confiteris; et blasphemas Ecclesiam eius? Non te corrigunt exempla humani coniugii? Si
haberes aliquem patronum, cui quotidie obsequereris, cuius limina serviendo contereres, quem
quotidie, non dico salutares, sed et adorares, cui impenderes fidelia obsequia; si unum crimen de
eius coniuge diceres, numquid domum eius intrares? Tenete ergo, carissimi, tenete omnes
unanimiter Deum patrem, et matrem Ecclesiam. Natalitia sanctorum cum sobrietate celebrate, ut
imitemur eos qui praecesserunt et gaudeant de vobis qui orant pro vobis; ut benedictio Domini in
aeternum maneat super vos: fiat, fiat.

109 IN PSALMUM 89
599

