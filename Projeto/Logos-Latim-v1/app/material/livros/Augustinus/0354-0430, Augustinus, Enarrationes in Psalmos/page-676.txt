Sinceri fictique homines in qualibet professione miscentur.
13. Merito illud, fratres carissimi, magnificum in Domini Evangelio, ex ore Domini: Duo in agro;
unus assumetur, et unus relinquetur: duae in molendino; una assumetur, et una relinquetur: duo in
lecto; unus assumetur, et unus relinquetur 30. Qui sunt duo in agro? Quod dicit Apostolus: Ego
plantavi, Apollo rigavit; sed Deus incrementum dedit. Dei agricultura estis 31. In agro laboramus.
Duo in agro, clerici sunt: unus assumetur, et unus relinquetur; assumetur bonus, relinquetur malus.
In molendino duae, ad plebes retulit. Quare in molendino? Quia devinctae saeculo, circuitu rerum
temporalium, tamquam mola detinentur. Et inde una assumetur, et una relinquetur. Quae inde
assumetur? Faciens opera bona, attendens indigentiam servorum Dei, indigentiam pauperum, in
confessione fidelis, in laetitia spei certa, vigilans ad Deum, nulli imprecans mala, diligens quantum
potest, non solum amicos, sed etiam inimicos, praeter uxorem suam non sciens aliquam, praeter
maritum suum non sciens aliquem; assumetur et de molendino: quae autem aliter fuerit,
relinquetur. Alii autem dicunt: Quietem volumus, neminem volumus pati, removemus nos a turbis;
bene erit nobis in quadam securitate. Si quietem quaeris, quasi lectum quaeris, ut sine aliqua
sollicitudine requiescas. Et inde unus assumetur, et unus relinquetur. Nemo vos fallat, fratres: si
non vultis falli, et vultis amare fratres, scitote omnem professionem in Ecclesia habere fictos. Non
dixi omnem hominem esse fictum, sed omnem professionem habere fictas personas: sunt christiani
mali, sed sunt et boni. Quasi plures malos vides, quia palea sunt, et te ad grana pervenire non
permittunt: sunt ibi et grana, accede, tenta, excute adhibe oris iudicium. Invenis sanctimoniales
indisciplinatas; numquid ideo sanctimonium reprehendendum est? Multae non stant in domibus
suis, circumeunt domos alienas, curiose agentes, loquentes quae non oportet 32, superbae,
linguatae, ebriosae: etsi virgines sunt, quid prodest integra caro, mente corrupta? Melius est humile
coniugium, quam superba virginitas 33. Si enim nuberet, non haberet nomen unde extolleretur, et
haberet frenum quo regeretur. Sed numquid propter virgines malas, damnaturi sumus sanctas et
corpore et spiritu? aut propter istas laudabiles, etiam illas improbandas laudare cogemur? Undique
unus assumetur, et unus relinquetur.
14. Ergo, fratres, finiamus Psalmum, quia planus est. Servite Domino in iucunditate: vos alloquitur,
quicumque in caritate omnia toleratis, et spe gaudetis. Servite Domino, non in amaritudine
murmurationis, sed in iucunditate dilectionis. Intrate in conspectu eius, in exsultatione. Facile est
exsultare foris; in conspectu Dei exsulta. Non valde lingua exsultet; conscientia exsultet. Intrate in
conspectu eius, in exsultatione.

Christus, Deus animarumque pastor.
15. [v. 3.] Scitote quoniam Dominus ipse est Deus. Quis nescit quia Dominus ipse est Deus? Sed de
Domino dicit, quem non putabant homines Deum: Scitote quoniam Dominus ipse est Deus,
Dominus ille non vobis vilescat: crucifixistis, flagellastis, sputis illinistis, spinis coronastis, veste
ignominiosa vestistis, in ligno suspendistis, clavis confixistis, lancea percussistis, custodes ad
sepulcrum posuistis; ipse est Deus. Scitote quoniam Dominus ipse est Deus. Ipse fecit nos, et non
nos. Ipse fecit nos: omnia per ipsum facta sunt, et sine ipso factum est nihil 34. Quid est quod
exsultatis? quid est quod superbitis? Alius vos fecit; et qui vos fecit, ipse a vobis patitur. Sed vos sic
vos iactatis et gloriamini, et extollitis, quasi a vobis ipsis facti sitis. Bonum est vobis ut qui fecit vos,
perficiat vos. Ipse fecit nos, et non nos. Non debemus superbire: totum bonum quod habemus, ab
artifice nostro habemus; quod in nobis nos fecimus, inde damnamur; quod in nobis ille fecit, inde
coronamur. Ipse fecit nos, et non nos. Nos autem populus eius, et oves pascuae eius. Oves et ovis:
ipsae oves una ovis. Et quam amantissimum nostri pastorem habemus! Dimisit nonaginta novem,
descendit quaerere unam, reportat in humeris suis redemptam sanguine suo 35. Securus mortuus
est pastor pro ove, qui resurgens possidet ovem. Nos autem populus eius, et oves pascuae eius.

Semper debemus Domino confiteri.
16. [vv. 4.5.] Intrate in portas eius in confessione. In portis initium est; a confessione incipite. Inde
Psalmus in confessione 36, ibi iubilate. Confitemini vos non factos a vobis, laudate eum a quo facti
estis. Ab illo sit bonum tuum, a quo recedens fecisti malum tuum. Intrate in portas eius in
confessione. Intret grex in portas, non foris remaneat ad lupos. Et quomodo intret? In confessione.
Porta, id est initium, confessio tibi sit. Unde in alio psalmo dicitur: Incipite Domino in confessione 37.
Quod illic, dicit: Incipite; hoc appellavit hic, portas: Intrate in portas eius in confessione. Et quid,
cum iam intraverimus, non confitebimur? Semper confitere, semper habes quod confitearis. Difficile
est in hac vita, ut sic homo mutetur, ut nihil inveniatur in eo quod reprehendatur: opus est ut tu te

676

