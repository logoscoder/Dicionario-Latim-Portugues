41. [v 41.] Et inimicos meos dedisti mihi dorsum. Et inimicos meos convertisti, et dorsum mihi eos
esse fecisti, id est, ut sequerentur me. Et odio habentes me disperdidisti. Alios autem eorum qui in
odio perduraverunt, disperdidisti.
42. [v 42.] Clamaverunt, nec erat qui salvos faceret: quis enim salvos faceret, quos tu non faceres?
Ad Dominum, nec exaudivit eos: nec ad quemlibet, sed ad Dominum clamaverunt; nec exauditione
dignos iudicavit non recedentes a malitia sua.
43. [v 43.] Et comminuam illos ut pulverem iuxta faciem venti: et comminuam illos; aridi enim sunt,
non recipientes imbrem misericordiae Dei: ut elati atque inflati superbia, a spe firma et inconcussa,
et tamquam a terrae soliditate et stabilitate rapiantur. Ut latam platearum delebo eos: per latas
quas multi ambulant perditionis vias, luxuriantes et lubricos delebo eos.
44. [v 44.] Erues me de contradictionibus populi: erues me de contradictionibus eorum qui
dixerunt: Si dimiserimus eum, omne saeculum post illum ibit 17.
45. [v 45.] Constitues me in caput Gentium. Populus quem non cognovi servivit mihi: populus
Gentium quem corporali praesentia non visitavi, servivit mihi. In obauditu auris obedivit mihi:
neque oculis me vidit; sed recipiens praedicatores meos, in obauditu auris obedivit mihi.

De duobus Testamentis.
46. [v 46.] Filii alieni mentiti sunt mihi: filii non mei dicendi, sed potius alieni, quibus recte dicitur,
Vos ex patre diabolo estis 18, mentiti sunt mihi. Filii alieni inveteraverunt: filii alieni, quibus ut
renovarentur Novum Testamentum attuli, in vetere homine remanserunt. Et claudicaverunt a
semitis suis: et tamquam uno pede debiles, quia Vetus tenentes, Novum Testamentum respuerunt,
claudi effecti sunt, etiam in ipsa vetere Lege potius traditiones suas sequentes, quam Dei;
calumniabantur enim de manibus non lotis 19, quia tales erant semitae quas ipsi fecerant et
consuetudine triverant, aberrando ab itineribus praeceptorum Dei.
47. [v 47.] Vivit Dominus, et benedictus Deus meus: secundum carnem autem sapere, mors est
vivit enim Dominus, et benedictus Deus meus. Et exaltetur Deus salutis meae: et non terrena
consuetudine de Deo salutis meae sentiam; nec terrenam ipsam salutem, sed in excelso de illo
sperem.

20

;

48. [v 48.] Deus qui das vindictas mihi, et subdis populos sub me: Deus qui vindicas me, subdendo
populos sub me Liberator meus de inimicis iracundis: clamantibus, Crucifige, crucifige 21, Iudaeis.
49. [v 49.] Ab insurgentibus in me exaltabis me: a Iudaeis insurgentibus in me patientem, exaltabis
me resurgentem. A viro iniquo erues me: a regno eorum iniquo erues me.
50. [v 50.] Propterea confitebor tibi in Gentibus. Domine: propterea tibi per me confitebuntur
Gentes, Domine. Et nomini tuo psallam: et latius innotesces bonis operibus meis.
51. [v 51.] Magnificans salutes regis ipsius: Deus qui magnificat, ut admirabiles faciat salutes quas
eius Filius dat credentibus. Et faciens misericordiam Christo suo: Deus qui facit misericordiam
Christo suo. David et semini eius usque in saeculum: ipsi liberatori manu potenti qui vicit hunc
mundum, et eis quos credentes Evangelio genuit in aeternum. Quaecumque in hoc psalmo dicta
sunt, quae ipsi Domino proprie, id est capiti Ecclesiae congruere non possunt, ad Ecclesiam
referenda sunt. Totus enim Christus hic loquitur, in quo sunt omnia membra eius.

18

IN PSALMUM 18
ENARRATIO I

1. [v 1.] Titulus notus est: nec Dominus Iesus Christus haec dicit, sed de illo haec dicuntur.

51

