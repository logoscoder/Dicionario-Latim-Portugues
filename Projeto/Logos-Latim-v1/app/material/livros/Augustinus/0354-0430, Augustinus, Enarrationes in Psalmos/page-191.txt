diligens eum? Et ostendam, inquit, meipsum illi 34. Si ergo diligentibus eum hoc in praemio promisit,
quia ostendet seipsum illis; manifestum est, quia illa visio veritatis talis nobis promittitur, qua visa
iam non dicamus: Impleta est anima mea illusionibus.

Patienter exspectemus quod ille promisit.
12. [v 9.] Infirmatus sum et humilatus sum usque nimis. Qui recordatur altitudinem sabbati, ipse
videt quantum sit humilatus. Nam qui non potest cogitare quae sit illa quietis altitudo, non videt ubi
nunc sit. Propterea alius psalmus dixit: Ego dixi in ecstasi mea: Proiectus sum a facie oculorum
tuorum 35. Assumpta enim mente vidit nescio quid sublime, et quod vidit nondum ibi totus erat: et
quadam, si dici potest, quasi coruscatione facta luminis aeterni, ubi sensit non se ibi esse, quod
potuit utcumque intellegere, vidit ubi esset, et quemadmodum malis humanis infirmatus et
coarctatus esset: et ait: Ego dixi in ecstasi mea: Proiectus sum a facie oculorum tuorum. Tale est
nescio quid quod vidi in ecstasi, ut inde sentiam quam longe sum, qui nondum ibi sum. Iam ibi erat
qui dixit assumptum se in tertium coelum, et ibi audiebat ineffabilia verba, quae non licet homini
loqui. Sed revocatus est ad nos, ut gemeret prius perficiendus in infirmitate, et sic postea
indueretur virtute: animatus tamen, quia vidit aliquid rerum illarum pro dispensatione officii sui,
adiecit dicens: Audivi ineffabilia verba, quae non licet homini loqui 36. Iam ergo quid opus est ut a
me aut a quoquam quaeratis quae non licet homini loqui: si illi non licuit loqui, cui licuit audire?
Plangamus tamen et gemamus in confessione, agnoscamus ubi simus, recordemur sabbatum, et
patienter exspectemus quod ille promisit, qui nobis et in se ipso exemplum patientiae
demonstravit. Infirmatus sum et humilatus sum usque nimis.
13. Rugiebam a gemitu cordis mei. Attenditis plerumque interpellare gemitibus servos Dei, et
quaeritur causa: et non apparet nisi gemitus alicuius servi Dei; si tamen ad aures hominis circa
illum positi pervenerit. Est enim gemitus occultus qui ab homine non auditur: tamen si tanta
occupaverit cor cogitatio desiderii cuiusdam, ut voce clariore exprimatur vulnus interioris hominis,
quaeritur causa; et dicit homo apud semetipsum: Forte illud est unde gemit, et forte illud illi factum
est. Quis potest intellegere, nisi ille in cuius oculis et auribus gemit? Propterea rugiebam, inquit, a
gemitu cordis mei: quia homines si quando audiunt gemitum hominis, plerumque gemitum carnis
audiunt; gementem a gemitu cordis non audiunt. Abstulit nescio quis res huius; rugiebat, sed non a
gemitu cordis: alius, quia extulit filium; alius, quia uxorem; alius, quia grandinata est vinea, quia
cuppa acuit, quia diripuit iumentum ipsius nescio quis; alius, quia damnum aliquod passus est;
alius, quia timet hominem inimicum: omnes isti a gemitu carnis rugiunt. At vero servus Dei, quia ex
recordatione sabbati rugit, ubi est regnum Dei, quod caro et sanguis non possidebunt 37: Rugiebam,
inquit, a gemitu cordis mei.

Desiderium tuum oratio tua est.
14. [v 10.] Et quis agnoscebat unde rugiebat? Subiecit: Et ante te est omne desiderium meum. Non
enim ante homines, qui cor videre non possunt: sed ante te est omne desiderium meum. Sit
desiderium tuum ante illum; et Pater qui videt in occulto, reddet tibi 38. Ipsum enim desiderium
tuum, oratio tua est: et si continuum desiderium, continua oratio. Non enim frustra dixit Apostolus:
Sine intermissione orantes 39. Numquid sine intermissione genu flectimus, corpus prosternimus, aut
manus levamus, ut dicat: Sine intermissione orate? Aut si sic dicimus nos orare, hoc puto sine
intermissione non possumus facere. Est alia interior sine intermissione oratio, quae est desiderium.
Quidquid aliud agas, si desideras illud sabbatum, non intermittis orare. Si non vis intermittere orare,
noli intermittere desiderare. Continuum desiderium tuum, continua vox tua est. Tacebis, si amare
destiteris. Qui tacuerunt? De quibus dictum est: Quoniam abundavit iniquitas, refrigescet caritas
multorum 40. Frigus caritatis, silentium cordis est: flagrantia caritatis, clamor cordis est. Si semper
manet caritas, semper clamas; si semper clamas, semper desideras; si desideras, requiem
recordaris. Et rugitus cordis tui ante quem sit, oportet ut intellegas. Iam quale desiderium debeat
esse ante oculos Dei, considera. Numquid ut moriatur inimicus noster, quod quasi iuste optant
homines? Nam aliquando oramus quod non debemus. Illud quod quasi iuste orant homines,
videamus. Nam orant ut moriatur aliquis, et ad illos haereditas veniat. Sed et illi qui orant ut
moriantur inimici, audiant Dominum dicentem: Orate pro inimicis vestris 41. Non ergo hoc orent, ut
moriantur inimici: sed hoc orent, ut corrigantur; et mortui erunt inimici; iam enim correcti, non
erunt inimici. Et ante te omne desiderium meum. Quid si desiderium ante illum est, et ipse gemitus
non est ante illum? Unde fieri potest, quando ipsum desiderium vocem suam habet gemitum? Ideo
sequitur: Et gemitus meus non est absconditus a te. A te non est absconditus, a multis autem
hominibus absconditus est. Videtur aliquando humilis servus Dei dicere: Et gemitus meus non est
absconditus a te. Videtur aliquando et ridere servus Dei: numquid desiderium illud mortuum est in

191

