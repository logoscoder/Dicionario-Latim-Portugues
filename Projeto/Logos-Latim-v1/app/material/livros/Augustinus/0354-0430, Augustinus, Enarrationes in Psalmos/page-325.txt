2. Quis est ergo populus qui longe a sanctis factus est in tituli inscriptionem? Ipse titulus ostendat
nobis populum istum. Scriptus est enim quidam titulus in dominica passione, quando Dominus
crucifixus est: erat ibi titulus inscriptus, hebraice, graece, et latine, Rex Iudaeorum; tribus linguis
tamquam tribus testibus titulus approbatus, quia in ore duorum vel trium testium stabit omne
verbum 5. Istum titulum cum legissent Iudaei, indignati sunt, et dixerunt ad Pilatum: Noli scribere,
Rex Iudaeorum; sed quia ipse dixit se regem esse Iudaeorum. Ipsum dixisse scribe, dixerunt; non
hoc esse quod dixit. Sed quia verum est in alio psalmo, In tituli inscriptionem ne corrumpas 6,
respondit Pilatus: Quod scripsi, scripsi: tamquam dicens: Non corrumpo veritatem, etsi vos diligitis
falsitatem. Quia ergo in maledicto isto indignati sunt Iudaei, dicentes: Nos non habemus regem nisi
solum Caesarem 7, de tituli offensione longe facti sunt a sanctis. Propinquent sanctis, et
agglutinentur sancto qui regem Christum agnoscunt et habere concupiscunt: longe fiant a sanctis
qui contradicentes titulo respuerunt regem Deum, et elegerunt regem hominem. Omnis ergo
populus humano regno delectatus, respuens in se regnare Dominum, quo regnante ita quisque
subiectus est, ut regnet et ipse cupiditatibus suis, omnis ergo populus talis longe est a sanctis.
Nolite itaque, fratres, in solis Iudaeis hoc advertere. Data sunt quidem in illis quasi primitiva
exempla, ut in illo populo eluceret quod omnis homo caveret. Aperte illi regem Christum
recusaverunt, et regem Caesarem elegerunt. Est quidem et Caesar rex homo hominibus ad
humana, sed alius rex est ad divina; alius rex ad vitam temporalem, alius ad aeternam; alius rex
terrenus, alius rex coelestis: rex terrenus sub rege coelesti, rex coelestis super omnia. Non ergo illi
quia dixerunt se habere Caesarem regem, peccaverunt; sed quia regem Christum habere
noluerunt. Et modo multi Christum regem in coelo sedentem et ubique regnantem habere nolunt: et
ipsi sunt qui tribulant nos. Contra tales iste psalmus confirmat nos. Necesse est enim ut tales
patiamur usque in finem: quos non pateremur, nisi nobis expediret. Omnis enim tentatio probatio
est, et omnis probationis effectus habet fructum suum. Quia homo plerumque etiam sibi ipsi
ignotus est: quid ferat, quidve non ferat, ignorat; et aliquando praesumit se ferre quod non potest,
et aliquando desperat se posse ferre quod potest: accedit tentatio quasi interrogatio, et invenitur
homo a seipso; quia latebat et seipsum, sed artificem non latebat. Proinde Petrus praesumpsit
nescio quid quod in illo nondum erat, usque ad mortem se cum Domino Iesu Christo esse
perseveraturum: vires suas Petrus ignorabat, sed Dominus noverat. Respondit minus idoneum qui
fabricaverat, qui etiam fabricato a se vires idoneas daturus erat, quid nondum dederat, sciebat; ille
qui nondum acceperat, nesciebat: accessit tentatio; negavit, flevit, accepit 8. Cum ergo nesciamus
quid petamus tamquam non habentes, et unde gratias agamus tamquam accipientes, opus est
semper tentationibus et tribulationibus erudiri in isto saeculo; sed tribulari non possumus, nisi ab
eis qui longe fiunt a sanctis. Longinquitatem istam, fratres, intellegite cordis esse, non corporis. Fit
enim plerumque ut qui corpore longe peregrinatur a te, coniunctus sit tibi, quia hoc amat quod tu:
et fit plerumque ut stans iuxta te, coniunctus sit tibi, quia hoc amat quod tu: et fit plerumque ut
stans iuxta te, ex eo quia diligit mundum, cum tu diligas Deum, longe sit a te.

Christus caput et corpus est.
3. Quid ergo sibi vult, quod ad ipsum titulum adhuc pertinet, quia tenuerunt eum Allophyli in Geth?
Geth civitas quaedam erat Allophylorum, id est alienigenarum, utique populi longe a sanctis. Ex eo
enim quod alienigenae, non utique appropinquant sanctis, sed longe sunt a sanctis. Omnes qui
recusant Christum regem alienigenae fiunt. Quare alienigenae fiunt? Quia et illa vitis quamvis ab
illo plantata, amara facta quid audivit? Quare conversa es in amaritudinem, vitis aliena? 9 Non
dictum est: Vitis mea: quia si mea, dulcis; si amara, non mea; si non mea, utique aliena. Tenuerunt
ergo eum Allophyli in Geth. Invenimus quidem, fratres, David ipsum filium Iesse, regem Israel,
peregrinatum esse apud Allophylos, cum quaereretur a Saule 10; et fuit in ista civitate et apud
regem civitatis huius: sed ibi retentum esse non legimus. Ergo David nostrum Dominum Iesum
Christum natum ex semine illius David, non solum tenuerunt, sed et tenent adhuc Allophyli in Geth.
Geth diximus quod civitas sit. Interrogata autem interpretatio huius nominis, indicat Torcular.
Christus secundum quod caput Salvator corporis, ille natus ex virgine crucifixus, qui iam nobis
exemplum resurrectionis nostrae in resurrectione suae carnis ostendit, qui sedet ad dexteram
Patris, et pro nobis interpellat, est et hic, sed in corpore suo quod est Ecclesia. Corpus coniunctum
est capiti suo, caput pro corpore clamat: Saule, Saule, quid me persequeris 11? Et corpus in capite
suo est secundum Apostolum dicentem: Et simul resuscitavit, et simul sedere fecit in coelestibus 12.
Et nos ibi sedemus, et ipse hic laborat: nos ibi sedemus secundum spem, et ille hic nobiscum est
secundum caritatem. Haec compago tamquam unius hominis facit duos in carne una, sponsum et
sponsam. Unde et ipse Dominus dicit: Igitur iam non duo, sed una caro 13. Quomodo ergo hic
tenetur in Geth? Tenetur in torculari corpus eius, id est Ecclesia eius 14. Quid est, in torculari? In
pressuris. Sed in torculari fructuosa pressura est. Uva in vite pressuram non sentit, integra videtur,
sed nihil inde manat: mittitur in torcular, calcatur, premitur; iniuria videtur fieri uvae, sed ista iniuria
sterilis non est; imo si nulla iniuria accederet, sterilis remaneret.

325

