sponsum mittentem sinistram sub caput, et dextera sua complectentem 62? Quando sic munitam
percuteret inimicus? Et tamen percussit, sed in corpus. Quid autem dicit psalmus? Custodiat
animam tuam Dominus. Anima non cessit, corpus percussum est. Et corpus ad tempus percussum
est: nam in fine resurrecturum est. Quia et ipse qui dignatus est esse caput Ecclesiae, praebuit
corpus suum ad tempus percutiendum: sed carnem suam ille triduo resuscitavit; carnem nostram in
fine resuscitaturus est. Ideo suscitatum est caput, quod attenderet corpus, ut non deficeret.
Custodiat animam tuam Dominus. Ipsa non cedat, ipsa non frangatur scandalis; in persecutionibus,
in tribulationibus, ipsa non cedat deficiendo: sicut Dominus dicit: Nolite timere eos qui corpus
occidunt, animam autem non possunt occidere: sed eum timete, qui habet potestatem corpus et
animam occidere in gehenna ignis 63. Hanc ergo animam tuam custodiat Dominus, ne cedas
persuasori malo, ne cedas promittenti falsa, ne cedas minanti temporalia, et custodiat animam
tuam Dominus.

Salutem consequentur aeternam humilis et Deo fidens Christianus.
14. Et deinde: Custodiat Dominus introitum tuum et exitum tuum, ex hoc nunc et usque in
saeculum. Nam introitum tuum ad tempus attende. Custodiat Dominus introitum tuum et exitum
tuum, ex hoc nunc et usque in saeculum. Exitum idem custodiat. Quid est, introitum? quid est,
exitum? Quando tentamur, intramus: quando vincimus tentationem, eximus. Audi, introitum; audi,
exitum. Vasa figuli probat fornax, ait Scriptura, et homines iustos tentatio tribulationis 64. Si sic sunt
homines iusti, quomodo vasa figuli; necesse est ut vasa figuli fornacem intrent. Et non quando
intrant, iam securus est figulus, sed cum exierint. Dominus autem securus est, quia novit qui sunt
eius 65, et novit qui in fornace non crepent. Illi non crepant, qui non habent ventum superbiae.
Humilitas ergo custodit in omni tentatione: quia a convalle plorationis ascendimus cantantes
Canticum graduum; et custodit Dominus introitum, ut salvi intremus. Sana fide simus quando
accidit tentatio, et custodit exitum ex hoc nunc et usque in saeculum. Cum enim exierimus ab omni
tentatione, iam in aeternum nulla nos tentatio terrebit, nulla concupiscentia saltem sollicitabit. Audi
Apostolum idipsum commemorantem, quod paulo ante commemoravi: Fidelis Deus, qui non
permittet vos tentari supra quam potestis ferre 66. Ecce introitus tuus custoditur; quando non tibi
sinit Deus accidere tentationem quam non potes ferre, introitum tuum custodit: videte si custodit et
exitum. Sed faciet, inquit, cum tentatione etiam exitum, ut possitis sustinere 67. Numquid possumus
nos, fratres, interpretari aliter, quam ipsa verba Apostoli docuerunt? Custodite ergo vos, sed non a
vobis, quia Dominus tegumentum, qui custodit, qui non dormitat nec dormit. Semel dormivit pro
nobis: surrexit; iam non dormiet. Nemo de se praesumat. De convalle plorationis ascendimus, non
remaneamus in via. Gradus in via restant; non debemus pigri remanere, non debemus superbi
cadere: dicamus Deo: Non moveatur pes noster. Non dormiet, qui custodit nos. In nostra potestate
est, Deo donante, si eum nobis faciamus custodem qui non dormit neque dormitat, qui custodit
Israel. Quem Israel? Videntem Deum. Ita erit auxilium tuum a Domino, ita erit tegumentum tuum
super manum dexterae tuae; ita custoditur introitus tuus et exitus tuus ex hoc nunc et usque in
saeculum. Nam si de te praesumpseris, motus est pes tuus; si motus est pes tuus, iam putas te in
aliquo gradu esse: inde cadis, si superbus es; quia humilis in convalle plorationis dicit: Ne des ad
movendum pedem meum 68.

Se immoderationem fuisse in sermone fatetur Augustinus.
15. Etsi brevis Psalmus est, longa tamen tractatio, et longus sermo. Putate, fratres, quia per
natalem beatae Crispinae invitavi vos, et immoderatior fui in convivio producendo. Nonne posset
hoc vobis fieri, si quis vos militaris invitaret, et ad mensam sine mensura bibere cogeret? Liceat
nobis hoc facere in divino sermone, ut inebriemini et satiemini, quemadmodum et Dominus pluvia
sua temporali dignatus est terram irrigare, ut cum maiore gaudio nos sineret ire ad locum
martyrum, sicut hesterno die promiseramus. Illi enim martyres sine labore hic sunt nobiscum.

179 IN PSALMUM 121
ENARRATIO
Sermo ad plebem

Ad Deum ascendamus puro corde amando.
872

