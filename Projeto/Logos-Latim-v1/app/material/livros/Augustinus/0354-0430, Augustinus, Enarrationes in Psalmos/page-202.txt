ubi serves? Quid si dabo melius? Dicam tibi: Noli commendare huic minus idoneo, sed est quidam
idoneus, illi commenda: habet magna horrea, ubi perire non possint divitiae; magnus super omnes
divites dives est. Iam forte dicturus es: Et quando audeo tali commendare? Quid si ipse te hortatur?
Agnosce illum, non solum pater familias est, sed et Dominus tuus est. Nolo, inquit, serve meus,
perdas peculium tuum, agnosce ubi ponas: quare ibi ponis ubi possis amittere; ubi etsi non amittas,
ibi permanere perpetuo tu non potes? Est alius locus, quo te transferam. Praecedat te quod habes;
noli timere ne perdas; dator ego eram, custos ego ero. Dicit tibi hoc Dominus tuus: fidem tuam
interroga, vide si velis illi credere. Dicturus es: Perditum habeo quod non video, hic illud volo videre.
Dum vis hic videre, nec hic videbis, et ibi nihil habebis. Nescio quos thesauros habes absconditos in
terra; cum procedis, non eos tecum portas. Venisti ad audiendum sermonem, ad colligendas
interiores divitias, cogitas de exterioribus: numquid eas huc tecum adduxisti? Ecce nec nunc eas
vides. Credis te habere in domo, quod scis te posuisse: numquid scis te non perdidisse? Quam multi
redierunt ad domos suas, et quod posuerant non invenerunt. Hinc fortasse expaverunt corda
cupidorum; et quoniam dixi multos saepe ad domum suam rediisse, et quod posuerant non
invenisse, dixit quisque in corde suo: Absit, Episcope; bonum opta, ora pro nobis; absit ut contingat,
absit ut ita fiat; credo in Deum, quoniam quod posui salvum invenio. Credis in Deum, et non credis
ipsi Deo? Credo in Christum, quia salvum erit quod posui, nemo accedet, nemo auferet. Securus vis
esse credendo in Christum, ut nihil perdas de domo tua: securus eris potius credendo Christo, ut ibi
ponas, ubi consilium dedit. An securus es de servo tuo, et sollicitus es de Domino tuo? securus es
de domo tua, et sollicitus de coelo? Sed ego, inquis, quomodo pono in coelo? Dedi tibi consilium:
ubi dico, pone: quomodo perveniat ad coelum, nolo scias. Pone in manibus pauperum, da
egentibus: quid ad te quomodo perveniat? Non perducam quod ego accipio? An oblitus es: Cum uni
ex minimis meis fecistis, mihi fecistis 48? Si haberet quispiam amicus tuus quosdam lacus vel
cisternas, et quaeque receptacula fabricarum ad servandum aliquem liquorem vel vini vel olei,
quaereres ubi absconderes vel servares fructus tuos, et diceret tibi: Ego tibi servo: haberetque ad
illa receptacula occultos canales quosdam transitusque, ut per hos clanculo iret quod palam
funderetur: et diceret tibi: Quod habes, hic funde: videres autem tu non esse illum locum ubi
ponere cogitabas, et timeres fundere: ille qui sciret machinamenta quaedam occulta locorum
suorum, non tibi diceret: Funde securus, hinc illuc pervenit; non vides qua, sed crede mihi, qui
fabricavi? Fabricavit enim per quem facta sunt omnia, mansiones omnibus nobis: illuc vult
praecedere quod habemus, ne hoc in terra perdamus. Cum autem servaveris in terra, dic mihi cui
congregabis ea? Filios habes: unum plus numera, et da aliquid et Christo. Thesaurizat, et non
cognoscit cui congregabit ea: vane conturbatur.

Dominus exspectatio nostra, per quem omnia.
13. [v 8.] Et nunc: quando, inquit iste Idithun respiciens vanitatem quamdam, suspiciens veritatem
quamdam, in medio positus quiddam sub se habens, quiddam supra se (sub se habet unde
transilivit, supra se habet quo se extendit): Et nunc, ait, quando quiddam transilivi, quando multa
calcavi, quando temporalibus iam non teneor; nondum sum perfectus, nondum accepi. Spe enim
salvi facti sumus: spes autem quae videtur, non est spes. Quod enim videt quis, quid sperat? Si
autem quod non videmus speramus, per patientiam exspectamus 49. Ergo: Et nunc quae est
exspectatio mea? nonne Dominus? Ipse est exspectatio mea, qui dedit omnia ista quae
contemnam: ipse mihi dabit et se, qui est super omnia, et per quem facta sunt omnia, et a quo
factus sum inter omnia, ipse est exspectatio mea Dominus. Videtis Idithun, fratres, videtis quomodo
exspectet. Nemo ergo se dicat perfectum hic: decipit se, fallit se, seducit se, non potest hic habere
perfectionem. Et quid prodest, quia perdit humilitatem? Et nunc quae est exspectatio mea? nonne
Dominus? Cum venerit, iam non exspectatur; tunc erit illa perfectio: nunc autem quantumcumque
transilierit Idithun, adhuc exspectat. Et substantia mea ante te est semper. Iam proficiens, iam ad
ipsum tendens, et esse aliquantum incipiens: ante te est semper substantia mea. Substantia autem
ista et ante homines est. Aurum habes, argentum habes, mancipia, praedia, arbores, pecora,
servos; haec videri et ab hominibus possunt: est quaedam substantia ante te semper. Et substantia
mea ante te est semper.

Quis nostrum perfectus sit.
14. [v 9.] Ab omnibus iniquitatibus meis erue me. Multa transilivi, multa quidem transilivi: sed si
dixerimus, quia peccatum non habemus, nos ipsos decipimus, et veritas in nobis non est 50. Multa
transilivi; sed adhuc tundo pectus, et dico: Dimitte nobis debita nostra, sicut et nos dimittimus
debitoribus nostris 51. Tu ergo exspectatio mea, finis meus: Finis enim Legis Christus ad iustitiam
omni credenti 52. Ab omnibus, non solum ab eis, ne revolvar in ea quae transilivi: sed ab omnibus
omnino, propter quae mihi modo pectus tundens dico: Dimitte nobis debita nostra. Ab omnibus

202

