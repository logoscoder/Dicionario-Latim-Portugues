quo? A Deo. Numquid salus iumentorum a Deo non est? Qui enim fecit hominem, ipse fecit et
iumenta; qui utrumque fecit, utrumque salvat: sed salus iumentorum temporalis est. Sunt autem
qui pro magno hoc petunt a Deo quod dedit iumentis. Multiplicata est misericordia tua, Deus, ut
non solum hominibus, sed et iumentis detur, quae datur hominibus, ista carnalis et temporalis
salus.

Nascimur de Adam, resurgimus per Christum.
12. Ergo homines non habent aliquid apud Deum exceptum, quod iumenta non mereantur, et quo
iumenta non perveniant? Habent plane. Et ubi est quod habent? Filii autem hominum sub tegmine
alarum tuarum sperabunt. Attendat Caritas vestra dulcissimam sententiam: Homines et iumenta
salvos facies. Iam dixit homines et iumenta, deinde autem, filii hominum: quasi alii sint homines,
alii autem filii hominum. Aliquando in Scripturis filii hominum dicuntur generaliter homines,
aliquando proprie quodam modo dicuntur filii hominum, propria quadam significatione, ut non
omnes homines intellegantur: maxime quando habet distinctionem. Non enim sine causa ibi
positum est: Homines et iumenta salvos facies, Domine: filii autem hominum: quasi his
sequestratis, custodit seiunctos filios hominum. Seiunctos a quibus? Non solum a iumentis, sed et
ab hominibus, qui salutem iumentorum quaerunt a Deo, et pro magno hoc desiderant. Qui sunt
ergo filii hominum? Qui sub tegmine alarum eius sperant. Illi enim homines cum iumentis gaudent
in re, filii autem hominum gaudent in spe: illi praesentia bona sectantur cum iumentis, isti futura
bona sperant cum Angelis. Quare ergo cum distinctione illi vocantur homines, et isti vocantur filii
hominum? Nam et quodam loco sic ait Scriptura: Quid est homo quod memor es eius, aut filius
hominis quoniam visitas eum? 34 Quid est homo quod memor es eius? Memor eius es, quasi
absentis; filium autem hominis visitas praesentem. Quid est, memor es hominis? Homines et
iumenta salvos facies, Domine: quia et ipsis malis das salutem, et ipsis qui non desiderant regnum
coelorum. Tuetur enim illos, et non illos deserit secundum modum suum, tamquam pecora sua: et
non illos deserit; tamen tamquam absentium memor est. At vero quem visitat, filius hominis est; et
dicitur ei: Filii autem hominum sub tegmine alarum tuarum sperabunt. Et si vultis discernere ista
duo genera hominum, duos homines primo attendite, Adam et Christum. Audi Apostolum: Sicut
enim in Adam omnes moriuntur, sic et in Christo omnes vivificabuntur 35. Nascimur de Adam, ut
moriamur: resurgimus per Christum, ut semper vivamus. Quando portamus imaginem terreni
hominis, homines sumus: quando portamus imaginem coelestis hominis, filii hominum sumus; quia
Christus Filius hominis dictus est 36. Etenim Adam homo erat, sed filius hominis non erat: ideo illi
pertinent ad Adam qui desiderant carnalia bona, et salutem istam temporalem. Hortamur illos ut
filii sint hominum, qui sub tegmine alarum eius sperent, et misericordiam illam desiderent, quae in
coelo est, et quae annuntiata est per nubes. Sed si non possunt adhuc, interim vel temporalia bona
non desiderent, nisi ab uno Deo: sic et in Veteri Testamento serviant, ut ad Novum perveniant.

Quod tibi Deus promisit, daturus est.
13. Nam et populus ille terrena bona desideravit, et regnum Ierusalem, subiectionem inimicorum
suorum, abundantiam fructuum, salutem propriam, salutem filiorum suorum. Talia desiderabant, et
talia accipiebant, sub Lege custodiebantur. Desiderabant a Deo bona, quae dat et iumentis, quia
nondum ad illos venerat Filius hominis, ut essent Filii hominum: tamen iam habebant nubes
annuntiantes Filium hominis. Venerunt ad illos Prophetae, annuntiaverunt Christum: et erant ibi
quidam qui intellegebant, et spem futuram habebant, ut acciperent misericordiam, quae in coelo
est. Erant ibi qui nonnisi carnalia desiderarent et terrenam ac temporalem felicitatem. Ipsis
labebantur pedes ad facienda vel adoranda idola. Quando enim illos admonebat, et flagellabat in
his omnibus quibus delectabantur, et auferebat ea, patiebantur famem, bella, pestilentias, morbos,
et convertebantur ad idola. Talia bona quae pro magno a Deo desiderare debebant, ab idolis
desiderabant, et dimittebant Deum. Attendebant enim ipsa bona, quae quaerebant, abundare
impiis et sceleratis, et putabant se frustra Deum colere, quia non dabat mercedem terrenam. O
homo! operarius es Dei; postea est tempus mercedem accipiendi: quid iam flagitas mercedem
antequam opereris? Si venerit operarius ad domum tuam, numquid dabis mercedem ante, nisi
perfecerit opera sua? Nam perversum eum existimabis, si dixerit: Prius accipiam mercedem, et tunc
operabor. Irasceris. Quare autem irasceris? Quia non habuit fidem homini mendaci. Quomodo Deus
non irascetur, cum tu fidem non habeas ipsi veritati? Quod tibi promisit, daturus est: non fallit, quia
veritas est qui promisit. Sed times ne forte non habeat quod det? Omnipotens est. Noli timere, ne
non sit qui det; immortalis est. Non timeas, ne succedatur ei; perpetuus est: securus esto. Si vis in
te praesumere tota die operarium tuum, crede et tu Deo tota vita tua; quia vita tua momentum
temporis est ad Deum. Et eris, quid? Filii autem hominum sub tegmine alarum tuarum sperabunt.

163

