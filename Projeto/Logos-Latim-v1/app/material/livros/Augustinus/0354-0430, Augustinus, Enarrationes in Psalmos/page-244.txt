13. Accingere gladium tuum, sermonem tuum: circa femur, potentissime, circa femur habens
gladium. Quid est, circa femur? quid significat de femore? Carnem. Unde illud est: Non deficiet
princeps de Iuda, et dux de femoribus eius 41. Nonne et ipse Abraham, cui promissum erat semen in
quo benedicerentur omnes gentes, quando misit servum suum ad quaerendam et ducendam
uxorem filio suo, unde veniret illud semen sanctum in quo benedicerentur omnes gentes; fide
tenens in illa veluti humilitate seminis esse magnitudinem nominis, id est Filium Dei venturum ex
filiis hominum per semen Abrahae, fecit ipsum servum suum, quem mittebat, ita sibi iurare? Pone,
inquit, manum tuam sub femore meo, et sic iura 42. Quasi diceret: Pone manum tuam ad altare, aut
ad Evangelium, aut ad Prophetam, aut ad aliquid sanctum. Sub femore meo, inquit, pone manum:
habens fiduciam, nec reverens turpitudinem, sed intellegens veritatem. Propterea: Accingere
gladium tuum circa femur, potentissime. Potentissime etiam circa femur: quia quod infirmum est
Dei, fortius est hominibus 43. Potentissime.
14. [v 5.] Specie tua et pulchritudine tua. Iustitiam accipe, qua semper es speciosus et pulcher. Et
intende, et prospere procede, et regna. Nonne videmus? Certe iam factum est. Attendite orbem
terrarum; intendit, prospere processit, et regnat; subditae sunt omnes gentes. Quid erat illud videre
in spiritu? Quod nunc est experiri in veritate. Quando dicebantur haec, nondum ita regnabat
Christus, nondum intenderat, nondum processerat: praedicabantur; exhibita sunt, iam ea tenemus:
in multis redditorem habemus Deum, in paucis debitorem. Intende, et prospere procede, et regna.

Potentiam quam Pater habet et Filius; sic et divinitatem.
15. Propter veritatem, et mansuetudinem, et iustitiam. Reddita est veritas, quando veritas de terra
orta est, et iustitia de coelo prospexit 44. Praesentatus est Christus exspectationi generis humani, ut
in semine Abrahae benedicerentur omnes gentes. Praedicatum est Evangelium; veritas est. Quid
mansuetudo? Passi sunt martyres, et inde multum processit, et promovit per omnes gentes regnum
Dei: quia patiebantur martyres, nec deficiebant, nec resistebant; dicentes omnia, nihil occultantes;
parati ad omnia, nihil recusantes. Magna mansuetudo! Corpus Christi hoc fecit, in capite suo didicit.
Ille prior sicut ovis ad occisionem ductus est, et sicut agnus coram tondente se non aperuit os
suum 45: usque adeo mansuetus, ut pendens in cruce diceret: Pater, ignosce illis, quia nesciunt quid
faciunt 46. Quid propter iustitiam? Veniet etiam, ut iudicet, et retribuat unicuique secundum opera
sua 47. Dixit veritatem, pertulit iniquitatem, allaturus est aequitatem. Et deducet te mirabiliter
dextera tua. Nos dextera ipsius, ipse dextera sua. Ille enim Deus, nos homines. Dextera sua
deductus est, id est potentia sua. Etenim potentiam quam Pater habet, habet et ipse, et
immortalitatem Patris habet et ipse; divinitatem Patris habet, aeternitatem Patris habet, virtutem
Patris habet. Deducet eum mirabiliter dextera eius, faciens divina, patiens humana, malitias
hominum sternens bonitate sua. Adhuc deducitur et ubi nondum est, et dextera eius deducit eum.
Hoc enim eum ducit, quod ipse donavit sanctis suis. Deducet te mirabiliter dextera tua.

Homines ex inimicis amici facti sunt; inimici mortui sunt, amici vivunt.
16. [v 6.] Sagittae tuae acutae, potentissimae: verba cor transfigentia, amorem excitantia. Unde
dicitur in Canticis canticorum: Quia vulnerata caritate ego sum 48. Dicit enim vulneratam se esse
caritate, id est, amare se dicit, aestuare se dicit, suspirare sponso, unde accepit sagittam verbi.
Sagittae tuae acutae, potentissimae: et transfigentes, et efficientes: acutae, potentissimae. Populi
sub te cadent. Qui ceciderunt? Qui percussi sunt, et ceciderunt. Populos videmus subditos Christo,
cadentes non videmus. Exponit ubi cadunt: in corde. Ibi se erigebant adversus Christum, ibi cadunt
ante Christum. Blasphemabat Saulus Christum, erectus erat: supplicat Christo, cecidit, prostratus
est: occisus est inimicus Christi, ut vivat discipulus Christi. De coelo emissa sagitta, corde percussus
est Saulus, nondum Paulus, adhuc Saulus, adhuc erectus, nondum prostratus: accepit sagittam,
cecidit in corde. Non enim quod prostratus est in facie, ibi cecidit, sed ubi ait: Domine, quid me
iubes facere? 49 Modo ibas ad Christianos alligandos et perducendos ad poenam; et modo dicis
Christo: Quid me iubes facere? O sagittam acutam, potentissimam, qua accepta cecidit Saulus ut
esset Paulus! Ut ille, ita et populi: gentes attendite, videte subditas Christo. Ergo: Populi sub te
cadent, in corde inimicorum regis: hoc est, in corde inimicorum tuorum. Ipsum enim appellat
regem, ipsum novit regem. Populi sub te cadent, in corde inimicorum regis. Inimici erant:
acceperunt sagittas tuas, ceciderunt ante te. Ex inimicis amici facti sunt: inimici mortui sunt, amici
vivunt 50. Hoc est: Pro his quae commutabuntur. Quaerimus intellegere verba singula, versus
singulos: ita tamen quaerimus, ut de Christo dici nemo dubitet. Populi sub te cadent, in corde
inimicorum regis.

244

