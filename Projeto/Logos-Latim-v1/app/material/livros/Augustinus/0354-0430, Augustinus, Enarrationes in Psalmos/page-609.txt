fervente calore persecutionis tamquam a daemonio meridiano defecerunt in tormentis, et
negaverunt Christum. Ipsi sunt qui a latere ceciderunt: tamquam sessuri cum Christo ad mundum
iudicandum, ceciderunt.

...plures vero in communi coetu fidelium.
10. A dextris autem dicam qui cadunt. Nostis quia cum apparuerit ipsum tribunal, ubi cum Christo
Domino iudicabunt qui voluerunt esse et vere fuerunt perfecti, radicati et fundati in caritate, ut non
arescerent de sole et daemonio meridiano, hoc ait Dominus: Congregabuntur ante eum omnes
gentes, et dividet illos ab invicem, sicut pastor dividit oves ab haedis; et oves ponet a dextris,
haedos autem a sinistris; et iudicabuntur. Multi erunt qui iudicabunt, sed pauciores erunt quam illi
qui ante tribunal stabunt: quia illi tamquam mille, illi tamquam dena millia. A dextris positis quid
dicturus est? Esurivi, et dedistis mihi manducare; hospes fui, et suscepistis me 35. Manifestum est
quia his dicet qui habent substantiam huius saeculi, unde ista humana faciant. Tamen et ipsi cum
illis regnabunt: quia illi tamquam milites, illi tamquam annonam praebentes provinciales 36, sub uno
tamen Imperatore et miles et provincialis in regno est. Miles fortis, provincialis devotus: miles fortis
orationibus pugnat adversus diabolum, devotus provincialis annonam tribuit militibus. Intellegat
Caritas vestra. Et audient in fine ad dexteram positi: Venite, benedicti Patris mei, percipite regnum
quod vobis paratum est ab origine mundi 37. Erant ergo illo tempore multi, quando graviter
inferbuerat sol persecutionis et daemonium meridianum, erant qui sibi promittebant quia iudicaturi
erant cum Christo; non potuerunt ferre aestum persecutionis, et ceciderunt a latere ipsius: erant ibi
alii, qui non sibi promittebant sedes iudicantium; sed per eleemosynas promittebant sibi quia ad
dexteram futuri erant, quibus dicturus erat Christus: Venite, benedicti Patris mei, percipite regnum
quod vobis paratum est ab origine mundi. Et quia multi de spe illa iudicandi ceciderunt, multi autem
et multo plures de spe illa dexterae ceciderunt, ideo dictum est Christo: Cadent a latere tuo mille,
et dena millia a dextris tuis. Et quia multi erunt cum illo, qui omnia illa non curarunt, cum quibus
tamquam membris unus est Christus: Ad te autem, inquit, non appropinquabit. Numquid ad solum
caput dixit, non appropinquabit? Non utique; sed nec ad Petrum, nec ad Paulum, nec ad omnes
Apostolos, nec ad omnes martyres, qui in tormentis non defecerunt. Quomodo ergo non
appropinquabit? cur sic torti sunt. Propinquavit carni tormentum, sed non pervenit ad locum fidei.
Itaque longe erat fides ipsorum a terrore torquentium. Torqueant, nec appropinquabit terror;
torqueant, sed irridebunt tormentum, praesumentes in illo qui prior vicit, ut caeteri vincerent. Et qui
vincunt, nisi qui de se non praesumpserunt? Intendat Caritas vestra; ad hoc enim dixit omnia
superiora. Dicet Domino: Susceptor meus es tu, et refugium meum; et: Sperabo in eum; quoniam
ipse eruet me de muscipula venantium. Ipse eruet me, non ego me. Inter scapulas suas obumbrabit
tibi: sed quando? Quando sub alis eius sperabis. Scuto circumdabit te veritas eius. Quia ergo in illo
praesumpsisti, et totam spem tuam in illo posuisti, sequitur, quid? Non timebis a timore nocturno, a
sagitta volante per diem, a negotio perambulante in tenebris, a ruina et daemonio meridiano 38.
Quis non timebit? Qui non in se, sed in Christo praesumit. Qui autem de se praesumunt, etsi iam
sibi sperabant latus Christi tamquam iudicaturi, etsi futuros se iam sperabant a dextris Christi,
quasi diceret illis: Venite, benedicti Patris mei, percipite regnum quod vobis paratum est ab origine
mundi; venit daemonium meridianum, id est, fervens aestus persecutionis, vehementer terrens, et
ceciderunt multi a spe sedis iudiciariae, de quibus dictum est: Cadent a latere tuo mille; et multi a
spe remunerationis obsequiorum suorum, de quibus dictum est: Et dena millia a dextris tuis. Ad te
autem, id est, ad caput et corpus, non appropinquabit, ruina et daemonium meridianum; quoniam
novit Dominus qui sunt eius 39.

Impii in aeternum plangent.
11. [v. 8.] Verumtamen oculis tuis considerabis, et retributionem peccatorum videbis. Quid est hoc?
quare verumtamen? Quia licuit impiis superbire in servos tuos, licuit impiis persequi servos tuos.
Impune ergo erit impiis, quia persecuti sunt servos tuos? Non erit impune. Quamvis enim tu
permiseris, et magis inde tui coronati sint; Verumtamen oculis tuis considerabis, et retributionem
peccatorum videbis. Malum enim quod voluerunt, non bonum quod per nescientes actum est, eis
retribuetur. Modo opus est ut oculos fidei habeamus, et videamus quia exaltantur ad tempus, et
plangent in aeternum; et quibus datur potestas in servos Dei temporaliter, dicetur eis: Ite in ignem
aeternum, qui paratus est diabolo et angelis eius 40. Sed si habeat quisque oculos, sicut dixit, oculis
tuis considerabis; non est leve videre impium florentem in hoc saeculo, et habere ad illum oculos,
ut consideres fide quid ille passurus est in fine, si se non correxerit: quia qui modo tonare volunt,
postea fulminantur. Verumtamen oculis tuis considerabis, et retributionem peccatorum videbis.

Deus, refugium nostrum et virtus.
609

