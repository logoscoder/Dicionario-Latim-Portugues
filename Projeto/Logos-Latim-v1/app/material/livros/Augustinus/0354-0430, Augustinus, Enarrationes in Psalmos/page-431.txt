hoc loco principes Ecclesiarum, ducesque eorum qui in Ecclesiis benedicunt Dominum video
commendari, non absurde etiam istum sensum probo; sed plus me delectat quod ex istorum
nominum interpretatione clarescit. Hebraea quippe sunt nomina: quorum Iuda, Confessio
interpretari dicitur; Zabulon, Habitaculum fortitudinis; Nephthalim, Dilatatio mea. Quae omnia
verissimos nobis insinuant principes Ecclesiarum, dignos ducatu, dignos imitatione, dignos
honoribus. Martyres namque in Ecclesiis locum summum tenent, atque apice sanctae dignitatis
excellunt. Iam vero in martyrio prima confessio est, et pro illa quidquid acciderit tolerandi sequens
assumitur fortitudo; deinde post omnia tolerata, finitis angustiis, latitudo consequitur in praemio
Potest et sic intellegi, ut quoniam tria haec praecipue commendat Apostolus, fidem, spem,
caritatem 194, confessio sit in fide, fortitudo in spe, latitudo in caritate. Fidei quippe res est ut corde
credatur ad iustitiam, ore autem confessio fiat ad salutem 195. In passionibus autem tribulationum
res tristis est, sed spes fortis est: Si enim quod non videmus speramus, per patientiam
exspectamus 196. Latitudinem vero praestat caritatis in corde diffusio: nam consummata caritas
foras mittit timorem 197; qui timor tormentum habet per animae angustias. Principes ergo Iuda
duces eorum qui in Ecclesiis benedicunt Dominum. Principes Zabulon, principes Nephthalim:
principes confessionis, fortitudinis, latitudinis; principes fidei, spei, caritatis.
37. [v 29.] Manda, Deus, virtutem tuam. Unus enim Dominus noster Iesus Christus, per quem
omnia, et nos in ipso 198, quem legimus Dei Virtutem et Dei Sapientiam 199. Quomodo autem Deus
mandat Christum suum, nisi dum eum commendat? Commendat enim Deus caritatem suam in
nobis, quoniam dum adhuc peccatores essemus, Christus pro nobis mortuus est 200. Quomodo non
et cum illo omnia nobis donavit 201? Manda, Deus, virtutem tuam: confirma, Deus, hoc quod
operatus es in nobis. Manda docendo, confirma iuvando.

Divinae Scripturae ne pervertantur.
38. [vv 30.31.] A templo tuo in Ierusalem, tibi offerent reges munera. A templo tuo in Ierusalem,
quae est libera mater nostra 202, quia et ipsa est templum sanctum tuum: ab illo ergo templo tibi
offerent reges munera. Quicumque reges intellegantur; sive reges terrae, sive reges quos discernit
supercoelestis super columbam deargentatam; tibi offerent reges munera. Et quae munera
gratiosa, quam sacrificia laudis ! Sed huic laudi obstrepunt, christianum vocabulum habentes, et
diversa sentientes. Fiat ergo quod sequitur: Increpa feras calami. Nam et ferae sunt, quoniam non
intellegendo nocent; et ferae calami sunt, quoniam Scripturarum sensum pro suo errore pervertunt.
Per calamum quippe tam convenienter Scripturae significantur, quam sermo per linguam;
secundum quod dicitur lingua hebraea, vel graeca, vel latina, vel alia quaelibet, per efficientem
scilicet id quod efficitur. Usitatum est autem in latino eloquio ut scriptura stilus vocetur, quod stilo
fiat; ita ergo et calamus, quod calamo fiat. Dicit apostolus Petrus indoctos et instabiles pervertere
Scripturas ad proprium suum interitum 203: hae sunt ferae calami, de quibus hic dicitur: Increpa
feras calami.

Haeretici infirmarum animarum seductores. Ab adversario mota quaestio
discendi existit occasio.
39. De his est etiam quod adiungit: Congregatio taurorum inter vaccas populorum, ut excludantur ii
qui probati sunt argento. Tauros vocans, propter superbiam durae indomitaeque cervicis 204;
significat enim haereticos. Vaccas autem populorum, seductibiles animas intellegendas puto, quia
facile sequuntur hos tauros. Non enim populos universos seducunt, in quibus sunt graves et
stabiles; unde scriptum est: In populo gravi laudabo te 205; sed in eis populis quas invenerint
vaccas. Ex his enim sunt qui penetrant domos, et captivas ducunt mulierculas oneratas peccatis,
quae ducuntur variis desideriis; semper discentes, et ad veritatis scientiam nunquam
pervenientes 206. Quod autem ait idem apostolus: Oportet et haereses esse, ut probati manifesti
fiant in vobis 207; hoc etiam hic sequitur: Ut excludantur ii qui probati sunt argento, id est, qui
probati sunt eloquiis Domini. Eloquia quippe Domini, eloquia casta, argentum igne probatum
terrae 208. Nam excludantur dictum est, appareant, emineant; quod ait ille, manifesti fiant. Unde et
in arte argentaria exclusores vocantur, qui de confusione massae noverunt formam vasis
exprimere. Multi enim sensus Scripturarum sanctarum latent, et paucis intellegentioribus noti sunt;
nec asseruntur commodius et acceptabilius, nisi cum respondendi haereticis cura compellit. Tunc
enim etiam qui neglegunt studia doctrinae, sopore discusso, ad audiendi excitantur diligentiam, ut
adversarii refellantur. Denique quam multi Scripturarum sanctarum sensus de Christo Deo asserti
sunt contra Photinum! quam multi de homine Christo contra Manichaeum! quam multi de Trinitate
contra Sabellium! quam multi de unitate Trinitatis contra Arianos, Eunomianos, Macedonianos!

431

