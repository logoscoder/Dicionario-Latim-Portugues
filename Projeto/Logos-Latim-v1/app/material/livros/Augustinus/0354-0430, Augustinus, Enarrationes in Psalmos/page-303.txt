13. [v 8.] Et videbunt iusti, et timebunt, et super eum ridebunt. Quando timebunt? quando
ridebunt? Intellegamus ergo et discernamus duo ista tempora satis utiliter timendi et ridendi.
Quamdiu enim sumus in hoc saeculo, nondum est ridendum, ne postea ploremus. Legimus quid
servetur in finem huic Doech; legimus, et quia intellegimus et credimus, videmus, sed timemus.
Hoc ergo dictum est: Videbunt iusti, et timebunt. Quamdiu videmus quid eventurum sit in finem
malis, quare timemus? Quia dixit Apostolus: In timore et tremore vestram ipsorum operamini
salutem 42: quia dictum est in psalmo: Servite Domino in timore, et exsultate ei cum tremore 43.
Quare, cum timore? Quapropter qui se putat stare, videat ne cadat 44. Quare, cum tremore? Quia
dicit alibi: Fratres, si praeoccupatus fuerit homo in aliquo delicto, vos qui spiritales estis, instruite
huiusmodi in spiritu lenitatis, intendens teipsum ne et tu tenteris 45. Ergo iusti qui sunt modo, qui
vivunt ex fide, sic vident istum Doech quid illi eventurum sit, ut tamen timeant et sibi: quid enim
sunt hodie, sciunt; quid cras futuri sint, nesciunt. Modo ergo videbunt iusti, et timebunt. Quando
autem ridebunt? Quando transierit iniquitas, quando transvolaverit, sicut iam ex magna parte
transvolavit tempus incertum, quando fugatae fuerint tenebrae huius saeculi, in quibus modo non
ambulamus nisi ad lucernam Scripturarum, et ideo timemus tamquam in nocte. Ambulamus enim
ad prophetiam, de qua dicit apostolus Petrus: Habemus certiorem propheticum sermonem, cui
bene facitis intendentes, sicut lucernae lucenti in obscuro loco, donec dies lucescat, et lucifer
oriatur in cordibus vestris 46. Quamdiu ergo ad lucernam ambulamus, necesse est ut cum timore
vivamus. Cum autem venerit dies noster, id est manifestatio Christi, de qua idem dicit Apostolus:
Cum Christus apparuerit vita vestra, tunc et vos apparebitis cum ipso in gloria 47; tunc iusti ridebunt
istum Doech. Non est enim iam subveniendi locus: non quomodo nunc, quando vides hominem
iniuste viventem, vis cum illo laborare ut corrigas; quia qui iniustus est, conversus poterit iustus
esse, quomodo et iustus aversus potest iniustus esse. Itaque nec de te praesumas, nec de illo
desperes; et da operam quantum potes, si benignus es, si non diligis malitiam super benignitatem,
ut ambulantem hominem in via mala et errantem corrigas ad viam bonam. Tunc vero cum venerit
iudicii tempus, correctionis locus non erit, sed tantum damnationis: et erit ibi poenitentia, sed
infructuosa, quia sera. Vis ut sit fructuosa? Non sit sera: hodie te corrige. Reus es, ille iudex est:
corrige reatum, et gaudebis ad iudicem. Hodie enim hortatur te, ne iudicet te; et qui iudex tuus
futurus est, ipse est hodie advocatus tuus. Tunc ergo, fratres, restat ridendi tempus. Nam ipsam
irrisionem iniquorum quae futura est iustis, significavit liber ille Sapientiae. In suis enim, in quorum
animas transfert se sapientia, factura est quod dixit: Increpabam, et non exaudiebatis; loquebar, et
meis sermonibus non intendebatis; et ego vestrae perditioni superridebo 48. Hoc fiet tunc a iustis in
istum Doech. Modo autem videamus et timeamus, ne hoc simus quod in eum dicimus: et si hoc
eramus, hoc esse desinamus, ut modo timentes, postea rideamus.

Paupertas et temporalium bonorum contemptio.
14. [v 9.] Quid autem tunc dicent qui ridebunt? Et super eum ridebunt, et dicent: Ecce homo qui
non posuit Deum adiutorem suum. Videte corpus terrenum. Quantum habebis, tantus eris.
Proverbium avarorum, rapacium, innocentes opprimentium, res alienas invadentium, commendata
negantium. Quale hoc proverbium? Quantum habebis, tantus eris; id est, quantum habueris
pecuniae, quantum acquisieris, tanto plus poteris. Ecce homo qui non posuit Deum adiutorem
suum, sed speravit in multitudine divitiarum suarum. Non dicat pauper forte malus: Ego non sum de
hoc corpore. Audivit enim Prophetam dicentem: Speravit in multitudine divitiarum suarum: continuo
si pauper est, attendit pannos suos, respexit iuxta se forte divitem in populo Dei ornatius vestitum,
et ait in corde suo: De isto dicit, numquid de me? Noli inde te excipere, noli separare, nisi videris et
timueris, ut postea rideas. Nam quid tibi prodest, si eges facultate et ardes cupiditate? Quando
Dominus noster Iesus Christus abeunti a se illi diviti contristato dixerat: Vade, vende omnia quae
habes, et da pauperibus, et habebis thesaurum in coelo: et veni, sequere me, et magnam
desperationem divitibus praenuntiarat, ut diceret facilius posse camelum transire per foramen
acus, quam divitem intrare in regnum coelorum; nonne continuo discipuli contristati sunt, dicentes
apud seipsos: Quisnam poterit salvari? 49 Ergo quando dicebant: Quisnam poterit salvari? divites
paucos attendebant; latebat eos tanta pauperum multitudo? Non sibi poterant dicere: Si difficile
est, imo impossibile ut intrent divites in regnum coelorum, sicut impossibile est ut intret camelus
per foramen acus, omnes pauperes intrent in regnum coelorum, divites soli excludantur? Quot sunt
enim divites? At vero pauperum millia innumerabilia. Non enim tunicas inspecturi sumus in regno
coelorum; sed vestis cuiusque fulgor iustitiae deputabitur: erunt ergo pauperes aequales Angelis
Dei; induti stolis immortalitatis, fulgebunt, sicut sol in regno Patris sui 50: quid nobis est de divitibus
paucis sollicitos esse aut laborare? Non hoc senserunt Apostoli: sed cum Dominus hoc dixisset:
Facilius est camelum transire per foramen acus, quam divitem intrare in regnum coelorum: illi apud
se dicentes: Quisnam poterit salvari? quid attenderunt? Non facultates, sed cupiditates. Viderunt
enim etiam ipsos pauperes, etsi non habentes pecuniam, tamen habere avaritiam. Et ut noveritis
non pecuniam in divite, sed avaritiam condemnari, advertite quod dico: respicis illum divitem

303

