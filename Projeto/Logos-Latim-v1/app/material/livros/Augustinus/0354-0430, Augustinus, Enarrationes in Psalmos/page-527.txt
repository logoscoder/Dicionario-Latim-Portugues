38. [v 64.] Sacerdotes eorum in gladio ceciderunt, et viduae eorum non plorabantur. Ceciderunt
enim in gladio filii Heli, quorum unius uxor viduata, et mox in partu mortua, propter eamdem
perturbationem plangi non potuit honore funeris 125.
39. [v 65.] Et excitatus est tamquam dormiens Dominus. Videtur enim dormire, quando populum
suum dat in manus eorum quos odit, ubi eis dicatur: Ubi est Deus tuus? 126 Excitatus ergo est
tamquam dormiens, tamquam potens crapulatus a vino. Nullus hoc de Deo dicere auderet, nisi
Spiritus eius. Dixit enim, sicut videtur impiis insultantibus, quod velut ebrius diu dormiat, quando
non tam cito quam putant homines, subvenit.

Vetus homo deponendus.
40. [v 66.] Et percussit inimicos suos in posteriora: illos utique qui gaudebant quod Arcam eius
captivare potuerunt; percussi enim sunt in sedibus suis 127. Quod eius poenae signum mihi videtur,
qua quisque cruciabitur, si in posteriora respexerit; quae, sicut Apostolus, aestimare debet ut
stercora 128. Qui enim sic suscipiunt testamentum Dei, ut vetere vanitate non se exuant, similes
sunt hostilibus populis qui Arcam testamenti captivatam iuxta sua idola posuerunt. Et illa quidem
vetera etiam illis nolentibus cadunt, quia omnis caro fenum, et claritas hominis ut flos feni. Fenum
aruit, et flos decidit: Arca autem Domini manet in aeternum 129; secretum scilicet testamenti
regnum coelorum, ubi est aeternum Verbum Dei. Sed illi qui posteriora dilexerunt, ex ipsis
iustissime cruciabuntur: Opprobrium enim sempiternum dedit illis.

Novus Christi populus Iudaeorum populo praelatus.
41. [vv 67.68.] Et repulit, inquit, tabernaculum Ioseph, et tribum Ephraem non elegit. Et elegit
tribum Iuda. Non dixit: Repulit tabernaculum Ruben, qui fuit primogenitus Iacob; nec eos qui
sequuntur, et Iudam nascendo praecedunt, ut illis repulsis et non electis, tribus Iuda eligeretur.
Poterat enim dici merito illos repulsos, quia et in benedictione Iacob, qua suos filios benedixit,
peccata eorum commemorata graviter detestatur 130; quamvis in eis tribus Levi sacerdotalis tribus
esse meruerit, unde etiam Moyses fuit 131. Nec dixit: Repulit tabernaculum Beniamin; vel: Tribum
Beniamin non elegit, ex qua rex esse iam coeperat; nam inde fuerat electus Saul 132: unde ex ipsa
vicinitate temporis, quando ille repulsus est atque reprobatus, et David electus 133, convenienter
posset hoc dici; nec tamen dictum est: sed eos potissimum nominavit, qui clarioribus meritis
videbantur excellere. Nam Ioseph pavit in Aegypto patrem et fratres suos, et impie venditus, merito
pietatis, castitatis, sapientiae, iustissime sublimatus est 134; et Ephraem maiori fratri avi sui Iacob
benedictione praelatus est 135: et tamen Deus repulit tabernaculum Ioseph, et tribum Ephraem non
elegit. Ubi per haec praeclari meriti nomina, quid aliud quam universum populum illum vetusta
cupiditate a Domino terrena praemia requirentem, repulsum et reprobatum intellegimus; electam
autem tribum Iuda, non pro meritis ipsius Iudae? Longe quippe maiora sunt merita Ioseph; sed per
tribum Iuda, quoniam inde exstitit Christus secundum carnem, novum populum Christi illi populo
veteri praelatum Scriptura testatur, aperiente Domino in parabolis os suum. Iam inde etiam quod
sequitur: Montem Sion quem dilexit, Ecclesiam Christi melius intellegimus, non propter praesentis
temporis beneficia carnalia Deum colentem, sed futura et aeterna praemia oculis fidei longe
speculantem: nam et Sion Speculatio interpretatur.

De Ecclesiae perpetuitate.
42. [v 69.] Denique sequitur: Et aedificavit sicut unicornuorum sanctificationem suam: vel, sicut
quidam interpretes verbum novum fecerunt, sanctificium suum. Unicornui recte intelleguntur,
quorum firma spes in unum illud erigitur, de quo alius dicit psalmus: Unam petivi a Domino; hanc
requiram 136. Sanctificium vero Dei est, secundum apostolum Petrum, intellecta plebs sancta, et
regale sacerdotium 137. Quod vero sequitur: In terra quam fundavit in aeternum: quod habent graeci
codices,
, utrum in aeternum, an in saeculum dicatur a nobis, in latinorum
interpretum potestate est, quoniam utrumque significat; et ideo hoc in latinis codicibus, illud in aliis
invenitur. Habent aliqui etiam pluraliter, id est, in saecula; quod in graecis quos habuimus, non
invenimus: Quis vero fidelium dubitet Ecclesiam, etiamsi aliis abeuntibus, aliis venientibus, ex hac
vita mortaliter transit, tamen in aeternum esse fundatam?

Christus filius David.
527

