curiae. Nam proprie si dixerimus curias, non intelleguntur nisi curiae quae sunt in civitatibus
singulis singulae; unde curiales et decuriones, id est, quod sint in curia vel decuria: et nostis quia
tales curias singulas habent singulae civitates. Sunt autem vel erant aliquando in istis quoque
civitatibus curiae etiam populorum; et una civitas multas curias habet, sicut Roma triginta quinque
curias habet populi. Hae dicuntur tribus. Has populus Israel duodecim habebat, secundum filios
Iacob.

Ad Israel pertinet qui est particeps in idipsum.
8. Duodecim tribus erant populi Israel: sed erant ibi mali, et erant ibi boni. Quam enim malae tribus
quae crucifixerunt Dominum? Quam bonae tribus quae cognoverunt Dominum? Illae ergo tribus
quae crucifixerunt Dominum, tribus sunt diaboli. Cum ergo hic diceret: Illuc enim ascenderunt
tribus; ne omnes tribus intellegeres, addidit, tribus Domini. Quid est, tribus Domini? Quae
cognoverunt Dominum. Ex ipsis enim duodecim tribubus malis, erant ibi boni de bonis tribubus
quae cognoverunt fabricatorem civitatis; et ipsa erant grana inter illas tribus, quae inter paleas
commixta sunt. Ascenderunt autem, non cum paleis, sed tribus purgatae, electae, quasi tribus
Domini. Illuc ascenderunt tribus, tribus Domini. Quid est, tribus Domini? Testimonium Israel. Hoc
quid sit, fratres, audite: Testimonium Israel, id est, in quibus cognoscatur quia est vere Israel. Quid
est enim Israel? Interpretatio nominis eius dicta est iam, et saepe dicatur: forte enim etsi recens
dicta est, excidit. Dicendo, nos faciamus ut non excidat etiam eis qui legere non noverunt aut
noluerunt: nos simus codex ipsorum. Israel: Videns Deum interpretatur; imo diligentius discusso
verbo, sic interpretatur, Israel. Est videns Deum: utrumque, est videns Deum. Quia homo in se non
est: mutatur enim et vertitur, si non participet eius qui est idipsum. Tunc est, quando videt Deum.
Tunc enim est, quando videt eum qui est; et videndo eum qui est, fit et ipse pro modo suo ut sit.
Ergo ipse est Israel, Israel est videns Deum. Superbus ergo non est Israel: quia non est participatio
eius in idipsum; quia ipse sibi vult esse in idipsum. Qui sibi vult esse principium non est Israel.
Omnis ergo fictus non est Israel, quia omnis superbus necesse est ut fictus sit. Hoc dico, fratres;
necesse est ut omnis superbus velit videri quod non est: aliter, fratres mei, non potest. Et utinam
sic vellet superbus videri quod non est, ut vellet videri, verbi causa, choraula, cum choraula non
esset. Cito enim probaretur; diceretur ei: Canta; videamus utrum choraula sis. Non posset;
inveniretur falso se videri voluisse quod non erat. Si diceret se eloquentem, diceretur ei: Loquere,
et proba. Si locutus fuerit, invenitur non hoc esse quod professus est. Superbus, quod peius est,
iustum se vult videri, cum non sit; et quia iustitiam intellegere difficile est, difficile est superbos
agnoscere. Volunt ergo superbi videri quod non sunt: ideo non est participatio eorum in idipsum;
non pertinent ad Israel, qui est videns Deum. Quis ergo pertinet ad Israel? Qui est particeps in
idipsum. Quis est qui participat in idipsum? Qui confitetur se non esse quod Deus est, et ab illo
habere quod bonum potest habere; a se autem non esse nisi peccatum, ab illo sibi esse iustitiam.
Talis est in quo dolus non est. Et Dominus videns Nathanaelem, quid ait? Ecce vere Israelita, in quo
dolus non est 26. Si ergo verus Israelita, in quo dolus non est, tribus illae ascendunt ad Ierusalem, in
quibus dolus non est. Et ipsae sunt testimonium Israel; id est, per illas agnoscitur quia erant grana
inter illam paleam, quando area cum videretur, tota palea putabatur. Erant ergo ibi grana: sed cum
ascenderint in sublimitatem illam splendoris, cum fuerit area ventilata 27, tunc erit testimonium
Israel; tunc dicent omnes mali: Vere quia erant ibi iusti inter malos, quando nobis omnes mali
videbantur, et quales nos eramus, tales omnes putabamus. Testimonium Israel. Quo ascendunt?
quare ascendunt? Ad confitendum nomini tuo, Domine. Magnificentius dici non potest. Sicut
superbia praesumit, sic humilitas confitetur. Quomodo praesumptor est qui vult videri quod non est;
sic confessor est qui non vult videri quod est ipse, et amat quod est ille. Ad hoc ergo ascendunt
Israelitae, in quibus dolus non est, quia sunt vere Israelitae, quia in ipsis est testimonium Israel; ad
hoc ascendunt, ad confitendum nomini tuo, Domine.

In Apostolis sedet Deus et de ipsis iudicat Deus.
9. [v. 5.] Quoniam ibi sederunt sedes in iudicium. Mirum aenigma, mira quaestio, si non
intellegatur. Sedes dicit, quos Graeci thronos appellant. Thronos Graeci sellas dicunt, tamquam
honorabiles. Ergo, fratres mei, non est mirum si sedeant homines in sedibus, in sellis: ut autem
ipsae sedes sedeant, quomodo possumus intellegere? Tamquam si dicat aliquis: Sedeant hic
cathedrae, aut sedeant hic sellae. In sella sedetur, in sedibus sedetur, in cathedris sedetur; non
ipsae sedes sedent. Quid est ergo hoc: Quoniam ibi sederunt sedes in iudicium? Certe soletis
audire, Deo dicente: Coelum mihi thronus est; terra autem scabellum pedum meorum 28 Latine
autem totum sic dicitur: Coelum mihi sedes est. Qui sunt isti, nisi iusti? qui sunt coeli, nisi iusti? Qui
coelum, ipsi coeli: quia quae Ecclesia, ipsae Ecclesiae; sic sunt multae, ut una sit: sic ergo et iusti;
ita sunt iusti coelum, ut coeli sint. In ipsis autem sedet Deus, et de ipsis iudicat Deus. Et non sine

876

