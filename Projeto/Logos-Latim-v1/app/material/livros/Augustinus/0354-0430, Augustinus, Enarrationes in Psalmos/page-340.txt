revocaris. Propterea scripta lex quid clamat eis qui deseruerunt legem scriptam in cordibus suis 3?
Redite praevaricatores ad cor 4. Quis enim te docuit, nolle accedi ab altero ad uxorem tuam? quis te
docuit, nolle tibi furtum fieri? quis te docuit, nolle iniuriam pati, et quidquid aliud vel universaliter
vel particulariter dici potest? Multa enim sunt, de quibus singulis interrogati homines, clara voce
respondeant, nolle se pati. Age, si non vis pati ista, numquid solus es homo? nonne in societate
vivis generis humani? Qui tecum factus est, socius tuus est; et omnes facti ad imaginem Dei, nisi
terrenis cupiditatibus conterant quod ille formavit. Quod ergo tibi non vis fieri, noli alteri facere.
Iudicas enim malum esse in eo quod pati non vis: et hoc te cogit nosse lex intima, in ipso tuo corde
conscripta. Faciebas, et clamabatur inter manus tuas: quomodo cogeris redire ad cor tuum, cum
hoc pateris inter manus alienas? Furtum bonum est? Non. Interrogo: Adulterium bonum est? Omnes
clamant: Non. Homicidium bonum est? Omnes clamant detestari se. Concupiscere rem proximi
bonum est? Non, vox omnium est. Aut si adhuc non confiteris, accedit qui concupiscat rem tuam:
placeat tibi, et responde quod vis. Omnes ergo de his rebus interrogati, clamant haec bona non
esse. Rursus de beneficiis, non solum de non nocendo, verum etiam de praestando atque
tribuendo. Interrogatur omnis anima esuriens: Famem pateris; alius habet panem, et redundat ei
ultra sufficientiam, novit te egere, non dat: displicet tibi esurienti; displiceat et satiato, cum alterum
esurire cognoveris. Peregrinus tecto indigens venit in patriam tuam, non suscipitur: ille tunc clamat
inhumanam esse illam civitatem, facile apud barbaros sibi esse potuisse refugium. Sentit
iniquitatem, quia patitur: tu forte non sentis; sed oportet ut et te cogites peregrinum, et videas
quomodo tibi possit displicere qui tibi non praestiterit quod tu in patria tua non vis peregrino
praestare. Interrogo omnes: Vera sunt haec? Vera. Iusta sunt haec? Iusta.

Fides sine operibus mortua.
2. Sed Psalmum audite: Si vere ergo iustitiam loquimini, recta iudicate, filii hominum. Non sit
iustitia labiorum, sed et factorum. Si enim aliter agis quam loqueris, bona loqueris, et male iudicas.
Si enim agis quomodo iudicas? Interrogatus quid sit melius, aurum an fides, non usque adeo
perversus et devius es ab omni veritate, ut aurum melius esse respondeas: praeponis ergo
interrogatus auro fidem; locutus es iustitiam. Audisti Psalmum? Si vere ergo iustitiam loquimini,
recta iudicate, filii hominum. Et ubi probabo non te ita ut locutus es iudicare? Iam teneo
responsionem tuam praeponentem auro fidem. Ecce nescio unde amicus venit, et nullo teste aurum
commendavit; solus hoc novit, et tu, quantum ad homines attinet. Est ibi alius testis qui non videtur
et videt: et ille tibi aurum in secreto et in cubiculo tuo, forte remotis omnibus arbitris,
commendavit; testis qui adest, non in cubiculo adest parietum, sed in cubilibus conscientiarum
vestrarum. Commendavit ille atque discessit, nulli suorum notum fecit, rediturum se spernas, et ab
amico quod dederat recepturum: ut humana sunt, mortuus est, habet haeredem, reliquit filium;
ignorat filius quid pater habuerit, quid tibi commendaverit. Eia tu redi, redi, praevaricator, ad cor,
ibi scripta lex est: Quod tibi non vis fieri, alii ne feceris. Teipsum cogita commendasse, nulli tuorum
dixisse, mortuum esse, filium reliquisse: quid ei velles a tuo amico praestari? Responde, iudica
causam: iudicis tribunal est in mente tua; sedet ibi Deus, adest accusatrix conscientia, tortor timor.
In rebus humanis es, in societate humana detineris: cogita quid velles praestari filio tuo ab amico
tuo. Novi quid tibi respondeat cogitatio tua: sic iudica, sicut audis. Iudica, vox erit. Vox veritatis non
tacet; non labiis clamat, sed vociferatur ex corde: adhibe aurem; ibi esto cum filio amici tui. Vides
fortasse etiam indigentem vagari, nescientem quid pater eius habuerit, ubi posuerit, cui
commendaverit: cogita et filium tuum, fac illum vivere quem contemnis mortuum, te mortuum
cogita ut vivas. Sed aliud iubet avaritia, iubet contra Deum; Deus aliud, aliud avaritia; aliud in
paradiso conditor noster, aliud de transverso seductor serpens. Veniat in mentem prior casus tuus:
propterea mortalis, propterea laborans, propterea in sudore vultus tui panem comedens, propterea
spinas et tribulos tibi terra generat 5: experimento disce, quod noluisti praecepto. Sed vincit
cupiditas: cur non potius veritas? Et ubi est quod loquebaris? Ecce cogitas aurum negare, ecce
cogitas haeredi amici tui prorsus abscondere. Interrogaveram paulo ante quid sit carius, et quid sit
melius, aurum an fides. Quare aliud dicis, aliud agis? Non times hanc vocem: Si vere iustitiam
loquimini, recta iudicate, filii hominum? Ecce locutus es mihi meliorem esse fidem, et in iudicio tuo
melius duxisti aurum. Non sic iudicasti ut locutus es: vera locutus es, et falsa iudicasti. Ergo et cum
loquebaris iustitiam, non vere loquebaris: Si enim vere iustitiam loquimini, recta iudicate, filii
hominum. Quando mihi de iustitia respondebas, erubescendo, non fatendo loquebaris.

Ipsi iniusti in laudanda iustitia concordes. Christus omnium rex.
3. Sed ad causam praesentem iam veniamus, si placet. Vox est enim illa dulcis et nota auribus
Ecclesiae, vox Domini nostri Iesu Christi, et vox corporis eius, vox Ecclesiae laborantis,
peregrinantis in terra, inter maledicentium et adulantium pericula viventis. Non timebis
comminatorem, si non amas adulatorem. Attendit ergo ille cuius haec vox est, et vidit omnes loqui

340

