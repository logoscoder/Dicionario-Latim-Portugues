tacent. Unde in alio psalmo dicitur: Dixit stultus in corde suo: Non est Deus 27. Dixit stultus; sed
homines timuit: noluit dicere ubi audirent homines; et ibi dixit, ubi audiret ipse de quo dixit.
Propterea et hic in isto psalmo, carissimi, intendite, quoniam hoc quod dixit: Nolite loqui adversus
Deum iniquitatem, vidit multos hoc in corde agere, et adiunxit: Quoniam neque ab oriente, neque
ab occidente, neque a desertis montium; quoniam Deus iudex est. Iniquitatum tuarum iudex Deus
est. Si Deus est, ubique praesens est. Quo te auferes ab oculis Dei, ut in parte aliqua loquaris quod
ille non audiat? Si ab oriente iudicat Deus, secede in occidentem, et dic quidquid vis adversus
Deum; si ab occidente, vade in orientem, et ibi loquere; si a desertis montium iudicat, vade in
medium populorum, ubi tibi submurmures. De nullo loco iudicat, qui ubique secretus est, ubique
publicus; quem nulli licet ut est cognoscere, et quem nemo permittitur ignorare. Vide quid agas.
Loqueris adversus Deum iniquitatem. Spiritus Domini replevit orbem terrarum (alia Scriptura dicit
hoc); et hoc quod continet omnia scientiam habet vocis: propter hoc qui loquitur iniqua, non potest
latere 28. Noli ergo cogitare Deum in locis; ille tecum est talis, qualis fueris. Quid est talis, qualis
fueris? Bonus, si bonus fueris; et malus tibi videbitur, si malus fueris: sed opitulator si bonus fueris;
ultor si malus fueris. Ibi habes iudicem in secreto tuo. Volens facere aliquid mali, de publico recipis
te in domum tuam, ubi nemo inimicorum videat; de locis domus tuae promptis et in faciem
constitutis, removes te in cubiculum; times et in cubiculo aliunde conscium, secedis in cor tuum, ibi
meditaris: ille corde tuo interior est. Quocumque ergo fugeris, ibi est. Teipsum quo fugies? Nonne
quocumque fugeris, te sequeris? Quando autem et teipso interior est, non est quo fugias a Deo
irato, nisi ad Deum placatum: prorsus non est quo fugias. Vis fugere ab ipso? Fuge ad ipsum. Ergo
ne loquamini adversus Deum iniquitatem, nec illic ubi loquimini. Iniquitatem, inquit, meditatus est
in cubili suo 29. Quid meditatus est in cubili suo? Cubile cor eius, dicens: Sacrificate sacrificium
iustitiae, et sperate in Domino. Sed supra dixit. Dicite in cordibus vestris, et in cubilibus vestris
compungimini 30. Quot habes ibi punctiones facinorum, tot habe illic compunctiones confessionum.
Ubi ergo loqueris adversus Deum iniquitatem, ibi te iudicat: non iudicium differt, sed poenam. Iam
iudicat, iam novit, iam videt: poena restat; cum fuerit praesentata, habebis et poenam, cum
apparuerit facies illius hominis qui hic irrisus est, qui iudicatus, qui crucifixus, qui sub iudice stetit;
cum apparuerit iudicans in praesentia sua, tunc habebis poenam, si te non correxeris. Quid ergo
31
modo faciemus? Praeveniamus faciem eius,
. Praeveni in confessione: veniet
mitis quem feceras iratum. Neque a desertis montium; quoniam Deus iudex est: non ab oriente,
non ab occidente, non a desertis montium. Quare? Quoniam Deus iudex est. Si in aliquo loco esset,
non esset Deus: quia vero Deus iudex est, non homo, noli illum exspectare de locis. Locus eius tu
eris, si bonus, si confessus invocaveris eum.

De pharisaeo et publicano.
10. Hunc humilat, et hunc exaltat. Quem humilat, quem exaltat iudex ille? Attendite duos illos in
templo, et videtis quem humilat, et quem exaltat. "Ascenderunt in templo orare," ait; "unus
Pharisaeus, et alter Publicanus." Pharisaeus dicebat: "Gratias tibi ago, quia non sum sicut caeteri
homines, iniusti, raptores, adulteri, sicut et hic Publicanus: ieiuno bis in sabbato; decimas do
omnium quae possideo." Ad medicum ascenderat, et membra sana ostendebat; vulnera tegebat.
Quid ergo ille qui melius noverat unde sanaretur? Publicanus autem de longinquo stabat, et
percutiebat pectus suum. Videtis eum de longinquo stantem: illi propinquabat quem invocabat. Et
percutiebat pectus suum, dicens: Deus, propitius esto mihi peccatori. Amen dico vobis; descendit
iustificatus Publicanus ille, magis quam Pharisaeus ille: quia omnis qui se exaltat, humilabitur; et
qui se humilat, exaltabitur 32. Expositus est versus psalmi huius. Deus iudex quid facit? Hunc
humilat, et hunc exaltat; humilat superbum, exaltat humilem.

Deus forma humana circumscriptum ne cogitaveritis.
11. [v 9.] Quia calix in manu Domini vini meri plenus est mixto. Merito. Et inclinavit ex hoc in hunc;
verumtamen faex eius non est exinanita: bibent omnes peccatores terrae. Renovamini paululum;
obscurum aliquid est: sed, quomodo audivimus Evangelii lectionem recentissimam: Petite, et
dabitur vobis; quaerite et invenietis, pulsate, et aperietur vobis 33. Sed dicis: Quo pulso, ut aperiatur
mihi? Neque ab oriente, neque ab occidente, neque a desertis montium; quoniam Deus iudex est.
Si praesens est hic atque illic, et absens nusquam, ubi stas, ibi pulsa; ibi tantum sta, quia stando
pulsatur. Quid ergo est hoc? Prima quaestio ista occurrit: Vini meri plenus est mixto: quomodo
meri, si mixto? Caeterum: Calix in manu Domini, cum dicit, eruditis in Ecclesia Christi loquor, non
utique veluti forma humana circumscriptum Deum debetis vobis in corde pingere, ne clausis
templis simulacra in cordibus fabricetis. Calix ergo iste aliquid significat. Inveniemus hoc. In manu
autem Domini, est in potestate Domini: manus enim Dei potestas Dei commendata est. Nam et de
hominibus plerumque dicitur: In manu hoc habet; hoc est, in potestate habet, cum vult facit. Vini

497

