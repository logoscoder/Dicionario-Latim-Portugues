meminisse Caritatem vestram: ex ipso loco hodie sumamus exordium. Intellegimus enim hic vocem
Christi; vocem scilicet capitis et corporis Christi. Christum cum audis, noli sponsum a sponsa
separare, et intellege magnum illud sacramentum: Erunt duo in carne una 1. Si duo in carne una,
quare non et in voce una? Non enim tentationes caput hic pertulit, et corpus non perfert: aut vero
fuit causa patiendi capiti, nisi ut corpori praeberet exemplum. Dominus enim voluntate passus est,
nos necessitate: ille miseratione, nos conditione. Proinde illius voluntaria passio, nostra est
necessaria consolatio; ut quando talia forte perpetimur, intueamur caput nostrum, ut eius exemplo
commoniti dicamus nobis: Si ille, quid nos? Et quemadmodum ille, ita et nos. Quantumlibet enim
saevierit inimicus, usque ad mortem corporis accedere potuit: quod corpus nec ipsum exstinguere
potuit in Domino, quia tertio die resurrexit. Quod in illo factum est die tertio, hoc in nostro in fine
saeculi. Spes resurrectionis nostrae differtur, numquid aufertur? Cognoscamus hic ergo voces
Christi, carissimi, et separemus eas a vocibus impiorum. Voces sunt enim corporis persecutionem
angustiasque et tentationes in hoc saeculo patientis. Sed quoniam multi hic patiuntur, et pro
peccatis et pro sceleribus suis; magna vigilantia discernenda est causa, non poena. Sceleratus enim
potest habere martyris similem poenam, sed tamen dissimilem causam. Tres erant in cruce 2, unus
Salvator, alius salvandus, alius damnandus: omnium par poena, sed impar causa.

Quo senso Dominus ignoret persecutores.
2. [vv 11.12.] Dicat ergo caput nostrum: Insurgentes testes iniqui, quae ignorabam interrogabant
me. Nos autem dicamus capiti nostro: Domine, quid ignorabas? Itane tu aliquid ignorabas? Nonne
et interrogantium corda noveras? nonne eorum dolos ante prospexeras? nonne in eorum manus te
sciens dederas? nonne ut ab eis patereris veneras? Quid ergo ignorabas? Ignorabat peccatum: et
hoc peccatum ignorabat, non quasi non iudicando, sed non committendo. Sunt huiusmodi
locutiones etiam quotidianae, cum dicis de aliquo: Non novit stare, hoc est, quia non stat: et: Non
novit benefacere, quia non benefacit. Non novit malefacere, quia non malefacit. Quod alienum est
ab opere, alienum est a conscientia: quod alienum est a conscientia, alienum videtur et a scientia.
Ita dicitur Deus nescire, quomodo ars non novit vitia; et tamen per artem cognita diiudicantur. Hoc
ergo nobis caput nostrum interrogantibus ex ipsius Evangelii sui veritate respondet, cum dixerimus,
Domine, quid ignorabas? quid tu potuisti interrogari quod nesciebas? Respondet: Iniquitates
ignorabam, de iniquitatibus interrogabar. Habes in Evangelio, si non me credis ignorare iniquitates,
quia et ipsos iniquos ignoro, quibus in fine dicturus sum: Non novi vos, recedite a me qui operamini
iniquitatem 3. Numquid non noverat quos damnabat? aut potest iuste damnare, nisi bonus cognitor?
Et tamen bonus cognitor non est mentitus, dicendo: Non novi vos: id est, non coaptamini corpori
meo, non haeretis regulis meis: vitia estis; ego autem ars ipsa sum quae non habet vitium, et in
qua quisque non discit nisi non facere vitium. Insurgentes testes iniqui, quae ignorabam
interrogabant me. Quid sic ignorabat Christus, quam blasphemare? Hinc interrogabatur a
persecutoribus, et quia verum dixit, blasphemasse iudicatus est 4. Sed a quibus? De quibus
sequitur: Retribuebant mihi mala pro bonis, et sterilitatem animae meae. Ego attuli fecunditatem,
ipsi retribuebant sterilitatem; ego vitam, ipsi mortem; ego honorem, ipsi contumelias: ego
medicinam, ipsi vulnera; et in his omnibus quae retribuebant, utique sterilitas erat. Hanc
sterilitatem in arbore maledixit, ubi fructum cum quaereret non invenit 5. Folia erant, et fructus non
erant: verba erant, et facta non erant. Vide in verbis numerositatem, et in factis sterilitatem: Qui
praedicas non furandum, furaris; qui dicis non adulterandum, adulteras 6. Tales erant qui Christum
quae ignorabat interrogabant.

Cilicium Christi carnis suae mortalitas.
3. [v 13.] Ego autem cum mihi molesti essent, induebam me cilicio: et humilabam in ieiunio
animam meam: et oratio mea in sinum meum convertetur. Docemur quidem, fratres, quia
pertinemus ad corpus Christi, quia sumus membra Christi 7: et admonemur in omni tribulatione
nostra, non cogitare quemadmodum respondeamus inimicis, sed quemadmodum orando Deum
propitiemus, et maxime ne tentatione vincamur; deinde, ut etiam illi qui nos persequuntur, ad
sanitatem iustitiae convertantur. Nullum maius, nullum melius negotium est in tribulatione, quam
recedere ab eo strepitu, qui foris est, et ire in interiora mentis secretaria 8; ibi Deum invocare, ubi
nemo videt gementem et subvenientem; illius cubiculi adversus omnem extrinsecus illatam
molestiam ostium claudere, humilare seipsum in confessione peccati, magnificare et laudare Deum,
et corripientem et consolantem: prorsus hoc omni modo tenendum est. Verumtamen in corpore hoc
dixerimus, id est in nobis: in Domino autem nostro Iesu Christo quid tale agnoscimus? Evangelio
perspecto et diligentissime perscrutato, non invenimus Dominum in aliqua passione et tribulatione
sua induisse se cilicio. Ieiunasse quidem eum legimus postea quam baptizatus est: cilicium ibi
nullum audivimus, nullum legimus: ieiunasse autem nondum Iudaeis persequentibus, sed diabolo

154

