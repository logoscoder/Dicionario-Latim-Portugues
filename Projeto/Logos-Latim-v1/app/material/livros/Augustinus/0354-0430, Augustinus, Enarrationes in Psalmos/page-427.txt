suspicamini. Non enim quia et illi per adoptionis gratiam filii Dei sunt, ideo quisquam illorum est
Unigenitus cui diceret: Sede ad dexteram meam, donec ponam inimicos tuos sub pedibus tuis 135.
Etenim Dominus inhabitabit usque in finem: id est, illos montes non comparandos huic monti ipse
Dominus inhabitabit, qui est mons paratus in cacumine montium; ut perducat eos in finem, id est in
seipsum sicut Deus est contemplandum. Finis enim Legis Christus, ad iustitiam omni credenti 136.
Deo itaque placuit habitare in isto monte, qui paratus est in cacumine montium; cui dicit: Tu es
Filius meus dilectus, in quo bene complacui 137. Ipse autem mons Dominus est, qui alios montes
inhabitabit in finem, in quorum cacumine paratus est. Unus enim Deus, et unus mediator Dei et
hominum homo Christus Iesus 138, mons montium, sicut sanctus sanctorum. Unde dicit: Ego in eis,
et tu in me 139. Utquid ergo suspicamini montes incaseatos, montem in quo placuit Deo inhabitare
in eo? Etenim montes illos incaseatos Dominus iste, mons incaseatus, inhabitabit usque in finem, ut
aliquid sint quibus ait: Quia sine me nihil potestis facere 140.

Beatus homo qui, caritate praeditus, legem observat.
24. [v 18.] Ita fit etiam quod sequitur: Currus Dei decem millium multiplex; vel, denum millium
multiplex; vel, decies millies multiplex. Unum verbum enim graecum sicut quisque potuit latinorum
interpretum transtulit, quod ibi dictum est,
. Latine autem satis exprimi non
potuit: quoniam mille apud Graecos
dicuntur,
autem plura dena millia;
quippe una, decem millia sunt. Ingentem itaque multitudinem sanctorum atque fidelium, qui
portando Deum fiunt quodammodo currus Dei, significavit hoc nomine. Hanc immanendo et
regendo perducit in finem tamquam currum suum velut in locum aliquem destinatum. Initium enim
Christus; deinde qui sunt Christi in praesentia eius; deinde finis 141. Haec est sancta Ecclesia, quae
sunt quod sequitur: Millia laetantium. Spe enim sunt gaudentes, donec perducantur in finem quem
nunc exspectant per patientiam 142. Mirifice autem, cum dixisset: Millia laetantium, continuo
subiecit: Dominus in illis. Ne miremur quod laetentur; Dominus in illis. Nam per multas tribulationes
oportet nos introire in regnum Dei 143: sed: Dominus in illis. Ideo etsi sunt quasi tristes, semper
tamen gaudentes 144; nec iam in ipso fine quo nondum venerunt 145, sed spe sunt gaudentes, et in
tribulatione patientes 146, quoniam Dominus in illis, in Sina, in sancto. In nominum hebraeorum
interpretationibus invenimus Sina interpretari Mandatum: et alia quaedam interpretatur; sed hoc
puto praesenti loco aptius convenire. Reddens enim causam quare laetarentur illa millia, quibus
constat currus Dei, Dominus, inquit, in illis, in Sina, in sancto: id est: Dominus in illis, in mandato;
quod mandatum sanctum est, sicut dicit Apostolus: Itaque Lex quidem sancta, et mandatum
sanctum, et iustum, et bonum 147. Sed quid prodesset mandatum, nisi Dominus ibi esset, de quo
dicitur: Deus enim est qui operatur in vobis et velle, et operari, pro bona voluntate 148? Nam
mandatum sine Domini adiutorio littera est occidens 149. Lex enim subintravit, ut abundaret
delictum 150. Sed quoniam plenitudo Legis caritas est 151, ideo per caritatem Lex impletur, non per
timorem. Caritas enim Dei diffusa est in cordibus nostris, per Spiritum sanctum qui datus est
nobis 152. Ideo laetantur haec millia. Tantum enim faciunt iustitiam Legis, quantum adiuvantur
Spiritu gratiae; quoniam Dominus in illis, in Sina, in sancto.

Christus caeli dona distribuit et per membra recipit.
25. [v 19.] Deinde ad ipsum Dominum locutione conversa: Ascendisti, inquit, in altum, captivasti
captivitatem, accepisti dona in hominibus. Hoc Apostolus sic commemorat, sic exponit de Domino
Christo loquens: Unicuique autem nostrum, inquit, datur gratia secundum mensuram donationis
Christi: propter quod dicit: Ascendit in altum, captivavit captivitatem, dedit dona hominibus. Quod
autem ascendit, quid est, nisi quia et descendit in inferiores partes terrae? Qui descendit, ipse est
et qui ascendit super omnes coelos, ut adimpleret omnia 153. Christo ergo sine dubitatione dictum
est: Ascendisti in altum, captivasti captivitatem, accepisti dona in hominibus. Nec moveat quod
Apostolus idem testimonium commemorans non ait: Accepisti dona in hominibus; sed: Dedit dona
hominibus. Ille quippe auctoritate apostolica secundum hoc locutus est, quod Deus cum Patre Filius.
Secundum hoc quippe dedit dona hominibus, mittens eis Spiritum sanctum, qui Spiritus est Patris et
Filii. Secundum illud vero quod idem ipse Christus in corpore suo intellegitur, quod est Ecclesia,
propter quod et membra eius sunt sancti et fideles eius; unde eis dicitur: Vos autem estis corpus
Christi et membra 154: procul dubio et ipse accepit dona in hominibus. Christus quippe ascendit in
altum. et sedet ad dexteram Patris 155; sed nisi et hic esset in terris, non inde clamasset: Saule,
Saule, quid me persequeris 156? Cum igitur idem ipse dicat: Quando uni ex minimis meis fecistis,
mihi fecistis 157; quid dubitamus eum accipere in membris suis, quae dona membra eius accipiunt?

427

