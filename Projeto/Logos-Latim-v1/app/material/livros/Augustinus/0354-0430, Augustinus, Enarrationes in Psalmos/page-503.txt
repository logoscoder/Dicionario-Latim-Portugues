amaverunt vitam futuram, illuminati per montes illuminatos. Insipientes autem corde conturbati
sunt. Quomodo conturbati sunt? Cum Evangelium praedicatur. Et quid est vita aeterna? et quis est
qui resurrexit a mortuis? Admirati sunt Athenienses, loquente Paulo apostolo de resurrectione
mortuorum, et putaverunt eum nescio quas fabulas dicere 34. Sed quia dicebat esse aliam vitam,
quam nec oculus vidit, nec auris audivit, nec in cor hominis ascendit 35, ergo insipientes corde
turbati sunt. Sed quid eis contigit? Dormierunt somnum suum, et nihil invenerunt omnes viri
divitiarum in manibus suis. Amaverunt praesentia, et dormierunt in ipsis praesentibus; et sic illis
facta sunt ipsa praesentia deliciosa: quomodo qui videt per somnium invenisse se thesauros,
tamdiu dives est, quamdiu non evigilet. Somnium illum divitem fecit; evigilatio pauperem facit.
Tenuit illum somnus fortasse in terra dormientem, et in duro iacentem, pauperem et forte
mendicum; in somnis vidit se iacere in lecto eburneo vel aureo, et in plumis altius exstructis:
quamdiu dormit, bene dormit; evigilans invenit se in duro, in quo illum somnus tenuerat. Tales sunt
et isti: venerunt in hanc vitam, et per cupiditates temporales quasi obdormierunt hic; et exceperunt
illos divitiae et vanae pompae volaticae, et transierunt: non intellexerunt quantum inde boni posset
fieri. Nam si nossent aliam vitam, illic sibi thesaurizarent quod hic erat periturum: sicut Zacchaeus
vidit illud bonum maior publicanorum, quando suscepit Dominum Iesum hospitio, et ait: Dimidium
rerum mearum do pauperibus, et si cui aliquid fraudavi, quadruplum reddo 36. Non erat iste in
vanitate somniantium, sed in fide vigilantium. Ideo Dominus, quia medicus intraverat ad aegrotum,
pronuntiavit ipsius salutem, et ait: Hodie salus domui huic facta est, quoniam et hic est filius
Abrahae 37: ut noveritis quia nos imitando fidem, filii Abrahae sumus; Iudaei autem qui de carne
superbiunt, a fide degeneraverunt. Ergo dormierunt somnum suum viri divitiarum, et nihil
invenerunt in manibus suis. Dormierunt in cupiditatibus suis; delectat illos, transit somnus iste,
transit vita ista, et nihil inveniunt in manibus suis, quia nihil posuerunt in manu Christi. Vis aliquid
invenire in manibus tuis postea? Noli contemnere modo manum pauperis; et respice manus inanes,
si vis habere manus plenas. Dixit enim Dominus: Esurivi, et dedistis mihi manducare; sitivi, et
dedistis mihi potum; hospes fui, et adduxistis me, et caetera. Et illi: Quando te vidimus esurientem,
sitientem, aut hospitem? Et ille dicit illis: Quando uni ex minimis meis fecistis, mihi fecistis 38.
Esurire in pauperibus voluit, qui dives in coelo est; et tu dubitas homo dare homini, cum scias te
Christo dare quod das, a quo accepisti quidquid das! Sed illi dormierunt somnum suum, et nihil
invenerunt omnes viri divitiarum in manibus suis.

Cordis duritia, obdormitio pessima.
10. [v 7.] Ab increpatione tua, Deus Iacob, dormitaverunt omnes qui ascenderunt equos. Qui sunt,
qui ascenderunt equos? Qui humiles esse noluerunt. Non in equis sedere peccatum est; sed
cervicem potestatis contra Deum erigere, et putare se in aliquo honore esse. Quia dives es,
ascendisti; increpat Deus, et dormis. Magna ira increpantis, magna ira! attendat Caritas Vestra rem
tremendam. Increpatio strepitum habet; strepitus expergisci solet facere homines. Tantum pondus
est increpantis Dei, ut diceret: Ab increpatione tua Deus Iacob, dormitaverunt omnes qui
ascenderunt equos. Ecce quo somno dormitavit ille Pharao qui ascendebat equos 39: non enim
vigilavit in corde, quia de increpatione durum cor habebat. Duritia enim cordis, obdormitio est.
Rogo vos, fratres mei, videte quomodo dormiunt, qui sonante Evangelio, et Amen, et Alleluia per
totum orbem terrarum, adhuc vitam veterem nolunt damnare, et in novam evigilare. Erat Scriptura
Dei in Iudaea; modo per totum orbem cantatur: in illa una gente dicebatur Deus unus qui fecit
omnia, esse adorandus et colendus; modo ubi tacetur: Christus resurrexit? irrisus in cruce, ipsam
crucem suam in qua irrisus est iam fixit in frontibus regum; et adhuc dormitur! Magna ira Dei,
fratres! Melius nos audivimus eum qui dicit: Surge qui dormis, et exsurge a mortuis; et illuminabit
te Christus 40. Sed qui illum audiunt? Qui non ascendunt equos. Qui sunt qui non ascendunt equos?
Qui non se iactant et extollunt, quasi in honoribus et potestatibus suis. Ab increpatione tua, Deus
Iacob, dormitaverunt qui ascenderunt equos.

Poena gravissima mulctabuntur impii pauperibus insultantes.
11. [v 8.] Tu terribilis es; et quis resistet tibi tunc ab ira tua? Modo dormiunt, et iratum non
sentiunt; sed ut dormirent iratus est. Modo quod dormientes non sentiunt, in fine sentient:
apparebit enim iudex vivorum et mortuorum; et quis resistet tibi tunc ab ira tua? Modo enim
loquuntur quod volunt, et disputant contra Deum, et dicunt: Qui sunt Christiani? aut quis est
Christus? aut quales inepti qui credunt quod non vident, et dimittunt delicias quas vident, et
sequuntur fidem rerum quae oculis ipsorum non exhibentur? Dormitis, et balatis; loquimini
adversus Deum quantum potestis. Usquequo peccatores, Domine, usquequo peccatores
gloriabuntur? respondent, et loquentur iniquitatem? 41 Quando autem nemo respondet, et nemo
loquitur, nisi quando se in se convertat? quando in se convertent dentes quibus modo nos rodunt,

503

