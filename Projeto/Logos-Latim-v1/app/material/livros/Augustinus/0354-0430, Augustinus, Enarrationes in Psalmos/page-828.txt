peregrinationis suae; quamvis eum taedium teneret a peccatoribus relinquentibus legem Dei, quia
cum eis conversari in hac vita vel ad tempus cogitur, donec area ventiletur. Possunt autem isti duo
versus ad singulas partes unius superioris aptari: ut quod ait: Memor fui iudiciorum tuorum a
saeculo, Domine, ad hoc referatur: Taedium detinuit me a peccatoribus derelinquentibus legem
tuam: quod vero ibi ait: Et consolatus sum; ad hoc referatur: Cantabiles mihi erant iustificationes
tuae in loco peregrinationis meae.

Nox est illa humilitas ubi est mortalitatis aerumna.
7. [v 55.] Memor, inquit, fui in nocte nominis tui, Domine, et custodivi legem tuam. Nox est illa
humilitas, ubi est mortalitatis aerumna; nox est in superbis inique agentibus usque valde, nox in
taedio a peccatoribus relinquentibus legem Dei; nox est postremo in loco peregrinationis huius,
donec veniat Dominus, et illuminet abscondita tenebrarum, et manifestabit cogitationes cordis, et
tunc laus erit unicuique a Deo. In hac ergo nocte memor homo esse debet nominis Dei, ut qui
gloriatur, in Domino glorietur 21: propter quod et illud scriptum est: Non nobis, Domine, non nobis,
sed nomini tuo da gloriam 22. Sic enim quisque non in sua, sed in Dei gloria (quia nec in sua, sed in
Dei iustitia, id est, a Deo sibi donata) custodit legem Dei; sicut iste ait: Memor fui in nocte nominis
tui, Domine, et custodivi legem tuam. Quam non custodisset, si in sua virtute confidens, nominis
Dei memor non fuisset: adiutorium enim nostrum in nomine Domini 23.

In humilitate salubriter exercemur, dum non superbire discimus.
8. [v 56.] Propter quod secutus adiunxit: Haec facta est mihi, quoniam iustitias tuas exquisivi.
Iustitias utique tuas, quibus iustificas impium; non meas, quae nunquam me pium faciunt, sed
superbum. Non enim erat iste aliquis eorum qui ignorantes Dei iustitiam, et suam volentes
constituere, iustitiae Dei non sunt subiecti 24. Has ergo iustitias, quibus iustificantur gratis per
gratiam Dei, qui per seipsos iusti esse non possunt, melius alii interpretati sunt iustificationes: quia
revera non
, id est, iustitias; sed
graecus habet, quae sunt
iustificationes. Sed quid sibi vult quod ait: Haec facta est mihi? Haec quid? An forte lex, quia
dixerat: Et custodivi legem tuam; quibus verbis subiunxit: Haec facta est mihi: tamquam diceret:
Haec lex facta est mihi? Sed non est remorandum in exponendo quomodo sit ei facta lex Dei.
Graeca enim locutio unde ista translata est, satis indicat non de lege dictum esse: Haec facta est
mihi; quia lex in eadem lingua generis masculini est, et feminino pronomine etiam ibi scriptum est:
Haec facta est mihi. Quaeritur ergo prius quae illi facta sit, deinde quomodo illi facta sit,
quaecumque illa sit. Haec, inquit, facta est mihi: non utique: Haec lex, quia hunc sensum, sicut dixi,
graecus expellit. Forte ergo: Haec nox: quia tota superior sententia sic se habet: Memor fui in nocte
nominis tui, Domine, et custodivi legem tuam: et sequitur: Haec facta est mihi: quia itaque non lex,
profecto nox est quae facta est illi. Quid est igitur: Nox mihi facta est, quia iustificationes tuas
exquisivi? Lux quippe potius est ei facta, non nox, quia iustificationes exquisivit Dei. Ac sic recte
intellegitur, facta est mihi, ac si diceretur, facta est pro me, id est factum est ut prodesset mihi. Si
enim humilitas illa mortalitatis non absurde intellegitur nox, ubi invicem latent corda mortalium, ut
de talibus tenebris innumerabiles et graves tentationes oriantur, ita ut in eadem nocte pertranseant
etiam bestiae silvae, catuli leonum rugientes, quaerentes a Deo escam sibi 25; unde etiam de illo
leone rugiente et quaerente quem devoret 26, Dominus ait quod iam supra commemoravi: Hac
nocte postulavit satanas vexare vos sicut triticum 27; id est, hac nocte in qua pertranseunt bestiae
silvae, vos leo ille magnus quaesivit a Deo escam sibi: profecto haec ipsa humilitas in loco
peregrinationis huius, quae nox recte intellegitur, prodest eis qui salubriter exercentur in ea, ut
discant non superbire; propter quod malum in istam noctem pulsus est homo. Initium enim
superbiae hominis apostatare a Deo 28. Sed gratis iustificatus, atque ut in ista humilitate proficiat
variis tentationibus huius noctis oppositus, iam intellegens dicat, quod in hoc psalmo aliquanto post
dicitur: Bonum est mihi quoniam humiliasti me, ut discam iustificationes tuas. Nam quid est aliud:
Bonum est mihi quoniam humiliasti me 29, nisi, haec humilitas quae nox vocatur, facta est mihi, id
est, factum est ut prodesset mihi? Sed quare hoc? Quia scilicet iustificationes tuas, non meas
exquisivi.

Saepe femininum genus quasi pro neutro ponitur in Scripturis.
9. Possumus etiam quod dictum est: Haec facta est mihi, sic intellegere, ut nec lex, nec nox
subaudiatur, sed hoc pronomen quod est Haec, non accipiatur aliter quam se habet ille in alio
psalmo locus ubi legitur: Unam petii a Domino, hanc requiram 30. Nec dicit quid unam, vel quam
unam, de qua dixerit: Hanc requiram; sed femininum genus quasi pro neutro positum est. Inusitate

828

