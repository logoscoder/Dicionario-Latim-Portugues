Innumerae sunt generationes ex quibus filiorum Dei turba colligitur.
11. Ergo fuit generatio sub Adam, transiit. Nati sunt inde quidam futuri participes aeternitatis Dei
etiam illo tempore: inde enim Abel, inde Seth, inde Enoch. Transiit illa generatio, venit diluvium,
remansit una domus. Et illa generatio dedit aliquos, ipsum Noe, et tres filios eius, et tres nurus eius:
in tota enim domo ista octonaria solus unus peccator inventus est. Accessit numerus superiori
generationi. Deinde de tribus filiis Noe, tamquam de tribus mensuris farinae, impletus est orbis.
Electus est Abraham, Isaac, et Iacob; sancti viri, patriarchae, placuerunt Deo 30. Dedit et illa
generatio sequentes etiam generantes, dederunt Prophetas, dederunt praecones Dei. Venit etiam
postea et ipse Dominus noster Iesus Christus, misit fermentum in tres mensuras farinae, quousque
fermentaretur totum 31. Temporibus in terra carnis illius fuerunt Apostoli, fuerunt sancti; post illos
alii sancti: et nunc in nomine Christi quicumque sunt sancti, et post nos quicumque erunt, et usque
in finem saeculi quicumque sancti. De tot generationibus colliges omnes sanctas proles omnium
generationum, et facies inde unam generationem: In ista generatione generationum anni tui, id est,
aeternitas illa in illa generatione erit, quae de omnibus generationibus colligitur, et in unam
redigitur; ipsa particeps erit aeternitatis tuae. Caeterae generationes implendis temporibus
generantur, ex quibus illa in aeternum regeneratur; mutata vivificabitur, erit idonea portare te,
vires accipiens a te. In generatione generationum anni tui.

Ecclesiae dies usque ad saeculi finem durabunt, Deus Verbo suo et virtute
omnia creavit.
12. [vv. 26-28.] In principio terram tu fundasti, Domine. Novi aeternitatem tuam, qua praecedis
omnia quae fecisti. Principio terram tu fundasti, Domine; et opera manuum tuarum sunt coeli. Ipsi
peribunt; tu autem permanes: et omnes sicut vestimentum veterascent, et sicut opertorium
mutabis eos, et mutabuntur; tu vero idem ipse es. Tu quis es? Idem ipse es. Tu qui dixisti: Ego sum
qui sum 32, idem ipse es. Et quamvis etiam ipsa non essent nisi ex te, et per te, et in te, tamen non
quod ipse es: Tu enim idem ipse es. Et anni tui non deficient. Illi anni tui non deficient, illi anni tui
qui erunt in generatione generationum, non deficient. Haec ergo sciens, exiguitatem dierum
meorum quaererem a te, nisi scirem omnes dies saeculi ab initio usque in finem exiguos esse in
comparatione aeternitatis tuae. Novi ergo unde interrogaverim. Non se extollant haeretici, quasi
exigui dies fuerint Ecclesiae, toto orbe diffusae; nam et usque in finem cum sint, exigui sunt. Quare
exigui sunt? Quoniam quandoque finiendi sunt. Anni illi qui erunt in generatione generationum, hi
amandi, hi desiderandi, his suspirandum; propter hos in unitate permanendum, propter hos
quidquid haereticorum mali est devitandum, propter hos perditis respondendum, propter hos
lucrandi qui erraverant, et revocandi qui perierant: illic debet esse desiderium. Sed tamen ut
verbosis, ut male garrulis, ut calumniosis, susurrantibus, detractoribus respondeam, ideo mihi
annuntia exiguitatem dierum meorum; et ne me revoces in dimidium dierum meorum 33, ut ante
me auferas de terra, quam totus orbis Evangelio repleatur, contra responsionem Domini mei,
dicentis: Oportet praedicari hoc Evangelium in toto orbe terrarum, in testimonium omnibus
gentibus; et tunc veniet finis 34. Quid ad haec, fratres? Plana sunt, manifesta sunt: Deus fundavit
terram, scimus; opera manuum eius sunt coeli. Ne putetis enim quasi aliud Deum facere manu,
aliud verbo. Quod facit verbo, hoc facit manu; non enim distinctus est corporeis membris, qui dixit:
Ego sum qui sum. Et forte verbum eius est manus eius. Certe manus eius est virtus eius. Quia enim
dictum est: Fiat firmamentum, et factum est firmamentum; verbo intellegitur fecisse: quia vero
dixit: Faciamus hominem ad imaginem et similitudinem nostram 35; quasi manu videtur fecisse.
Audi ergo: Opera manuum tuarum sunt coeli. Ecce quod verbo fecit, utique etiam manibus fecit;
quia virtute sua, quia potestate sua fecit. Attende potius quid fecerit, et noli quaerere quomodo
fecerit. Multum est ad te comprehendere quomodo fecerit, cum teipsum sic fecerit, ut prius sis
servus obediens, et postea fortasse amicus intellegens. Ergo: Opera manuum tuarum sunt coeli.

De caelis, iuxta psalmum perituris, disseritur.
13. Ipsi peribunt; tu autem permanes. Aperte dixit hoc apostolus Petrus: Coeli erant olim de aqua
et per aquam constituti Dei verbo; per quae qui factus est mundus, aqua inundatus deperiit: terra
autem et coeli qui nunc sunt, eodem verbo repositi sunt igni reservandi 36. Iam ergo dixit perisse
coelos per diluvium: perisse autem novimus coelos secundum quantitatem et spatia aeris huius.
Excrevit enim aqua, et totam istam capacitatem ubi aves volitant, occupavit; ac sic utique coeli
perierunt propinqui terris: coeli, secundum quos dicuntur aves coeli. Sunt autem et coeli coelorum
superiores in firmamento: sed utrum et ipsi perituri sint igne, an hi soli coeli qui etiam diluvio
perierunt, disceptatio est aliquanto scrupulosior inter doctos, nec facile, maxime in angustia
temporis, explicari potest. Dimittamus ergo eam vel differamus; noverimus tamen perire ista, Deum

694

