hominis. Vere miserabilis egestas et fames: quandoquidem eos quos Domino lucramur,
quodammodo manducat Ecclesia. Quid est manducat? In corpus suum traicit: quidquid enim
manducamus, in corpus nostrum traicimus. Hoc agit Ecclesia per sanctos: esurit quos lucrari vult, et
quos lucrata fuerit aliquo modo, manducat quodammodo. Cuius personam gerebat Petrus, quando
ei de coelo submissus est discus plenus omnibus animalibus quadrupedibus, serpentibus, et
volatilibus: quibus generibus omnes gentes significantur. Praefigurabat Dominus Ecclesiam, quod
omnes gentes erat transvoratura, et in corpus suum conversura; et ait Petro: Macta, et manduca 14.
O Ecclesia, (hoc est Petre, quia super hanc petram aedificabo Ecclesiam meam 15), macta, et
manduca: prius macta, et sic manduca; occide quod sunt, et fac quod es. Cum ergo praedicatur
Evangelium, et videt qui praedicat non proficere homines, quare non clamet: Quoniam defecit in
dolore vita mea, et anni mei in gemitibus: Infirmatus est in egestate vigor meus, et ossa mea
conturbata sunt? Anni nostri isti, quos hic ducimus, in gemitibus sunt. Unde? Quia abundavit
iniquitas, refrigescit caritas multorum. In gemitibus, non in claris vocibus: quando videt Ecclesia
multos in perversum ire, gemitus suos devorat apud se, ut dicat Deo: Gemitus meus non est
absconditus a te 16: in alio psalmo dicitur, sed congruit huic; et hoc est dicere: Gemitus meus, etsi
absconditus est ab hominibus, a te non est absconditus. Infirmatus est in egestate vigor meus, et
ossa mea conturbata sunt: de hac egestate supra diximus: ossa vero fortes intelleguntur Ecclesiae,
qui etiam si non conturbantur persecutionibus alienorum, conturbantur tamen iniquitatibus fratrum.

Inimici Ecclesiae mali christiani.
6. [v 12.] Super omnes inimicos meos factus sum opprobrium, et vicinis meis nimium, et timor
notis meis. Super omnes inimicos meos factus sum opprobrium: qui sunt inimici Ecclesiae? Pagani,
Iudaei? Omnibus peius vivunt mali christiani. Vis videre quam omnibus peius vivant mali christiani?
De talibus dicit propheta Ezechiel, quia comparantur sarmentis inutilibus 17. Pone Paganos ligna
esse silvatica extra Ecclesiam, adhuc potest inde fieri aliquid; quomodo de lignis fabrilibus est
lignum fabro aptum, et si adhuc nodosum et curvum et corticosum, tamen quod doletur, ascietur,
deplanetur, et possit venire ad aliquam fabricam usus humani: de sarmentis autem praecisis fabri
nihil facere possunt; ignis ea solus exspectat. Attendite, fratres. Cum silvatico ligno ubique
praeponatur sarmentum manens in vite, quia sarmentum dat fructum, illud lignum non dat fructum:
praeciso tamen sarmento de vite si comparetur lignum silvaticum, intellegitur esse melius; quia de
illo faber aliquid facere potest; hoc autem non quaerit, nisi qui foco ministrat. Attendens itaque
multitudinem male viventium in Ecclesia: Super omnes, inquit, inimicos meos factus sum
opprobrium. Peius, inquit, vivunt mali in sacramentis meis, quam qui ad illa nunquam accesserunt.
Latine aperte cur non dicamus, vel quando psalmum exponimus? Et si aliis forte temporibus dicere
non audemus, saltem necessitas exponendi habeat libertatem corripiendi. Super omnes, inquit,
inimicos meos factus sum opprobrium. De talibus dicit apostolus Petrus: Facta sunt illis posteriora
deteriora prioribus: melius enim erat illis non cognoscere viam iustitiae, quam cognoscentibus
retrorsum reflecti a tradito sibi sancto mandato. Cum dicit: Melius erat illis non cognoscere viam
iustitiae; nonne iudicavit meliores esse inimicos foris positos, quam intus male viventes, quibus
premitur et gravatur Ecclesia? Melius, inquit, illis fuerat non cognoscere viam iustitiae, quam
cognoscentibus retrorsum reflecti a tradito sibi sancto mandato. Denique vide quam horribili rei eos
comparavit: Contingit illis res veri proverbii, Canis reversus ad suum vomitum 18. Istis itaque talibus
cum sint plenae Ecclesiae, nonne veraciter illic dicunt pauci, imo ex paucorum voce ipsa Ecclesia:
Super omnes inimicos meos factus sum opprobrium, et vicinis meis nimium, et timor notis meis?
Vicinis meis nimium opprobrium factus sum, id est, qui mihi iam appropinquabant ut crederent: hoc
est, vicini mei nimium deterriti sunt, mala vita malorum et falsorum christianorum. Quam multos
enim putatis, fratres mei, velle esse christianos, sed offendi malis moribus christianorum? Ipsi sunt
vicini qui iam appropinquabant, et nimium opprobrium illis visi sumus.
7. [v 12.] Timor factus sum notis meis. Quid tam timendum? Timor, inquit, factus sum notis meis.
Quid tam timendum, quam cum videt homo multos male viventes, et de quibus bene sperabatur in
multis malefactis inventos? Timet ne tales sint omnes quos putabat bonos, et veniunt in
suspicionem malam prope omnes boni. Qualis vir? quomodo cecidit? quomodo inventus est in illa
turpitudine, in illo scelere, in illo facto malo? putas non tales sunt omnes? Hoc est timor notis meis,
ut et ipsis quibus noti sumus, plerumque in dubium veniamus. Et nisi te consoletur quod es, si
aliquid es, non credis esse alterum talem. Consolatur hominem qualiscumque conscientia, ut dicat
sibi homo qui bene vivit: O tu qui modo vereris ne tales sint omnes, tu talis es? Respondet
conscientia: Non sum. Ergo si talis non es, solus es? Vide ne peior sit ista superbia, quam illa
nequitia. Noli solum te dicere. Nam et Elias aliquando taedio multitudinis impiorum ait: Prophetas
tuos occiderunt, altaria tua suffoderunt, et ego relictus sum solus, et quaerunt animam meam. Sed
quid dicit illi responsum divinum? Reliqui mihi septem millia virorum, qui non curvaverunt genua
ante Baal 19. Ergo, fratres, inter haec scandala unum est remedium, ne male sentias de fratre tuo.

104

