Homo sub peccato venditus peregrinus factus est.
3. Cum converteret Dominus captivitatem Sion, facti sumus sicut consolati. Hoc voluit dicere: Facti
sumus gaudentes. Quando? Cum converteret Dominus captivitatem Sion. Quae Sion? Ipsa
Ierusalem, et aeterna Sion. Quomodo aeterna Sion, quomodo captiva Sion? In angelis aeterna, in
hominibus captiva. Non enim omnes illius civitatis cives captivi sunt; sed qui inde peregrinantur,
ipsi captivi sunt. Homo civis est Ierusalem, sed venditus sub peccato, factus est peregrinus. De
propagine ipsius natum est genus humanum, et implevit terras captivitas Sion. Et ista captivitas
Sion quomodo umbra illius Ierusalem? Umbra illius Sion quam acceperunt Iudaei in imagine, in
figura fuit in captivitate in Babylonia, et post septuaginta annos rediit ille populus ad civitatem
suam 7. Septuaginta anni significant omne tempus quod septem diebus volvitur: cum autem
transierit omne tempus, tunc redimus et nos ad patriam nostram; quomodo ille populus post
septuaginta annos rediit a captivitate Babyloniae. Babylonia est enim mundus iste: Babylonia enim
interpretatur: "Confusio". Videte si non est confusio tota vita humana. Quidquid agunt homines in
spe vana, quando cognoverint quid agunt, erubescunt. Quare laborant? cui laborant? Filiis meis,
inquit. Et ipsi cui? Filiis suis. Et ipsi quibus? Filiis suis. Nemo ergo sibi. Ab ista ergo confusione iam
conversi erant, quibus dicit Apostolus: Quam enim gloriam habebatis in his, in quibus nunc
erubescitis? 8 Confusio ergo est ista tota vita rerum humanarum, non pertinens ad Deum. In hac
confusione, in ista Babylonia, captiva tenetur Sion: sed convertit Dominus captivitatem Sion.

Prior nobis resurgens, Christus spem nobis dedit.
4. Et facti sumus, inquit, sicut consolati: id est, gavisi sumus, tamquam consolationem accipientes.
Consolatio non est nisi miserorum, consolatio non est nisi gementium, lugentium. Quare quasi
consolati, nisi quia adhuc gemimus. Gemimus in re, consolamur in spe: cum transierit res, de
gemitu gaudium veniet aeternum, ubi non opus erit consolatione, quia nulla miseria sauciabimur.
Quare autem velut consolati ait, et non ait, consolati? Non semper quasi ad similitudinem ponitur
hoc verbum, sicut: quod dicimus, sicut, aliquando ad proprietatem refertur, aliquando ad
similitudinem; modo ad proprietatem relatum est. Sed exempla nobis etiam de communi locutione
hominum danda sunt, ut facile intellegatur. Quando dicimus: Sicut vixit pater, ita et filius; ad
similitudinem hoc dicimus: et: Sicut pecus moritur, ita homo moritur; ad similitudinem hoc dicitur.
Quando autem dicimus: Fecit sicut vir bonus; numquid non est vir bonus, sed similitudinem habet
viri boni? Fecit tamquam iustus; hoc tamquam, non negat eum iustum esse, sed proprietatem eius
ostendit. Fecisti sicut senator: Ergo non sum senator, si dicat: Imo quia es, sicut senator fecisti; et
quia iustus es, sicut iustus fecisti; et quia bonus es, sicut bonus fecisti. Ergo quia et isti vere
consolati erant, sicut consolati gaudebant; id est, magnum erat gaudium ipsorum, tamquam
consolatorum, illo consolante morituros qui mortuus est. Omnes enim moriendo gemimus:
consolatus est ille qui mortuus est, ne mori timeremus. Prior resurrexit, ut haberemus quod
speraremus. Quia ergo prior resurrexit, spem nobis dedit: quia in miseria positi, spe consolati
sumus; hinc gaudium magnum. Et convertit Dominus captivitatem nostram, ut iam de captivitate
viam teneamus, et eamus ad patriam. Iam ergo redempti, in via non timeamus insidiantes hostes
nostros. Ideo enim redemit nos, ut non audeat hostis insidiari nobis, si de via non recesserimus.
Ipse enim Christus factus est via 9. Vis non pati latrones! Ait tibi: Viam tibi stravi ad patriam; noli de
via recedere. Talem viam munivi, ut latro ad te non audeat accedere; tu ab illa noli recedere, et
latro ad te non audet accedere. Ambula ergo in Christo et canta gaudens, canta tamquam
consolatus; quia ille te praecessit, qui iussit ut sequaris.

De Simone pharisaeo et muliere illa peccatrice.
5. [v. 2.] Tunc repletum est gaudio os nostrum, et lingua nostra exsultatione. Os, fratres mei, quod
habemus in corpore, quomodo repletur gaudio? Non solet impleri, nisi aut cibo, aut potu, aut aliqua
re tali missa in os. Impletur aliquando os nostrum: et plus est quod dicimus Sanctitati vestrae;
quando os plenum habemus, loqui non possumus. Habemus autem intus os, id est in corde, unde
quidquid procedit, si malum est, inquinat nos; si bonum est, mundat nos. De ipso enim ore audistis,
dum Evangelium legeretur. Insultabant enim Iudaei Domino, quia discipuli eius non lotis manibus
manducabant 10. Illi insultabant, qui munditiam foris habebant, et intus maculis pleni erant; illi
insultabant, quorum iustitia non erat, nisi in oculis hominum. Dominus autem quaerebat munditiam
nostram interiorem; quae si fuerit, necesse est ut et quae foris sunt munda sint. Mundate, inquit,
quae intus sunt, et quae foris sunt munda erunt 11. Ipse Dominus dicit alio loco: Verum date
eleemosynas, et ecce omnia munda sunt vobis 12. Unde autem procedit eleemosyna? De corde. Si
enim manum porrigas, nec in corde miserearis, nihil fecisti; si autem in corde miserearis, etiamsi
non habeas quod porrigas manu, acceptat Deus eleemosynam tuam. Illi autem iniqui, foris

895

