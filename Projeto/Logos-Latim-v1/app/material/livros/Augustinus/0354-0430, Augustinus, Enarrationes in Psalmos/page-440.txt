14. [v 11.] Et cooperui in ieiunio animam meam; et factum est mihi in opprobrium. Ieiunium Christi
spiritaliter iam in alio psalmo commendavimus Caritati Vestrae. Ieiunium ipsius erat, quando
defecerunt omnes qui in eum crediderant; quia et esuries ipsius erat ut in eum crederetur: quia et
sitis ipsius erat, quando dixit mulieri: Sitio, da mihi bibere 63; fidem quippe ipsius sitiebat. Et de
cruce cum diceret: Sitio 64, fidem illorum quaerebat, pro quibus dixerat: Pater, ignosce illis, quia
nesciunt quid faciunt 65. Sed illi homines quid propinarunt sitienti? Acetum. Acetum etiam vetus
dicitur. Merito de vetere homine propinarunt, quia novi esse noluerunt. Quare novi esse noluerunt?
Quia ad titulum psalmi huius ubi scriptum est: Pro iis qui commutabuntur, non pertinuerunt. Ergo,
operui in ieiunio animam meam. Denique respuit etiam fel quod illi obtulerunt: ieiunare elegit,
quam amaritudinem accipere. Non enim intrant in corpus eius amaricantes, de quibus alio loco
psalmus dicit: Qui amaricant, non exaltentur in semetipsis 66. Ergo, operui in ieiunio animam meam;
et factum est mihi in opprobrium. Hoc ipsum mihi in opprobrium factum est, quia non illis consensi,
hoc est, ab illis ieiunavi. Qui enim non consentit male suadentibus, ieiunat ab ipsis; et per hoc
ieiunium meretur opprobrium, ut ideo illi insultetur, quia non consentit ad malum.

Christi corpori irridetur a malis.
15. [v 12.] Et posui vestimentum meum saccum. Iam et de sacco aliquid diximus, unde illud est:
Ego autem cum mihi molesti essent, induebam me cilicio, et humilabam in ieiunio animam
meam 67. Posui vestimentum meum saccum: id est, opposui illis, in quam saevirent, carnem meam;
occultavi divinitatem meam 68. Saccum, quia mortalis caro erat, ut de peccato condemnaret
peccatum in carne 69. Et posui vestimentum meum saccum; et factus sum illis in parabolam; id est
in irrisionem. Parabola dicitur, quando datur similitudo de aliquo, quando de illo male dicitur. Sic
ille, verbi gratia, pereat quomodo ille, parabola est; id est comparatio et similitudo maledicti. Factus
ergo sum illis in parabolam.
16. [v 13.] Adversus me insultabant qui sedebant in porta. In porta, nihil aliud quam in publico. Et
in me psallebant qui bibebant vinum. Putatis hoc, fratres, Christo tantummodo contigisse? Quotidie
illi in membris eius contingit: quando forte necesse erit servo Dei prohibere ebrietates et luxurias in
aliquo vel fundo vel oppido, ubi non auditum fuerit verbum Dei, parum est quia cantant, insuper et
in ipsum incipiunt cantare, a quo prohibentur cantare. Comparate nunc illius ieiunium, et illorum
vinum. Et in me psallebant qui bibebant vinum: vinum erroris, vinum impietatis, vinum superbiae.

Universae viae Domini misericordia et veritas.
17. [v 14.] Ego autem oratione mea ad te, Domine. Ego autem ad te eram. Sed quomodo? Ad te
orando. Quando enim malediceris, et quid agas non habes; quando tibi iactantur opprobria, et
quomodo corrigas eum a quo iactantur non invenis, nihil tibi restat nisi orare. Sed memento et pro
ipso orare. Ego autem oratione mea ad te, Domine. Tempus beneplaciti, Deus. Ecce enim sepelitur
granum; exsurget fructus. Tempus beneplaciti, Deus. De hoc tempore et Prophetae dixerunt quod
commemorat Apostolus: Ecce nunc tempus acceptabile, ecce nunc dies salutis 70. Tempus
beneplaciti, Deus. In multitudine misericordiae tuae. Hoc est tempus beneplaciti, In multitudine
misericordiae tuae. Nam si non esset multitudo misericordiae tuae, quid nos faceremus de
multitudine iniquitatis nostrae? In multitudine misericordiae tuae. Exaudi me in veritate salutis
tuae. Quia dixit, misericordiae tuae, subiunxit et veritatem; quia misericordia et veritas universae
viae Domini 71. Quare misericordia? Dimittendo peccata. Quare veritas? Reddendo promissa. Exaudi
me in veritate salutis tuae.

Iniquitati non consentiendum.
18. [v 15.] Salvum me fac de luto, ut non inhaeream. De illo de quo supra dixerat: infixus sum in
limo profundi, et non est substantia 72. Proinde quia illud expositum bene accepistis, quod hic
audiatis expressius non est. Hinc se dicit liberandum, ubi se ante dixit infixum: Salvum me fac de
luto, ut non inhaeream. Et exponit hoc ipse: Eruar ex iis qui oderunt me. Ipsi ergo sunt lutum ubi
haeseram. Sed hoc forte suggeritur. Paulo ante dixerat: Infixus sum; modo dicit: Salvum me fac de
luto, ut non inhaeream; cum secundum sententiam priorem deberet dicere: Salvum me fac de luto
ubi haeseram, eruendo me, non agendo ut non inhaeream. Ergo haeserat carne, sed non haeserat
spiritu. Dicit hoc ex infirmitate membrorum suorum. Quando forte caperis ab eo qui te premit ad
iniquitatem, tenetur quidem corpus tuum; secundum corpus infixus es in limo profundi: sed
quamdiu non consentis, non haesisti; si autem consentis, haesisti. Oratio ergo tua ibi sit, ut

440

