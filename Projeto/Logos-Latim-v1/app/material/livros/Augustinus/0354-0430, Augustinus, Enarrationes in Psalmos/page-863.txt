consulit, ad id quod prodest consulit; ille autem quasi consulens, retrahit a salute. Quia ergo videtur
habere pallium consulentis, et habet venenum perimentis, lingua dolosa dicta est. Ascensurus ergo,
contra ipsas linguas primo Deum deprecatur: ait enim: Ad te, Domine, cum tribularer clamavi, et
exaudisti me. Unde illum exaudivit? Ut iam constitueret eum ad gradus ascendendi.

Hominum laus periculosior quam vituperia.
4. [v 2.] Et quia iam ascensurus est exauditus, quid orat? Domine, erue animam meam a labiis
iniustis et a lingua dolosa. Quae est lingua dolosa? Subdola, habens imaginem consulendi, et
perniciem nocendi. Ipsi sunt qui dicunt: Et tu hoc facturus es, quod nemo fecit? et tu solus eris
christianus? Et si ostenderit alios hoc facere, et legerit Evangelium ubi praecepit Dominus fieri, et
legerit Actus Apostolorum; illi quid dicunt in lingua subdola et labiis iniquis? Non poteris forte
implere; multum est quod aggrederis. Alii prohibendo deterrent, alii laudando plus premunt. Quia
enim talis est vita quae iam occupaverit mundum, tanta auctoritas Christi est, ut reprehendere iam
Christum nec paganus audeat. Legitur ille qui reprehendi non potest, quia dixit: Vade, vende omnia
quae habes, et distribue pauperibus, et sequere me 25: Christo contradici non potest, Evangelio
contradici non potest, reprehendi Christus non potest; convertit se lingua dolosa ad laudem
prohibentem. Si laudas, hortare. Quare laudando premis? Melius vituperares, quam dolose
laudares. Quid enim diceres vituperando? Absit: foeda vita ista est, mala vita ista est. Sed quia
nosti, cum haec dixeris, premi te posse auctoritate evangelica; convertis te ad aliud dissuadendi
genus, ut laudando falso, me a vera laude prohibeas; imo laudando Christum, a Christo prohibeas,
dicens: Quid est hoc? Ecce illi fecerunt, forte tu non poteris: incipis ascendere, cadis. Monere
videtur; serpens est, dolosa lingua est, venenum habet. Roga contra illam, si vis ascendere, et dic
Deo tuo: Domine, erue animam meam a labiis iniustis et a lingua dolosa.

Verba volant, exempla trahunt.
5. [vv 3.4.] Et dicit tibi Dominus tuus: Quid dabitur tibi, aut quid apponetur tibi ad linguam
dolosam? Id est, quod habeas adversus linguam dolosam, quod opponas linguae dolosae, quo te
munias adversus linguam dolosam, quid tibi dabitur, aut quid apponetur tibi? Interrogavit exercens;
nam ipse dicturus est quod interrogat. Respondit enim, subiciens sibi interroganti: Sagittae potentis
acutae, cum carbonibus desolatoriis; vel, vastatoribus. Sive desolatoriis dicas, sive vastatoribus
dicas (nam in diversis codicibus diverse scriptum est), idem significat. Videte: vastatores carbones
dicuntur, quia vastando et desolando ad desolationem facile perducunt. Qui sunt isti carbones?
Intellegat Caritas vestra primo quae sunt sagittae. Sagittae potentis acutae, verba Dei sunt. Ecce
iaciuntur, et transfigunt corda: sed cum transfixa fuerint corda sagittis verbi Dei, amor excitatur,
non interitus comparatur. Novit Dominus sagittare ad amorem; et nemo pulchrius sagittat ad
amorem, quam qui verbo sagittat; imo sagittat cor amantis, ut adiuvet amantem; sagittat, ut faciat
amantem. Sagittae autem sunt, cum agimus verbis. Carbones autem vastatores qui sunt? Parum
est verbis agere contra linguam subdolam et labia iniqua, parum est verbis agere; et exemplis
agendum est. Exempla sunt carbones vastatores. Et quare vastatores dicuntur, breviter accipiat
Caritas vestra. Primo, quomodo exemplis agendum sit, videte. Lingua subdola nihil sic novit dicere,
quo magis subdola est, nisi: Vide ne non possis implere; multum est ad te hoc aggredi. Accepisti tu
praeceptum evangelicum, habes sagittam; sed carbones nondum habes. Timendum ne sagitta sola
non valeat adversus linguam dolosam: sunt et carbones. Utputa, incipit enim tibi dicere Deus: Tu
non potes, quare ille potest? quare alter potuit? Numquid tu delicatior es illo senatore? numquid tu
infirmior es illo, aut illo in valetudine? numquid tu infirmior es feminis? Feminae potuerunt, viri non
possunt? delicati divites potuerunt, pauperes non possunt? Sed ego, inquit, multum peccavi, et
multum peccator sum. Numerantur etiam qui multum peccaverunt; et eo plus amaverunt, quo plura
illis dimissa sunt: quomodo dictum est in Evangelio: Cui modicum dimittitur, modicum diligit 26. Cum
ergo fuerint ista enumerata, et nominatim dicti fuerint homines qui potuerunt, ille accepta sagitta in
corde, accedentibus etiam carbonibus desolatoriis, desolatur in illo terrena cogitatio. Quid est enim,
desolatur? Ad desolationem perducitur. Erant autem in illo multa quae male fronduerant, multae
carnales cogitationes, saeculares multi amores: ipsi uruntur carbonibus desolatoriis, ut fiat purus
locus desolatus, in cuius loci puritate faciat Deus aedificium suum; quia facta erat ibi ruina diaboli,
et aedificatur ibi Christus: nam quamdiu manet ibi diabolus, non potest aedificari Christus.
Accedunt carbones desolatorii, et deiciunt quod male fuerat aedificatum, et desolato loco accedit
structura felicitatis perpetuae. Videte ergo quare dicti sunt carbones. Quia qui se convertunt ad
Dominum, de mortuis reviviscunt. Carbones autem quando accenduntur, antequam accenderentur,
exstincti erant. Nam exstincti carbones, mortui dicuntur; ardentes, vivi appellantur. Exempla ergo
multorum iniquorum qui conversi sunt ad Dominum, carbones dicti sunt. Audis homines mirari, et
dicere: Ego illum novi, quam ebriosus fuit, quam sceleratus, qualis amator circi aut amphitheatri,
qualis fraudator: modo quomodo Deo servit, quam innocens factus est! Noli mirari; carbo est.

863

