Alia sunt enim mandata, alia promissa. Mandata facienda suscipimus, ut accipere promissa
mereamur. Promissis ergo credimus, mandatis obtemperamus. Quid est ergo, mandatis tuis credidi,
nisi, credidi quod tu illa mandaveris, non aliquis homo, quamvis per homines hominibus ministrata
sint? Quia itaque credidi tua esse mandata, ipsa fides mea qua id credidi, impetret abs te gratiam
qua faciam quod mandasti. Si enim homo mihi haec iuberet forinsecus; numquid, ut etiam facerem
quod iubebat, adiuvaret intrinsecus? Doce ergo me suavitatem inspirando caritatem, doce me
disciplinam donando patientiam, doce me scientiam illuminando intellegentiam: Quoniam mandatis
tuis credidi. Te illa credidi mandasse qui Deus es, et homini donas unde facias eum facere quod
mandas.
5. [v 67.] Priusquam humiliarer, inquit, ego deliqui; propterea verbum tuum, vel, sicut alii
expressius habent, propterea eloquium tuum custodivi: utique ne rursum humiliarer. Quod ad illam
humiliationem melius refertur, quae facta est in Adam 14, in quo omnis creatura humana tamquam
in radice vitiata, quoniam veritati subiecta esse non voluit, subiecta est vanitati 15. Quod vasis
misericordiae profuit experiri, ut deiecta superbia diligatur obedientia, et pereat non reditura
miseria.
6. [v 68.] Suavis es, Domine; vel, sicut plures habent: Suavis es tu, Domine: aliqui etiam: Suavis es
tu, vel: Bonus es tu; sicut de hoc verbo superius tractavimus. Et in tua suavitate doce me
iustificationes tuas. Vere vult facere iustificationes Dei, quando eas in eius suavitate vult discere ab
ipso cui dixit: Suavis es tu, Domine.

Suavia sunt quae Deus iubet facienda.
7. [v 69.] Denique sequitur: Multiplicata est super me iniquitas superborum: eorum scilicet quibus
non profuit, quod posteaquam deliquit, humiliata est humana natura. Ego autem in toto corde meo
scrutabor mandata tua. Quantalibet, inquit, abundet iniquitas, non in me refrigescet caritas 16.
Tamquam ille hoc dicit, qui in eius suavitate iustificationes Dei discit. Quanto magis enim suavia
sunt quae iubet qui iuvat, tanto magis ea scrutatur amans, ut cognita faciat et faciendo cognoscat;
quia perfectius cognoscuntur, cum fiunt.
8. [v 70.] Coagulatum est ut lac cor eorum. Quorum, nisi superborum quorum super se
multiplicatam dixit iniquitatem? Obduruisse autem cor eorum vult intellegi hoc verbo et hoc loco.
Nam dicitur et in bono, sicut in psalmo sexagesimo septimo dicitur: Mons incaseatus, mons uber 17;
et intellegitur gratia plenus: nam et illud quidam, coagulatus, interpretati sunt. Sed vide quid a se
opponat duritiae cordis illorum: Ego vero, inquit, legem tuam meditatus sum. Quam legem? Utique
iustissimam et misericordissimam: unde illi dicitur. Et lege tua miserere mei. Superbis resistit, ut
obdurentur; humilibus autem dat gratiam 18, ut diligant obedientiam, et recipiant excellentiam.
Meditatione quippe legis huius, voluntaria servatur humilitas, ut poenalis humilitas evadatur, de
qua mox dicit.

Bonum nobis a Deo humiliari.
9. [v 71.] Bonum mihi quoniam humiliasti me, ut discam iustificationes tuas. Vicinum aliquid et
superius iam dixerat: Priusquam humiliarer, ego deliqui; propterea eloquium tuum custodivi. Ipso
quippe fructu ostendit quod bonum illi fuerit humiliari; sed illic dixit et causam, quod humilitatem
poenalem delinquendo praecesserit. Quod vero ibi ait: Propterea eloquium tuum custodivi 19; hic
autem: Ut discam iustificationes tuas: satis significasse mihi videtur hoc esse ista nosse quod
custodire, hoc custodire quod nosse. Neque enim Christus non noverat quod arguebat; et tamen
arguebat peccatum, cum dictum de illo sit quod non noverat peccatum 20. Noverat ergo quadam
notitia, et rursus quadam ignorantia non noverat. Sic et iustificationes Dei multi discunt, et non
discunt. Noverunt enim eas quadam notitia; et rursus quadam ignorantia, quoniam non faciunt, non
noverunt. Eo modo hic ergo intellegendus est dixisse: Ut discam iustificationes tuas; ea notitia qua
fiunt.
10. [v 72.] Hoc autem quia non fit nisi per dilectionem, ubi qui facit habet delectationem, propter
quod dictum est: In tua suavitate doce me iustificationes tuas 21; sequens versus ostendit, ubi ait:
Bona mihi lex oris tui, super millia auri et argenti: ut amplius diligat caritas legem Dei, quam diligit
cupiditas millia auri et argenti.

832

