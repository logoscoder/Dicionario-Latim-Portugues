vitae 84. Ad te levavi animam meam, tamquam vas ad fontem attuli: imple ergo me, quoniam ad te
levavi animam meam.

Contra spiritales hostes luctamus, qui multos Iudas implent.
16. [v 9.] Exime me de inimicis meis, Domine; quia ad te confugi. Qui aliquando a te fugi, ad te
confugi. Fugit enim Adam a facie Dei, et abscondit se inter ligna paradisi 85, ut de illo diceretur in
libro Iob: Tamquam servus fugiens Dominum suum, et consecutus umbram 86. Fugit a facie Domini
sui, et consecutus est umbram: ad umbram enim fugit inter ligna paradisi. Vae si permanserit in
umbra; ne postea dicatur: Transierunt omnia tamquam umbra 87. Exime me de inimicis meis. Non
ego hic inimicos homines cogito: Non est nobis colluctatio adversus carnem et sanguinem 88. Sed
adversus quos? Adversus principes et potestates, rectores mundi 89. Cuius mundi? Non enim coeli
et terrae; non enim regunt quod non fecerunt. Rectores mundi; sed cuius mundi? Tenebrarum
harum 90. Quarum tenebrarum? Utique iniquorum. Fuistis enim aliquando tenebrae; nunc autem lux
in Domino 91. Rectores mundi, tenebrarum harum, rectores iniquorum; contra hos habetis luctamen.
Magnum praelium vobis est, hostem non videre et vincere. Adversus rectores mundi tenebrarum
harum 92; diabolum scilicet et angelos eius: non illius mundi rectores, de quo dicitur: Et mundus per
eum factus est 93; sed illius mundi, de quo dicitur: Et mundus eum non cognovit. Exime me de
inimicis meis, Domine; quia ad te confugi. De inimicis meis; non Iuda, sed qui implevit Iudam. Illum
patior visum, illum expugno non visum. Accepit enim buccellam Iudas, et intravit in eum satanas 94:
ut iste David persecutionem pateretur a filio suo. Quam multos Iudas implet satanas, indigne
accipientes buccellam ad iudicium suum! Qui enim manducat et bibit indigne, iudicium sibi
manducat et bibit 95. Non malum est quod datur, sed bonum malo in iudicium datur. Bene esse non
potest male accipienti quod bonum est. Ergo exime me ab inimicis meis; quia ad te confugi. Quo
enim fugerem? Quo ibo a spiritu tuo? Si ascendero in coelum, tu ibi es: si descendero in infernum,
ades. Quid ergo restat? Si assumpsero pennas meas ut columba, et volabo in extrema maris; id est,
ut spe habitem in finem saeculi: etenim illuc manus tua deducet me, et perducet me dextera tua 96.
Exime me de inimicis meis; quoniam ad te confugi, Domine.

Dei gratia commendatur.
17. [vv 10.] Doce me ut faciam voluntatem tuam; quoniam tu es Deus meus. O confessio, o
praescriptio! Quoniam tu es, inquit: Deus meus. Ad alium curram refici, si ab alio factus sum. Tu es
totum meum; quia tu es Deus meus. Patrem quaeram propter haereditatem? Tu es Deus meus, non
solum dator haereditatis, sed ipsa haereditas: Dominus pars haereditatis meae 97. Dominum
quaeram propter redemptionem? Tu es Deus meus. Patronum quaeram propter liberationem? Tu es
Deus meus. Postremo creatus recreari cupio? Tu es Deus meus, qui Creator meus, qui creasti me
per Verbum tuum, et recreasti me per Verbum. Sed creasti me per Verbum Deum manentem apud
te; recreasti per Verbum carnem factum propter nos. Doce ergo me ut faciam voluntatem tuam;
quoniam tu es Deus meus. Si non me docueris, faciam voluntatem meam, et deseret me Deus
meus. Doce me ut faciam voluntatem tuam; quoniam tu es Deus meus. Doce me: non enim tu es
Deus meus, et ego ero magister meus. Videte quemadmodum gratia commendetur. Hoc tenete;
hoc imbibite, hoc vobis de corde nullus excutiat; ne habeatis zelum Dei, sed non secundum
scientiam; ne ignorantes Dei iustitiam, et vestram volentes constituere, iustitiae Dei non sitis
subiecti 98. Verba certe Apostoli agnoscitis. Dicite ergo ista: Doce me ut faciam voluntatem tuam;
quoniam tu es Deus meus.

Gratiam ego non merui sed a Deo miserente donata est.
18. [vv 10-12.] Spiritus tuus bonus, non meus malus: Spiritus tuus bonus deducet me in terram
rectam. Quia spiritus meus malus deduxit me in terram perversam. Et quid ego merui? quae mea
opera bona sine tuo adiutorio computantur, unde impetrarem dignusque essem deduci a Spiritu tuo
in terram rectam? Quae opera mea, vel quae merita mea? Propter nomen tuum, Domine, vivificabis
me. Attendite ergo, quantum potestis, gratiae commendationem, qua gratis salvi facti estis. Propter
nomen tuum, Domine, vivificabis me. Non nobis, Domine, non nobis, sed nomini tuo da gloriam 99.
Propter nomen tuum, Domine, vivificabis me: in tua iustitia, non in mea, non quia ego merui, sed
quia tu misereris. Nam si meum ostenderem meritum, nihil abs te mererer, nisi supplicium. Avulsisti
merita mea, inseruisti dona tua. "Propter nomen tuum, Domine, vivificabis me: in tua iustitia
educes de tribulatione animam meam; et in tua misericordia ad interitum deduces inimicos meos.
Et perdes omnes tribulantes animam meam; quoniam servus tuus sum ego.

1006

