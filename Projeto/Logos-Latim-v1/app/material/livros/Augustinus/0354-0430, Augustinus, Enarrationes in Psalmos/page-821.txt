inclinatum haberet in avaritiam, et causa emolumenti vel utilitatis rerum temporalium quibus eum
ditaverat Dominus, velut mercenarius ei pro tali mercede serviret: sed quam gratis Deum coleret,
tentatus apparuit. Si ergo cor non habeamus inclinatum in avaritiam, Deum non colimus nisi
propter Deum, ut sui cultus ipse sit merces. Ipsum diligamus in seipso, ipsum diligamus in nobis,
ipsum in proximis nostris quos diligimus sicut nosmetipsos, sive habeant eum, sive ut habeant eum.
Quod nobis quoniam ipso donante confertur, ideo illi dicitur. Inclina cor meum in testimonia tua, et
non in avaritiam. Sed quae sequuntur, alio sermone tractanda sunt.

156 IN EUMDEM PSALMUM 118
Sermo 12

Contemplandae veritati adhaesuri, interim vanitati subicimur.
1. [v 37.] Sequitur in psalmo quem suscepimus disserendum: Averte oculos meos, ne videant
vanitatem; in via tua vivifica me. A contrario differunt inter se vanitas et veritas. Huius autem
mundi cupiditas, vanitas: sed Christus, qui ex hoc mundo liberat, veritas. Ipse est et via in qua se
vult iste vivificari, quia ipse est et vita; ipse quippe ait: Ego sum via, veritas et vita 1. Sed quid est:
Averte oculos meos, ne videant vanitatem? Numquid quamdiu sumus in hoc mundo, possumus non
videre vanitatem? Omnis enim creatura vanitati subiecta est 2, quae intellegitur esse in homine; et:
Omnia vanitas: quae abundantia hominis in omni labore suo, quo ipse laborat sub sole? 3 An iste
fortassis hoc orat, ut non sit eius vita sub sole, ubi omnia vanitas; sed in illo sit, in quo se vivificari
petit? Ille quippe ascendit non super solem tantum, sed super omnes coelos, ut adimpleret omnia 4.
Et in illo magis quam sub sole vivunt qui non inaniter audiunt quod dixit Apostolus: Quae sursum
sunt quaerite, ubi Christus est in dextera Dei sedens; quae sursum sunt sapite, non quae super
terram. Mortui enim estis, et vita vestra abscondita est cum Christo in Deo 5. Ac per hoc si vita
nostra ibi est ubi veritas, non est vita nostra sub sole ubi vanitas. Sed hoc tam magnum bonum
magis habemus in spe, non tenemus in re: et secundum spem nostram beatus Apostolus ista
locutus est; quia et illud cum dixisset: Vanitati creatura subiecta est, adiecit atque ait: Non sponte,
sed propter eum qui subiecit in spe 6. Ergo in spe, qua speramus nos adhaesuros contemplandae
veritati, subiecti sumus interim vanitati. Creatura quippe ista spiritalis, animalis, corporalisque
omnis in homine est; imo homo est. Sponte peccavit, et inimica facta est veritati: sed ut merito
puniretur, non sponte subiecta est vanitati. Denique post pauca: Non solum autem, inquit, sed et
nos ipsi primitias spiritus habentes 7, id est, qui nondum quidem ex toto quod sumus, sed ex ea
parte qua pecoribus meliores sumus, Deo, non vanitati subditi sumus, hoc est, per primitias
spiritus: et ipsi in nobismetipsis ingemiscimus, adoptionem exspectantes redemptionem corporis
nostri. Spe enim salvi facti sumus. Spes autem quae videtur, non est spes: quod enim videt quis,
quid sperat? Si autem quod non videmus speramus, per patientiam exspectamus 8. Quamdiu itaque
hic secundum carnem sumus, cuius adoptionem et redemptionem per patientiam spei adhuc
exspectamus; tamdiu secundum id per quod sub sole sumus, vanitati subiecti sumus. Quamdiu
igitur ita sumus, unde possumus non videre vanitatem, cui etiam subiecti sumus in spe? Quid est
ergo quod iste dicit: Averte oculos meos, ne videant vanitatem? An hoc petit, ut non quidem in hac
vita quod in spe gerimus impleatur, sed ut in ea sorte sit, quae in illo quandoque possit impleri,
cum liberabitur a servitute corruptionis, et spiritu et anima et corpore, in libertatem gloriae filiorum
Dei 9, ubi iam non videat vanitatem?

Sanctorum merces reposita est apud Patrem.
2. Possunt quidem verba ista sic intellegi, non praeter regulam fidei; sed est hic alius sensus quem
mihi fateor plus placere. Dominus in Evangelio dicit: Si fuerit oculus tuus simplex, totum corpus
tuum lucidum erit. Si autem oculus tuus fuerit nequam, totum corpus tuum tenebrosum erit. Si ergo
lumen quod in te est tenebrae sunt, ipsae tenebrae quantae erunt? 10 Proinde magni interest, cum
aliquid boni facimus, cuius rei contemplatione faciamus. Officium quippe nostrum, non officio, sed
fine pensandum est; ut scilicet non tantum si bonum est quod facimus, sed praecipue si bonum est
propter quod facimus, cogitemus. Hos oculos quibus contemplamur quare faciamus quod facimus,
averti poscit ne videant vanitatem; id est, ne hanc attendat, propter quam faciat, cum boni aliquid
facit. In qua vanitate praecipuum locum obtinet amor laudis humanae, propter quam multa magna
fecerunt qui magni in hoc saeculo nominati sunt, multumque laudati in civitatibus gentium,
quaerentes non apud Deum, sed apud homines gloriam, et propter hanc velut prudenter, fortiter,
temperanter, iusteque viventes; ad quam pervenientes perceperunt mercedem suam, vani vanam.
Ab hac vanitate volens Dominus avertere oculos suorum: Attendite, inquit, ne iustitiam vestram

821

