23. [v. 20.] Numquid adhaeret tibi sedes iniquitatis, qui fingis dolorem in praecepto? Hoc dixit:
Nemo sedet tecum iniquus, nec tu sedem iniquitatis habebis. Et unde hoc intellegat, reddit
rationem: Qui fingis, inquit, dolorem in praecepto. Ex hoc enim intellego quod non tibi adhaeret
sedes iniquitatis, quia nec nobis pepercisti. Habes hoc in Epistola apostoli Petri, et ad hoc
testimonium posuit de Scriptura; Tempus est, ait, inchoationis iudicii ex domo Domini; id est,
tempus est ut modo iudicentur qui pertinent ad domum Domini. Si flagellantur filii, quid debent
sperare servi nequissimi? Ideoque addidit: Si autem initium a nobis, quis finis eorum qui non
credunt Dei Evangelio? 59 Deinde adiungit illud testimonium: Et si iustus vix salvabitur, peccator et
impius ubi parebunt? 60 Quomodo ergo erunt tecum iniqui, quando nec tuis fidelibus parcis, ut
exerceas et erudias eos? Sed quia propter hoc non parcit, ut erudiat; ideo dixit: Qui fingis dolorem
in praecepto. Fingis enim est: Facis formas, plasmas; unde et figuli dicuntur, et vas fictile dicitur:
non fictum illud quod mendacium est; sed quod formatur ut sit, et habeat aliquam formam, sicut
iamdudum dixit: Qui finxit oculum, non videbit? 61 Numquid, finxit oculum, mendacium est? Sed
intellegitur: Plasmavit oculum, fecit oculum. Nonne figulus est, cum fragiles, infirmos, et terrenos
facit? Audi Apostolum dicentem: Habemus thesaurum istum in vasis fictilibus 62. Sed forte alius
nobis fecit haec vasa? Ipsum audi dicentem: O homo, tu quis es qui respondeas Deo? Numquid dicit
figmentum ei qui se finxit: Quare sic me fecisti? Annon habet potestatem figulus luti ex eadem
massa facere aliud vas in honorem, aliud in contumeliam 63? Vide et ipsum Dominum Christum,
quia ostendit se figulum. Nam quia de limo hominem fecerat 64, de limo inunxit cui minus in utero
oculos fecerat 65. Ergo quod dixit: Numquid adhaeret tibi sedes iniquitatis, qui fingis dolorem in
praecepto? sic dicamus: Numquid adhaeret tibi sedes iniquitatis, qui formas dolorem in praecepto?
Formas, inquit, dolorem in praecepto, id est, de dolore praeceptum nobis facis, ut ipse dolor
praeceptum sit nobis. Quomodo nobis dolor est praeceptum? Quando te flagellat qui pro te mortuus
est, et non tibi promittit beatitudinem in ista vita, et fallere non potest, et hic non dat quod quaeris.
Quid dabit? ubi dabit? quantum dabit, qui hic non dat, qui hic erudit, qui fingit dolorem in
praecepto? Labor est hic tuus, et requies tibi promittitur. Attendis te habere hic laborem; sed
attende qualem ille requiem pollicetur. Numquid cogitare, potes? Si illam posses cogitare, videres
te nihil laborare ad compensationem. Audi eum qui illud ex parte cernebat, qui dixit: Nunc scio ex
parte 66: quid ait Apostolus? Etenim quod est ad praesens temporale et leve tribulationis nostrae,
iuxta incredibilem modum, et in incredibilem modum, aeternum gloriae pondus operatur nobis.
Quid est, aeternum gloriae pondus operatur nobis? quibus operatur? Non respicientibus quae
videntur, sed quae non videntur: quae enim videntur, temporalia sunt; quae autem non videntur,
aeterna 67. Noli esse piger in labore breviter, et gaudebis incessabiliter. Aeternam vitam tibi daturus
est Deus: cogita quanto labore emenda sit.

"Levis tribulatio nostra aeternum gloriae pondus operatur".
24. Intendite, fratres; venale est. Venale est quod habeo, dicit tibi Deus; eme illud. Quid habet
venale? Requiem venalem habeo; eme illam de labore. Intendite, ut simus in nomine Christi fortes
christiani: iam modicum est quod restat in Psalmo, non fatigemur. Quomodo enim fortis poterit esse
in faciendo, qui deficit in audiendo? Aderit Dominus ut vobis quod reliquum est, explicemus.
Attendite: quodammodo Deus proposuit venale regnum coelorum. Dicis illi: Quantum valet? Pretium
ipsius labor est: quomodo si diceret: Pretium ipsius aurum est, non sufficeret hoc solum dicere, sed
quaereres quantum aurum. Nam et solidus aurum est, et semiuncia, et libra, et tale aliquid. Ideo
dixit pretium, ne laborares quaerere quamdiu invenires. Huius rei pretium labor est: quantus labor
est? Iam quaere tu quantum laborandum sit. Nondum dicitur tibi quantus futurus sit labor iste, vel
quantum laboris de te exigatur: illud tibi dicit Deus: Ego ostendo quanta sit illa requies; tu iudica
quanto labore emenda sit. Dicat ergo Deus quanta futura sit ipsa requies. Beati qui habitant in
domo tua; in saecula saeculorum laudabunt te 68. Haec est requies sempiterna: sine fine erit
requies ista, sine fine erit gaudium hoc, sine fine erit laetitia ista, sine fine erit incorruptio; vitam
aeternam habebis; requiem quae non habet finem. Quanto labore digna est requies quae non habet
finem? Si verum vis comparare, et verum iudicare, aeterna requies aeterno labore recte emitur.
Verum hoc est: sed noli timere, misericors est Deus. Si enim haberes aeternum laborem, nunquam
pervenires ad aeternam quietem. Semper laborans quando perventurus eras ad illud quod digne
quidem potest emi sempiterno labore, quia sempiterna requies est? Aequa pretium: aeterno certe
labore digna est aeterna quies comparari. Sed si semper laborares, nunquam ad requiem
pervenires. Ergo ut aliquando pervenias ad id quod emis, non in aeternum laborandum est: non
quia non valet tanti, sed ut possideatur quod emitur. Digna est quidem emi labore perpetuo; sed
necesse est ut labore temporali ematur. Certe tantus debuit esse, id est sempiternus labor pro
requie sempiterna. Decies centena millia annorum in labore quid valent? Decies centena millia
annorum habent finem: Quod tibi dabo, dicit Deus, non habebit finem. Qualis misericordia Dei? Nec
dicit: Decies centena millia annorum labora; non dicit, vel mille annos labora; non dicit, quingentos
annos labora: cum vivis labora, in paucis annis: inde iam requies erit, et finem non habebit. Et

638

