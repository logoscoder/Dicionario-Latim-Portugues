5. [v 3.] Exaudi, inquit, orationem meam: ad te omnis caro veniet. Et habemus Dominum dicentem,
datam sibi potestatem omnis carnis 17. Coepit ergo apparere iam Rex ille, cum diceretur, ad te
omnis caro veniet. Ad te, inquit, omnis caro veniet. Quare ad illum omnis caro veniet? Quia carnem
assumpsit. Quo veniet omnis caro? Tulit inde primitias ex utero virginali: assumptis primitiis caetera
consequentur, ut holocaustum compleatur. Unde ergo, omnis caro? Omnis homo. Et unde, omnis
homo? Numquid omnes credituri praenuntiati sunt in Christum? Nonne multi impii qui etiam
damnabuntur? Nonne quotidie multi non credentes, in sua infidelitate moriuntur? Secundum quid
ergo intellegimus, ad te omnis caro veniet? Omnis caro dixit, omnis generis caro: ex omni genere
carnis venietur ad te. Quid est, ex omni genere carnis? Numquid venerunt pauperes, et non
venerunt divites? numquid venerunt humiles, et non venerunt sublimes? numquid venerunt indocti,
et non venerunt docti? numquid venerunt viri, et non venerunt feminae? numquid venerunt domini,
et non venerunt servi? numquid venerunt senes, et non venerunt iuvenes? aut venerunt iuvenes, et
non venerunt adolescentes? aut venerunt adolescentes, et non venerunt pueri? aut venerunt pueri,
et non allati sunt infantes? Postremo numquid venerunt Iudaei (nam inde erant Apostoli, inde multa
millia primo tradentium, postea credentium); et non venerunt Graeci? aut venerunt Graeci, et non
venerunt Romani? aut venerunt Romani, et non venerunt Barbari? Et quis numeret omnes gentes
venientes ad eum cui dictum est: Ad te omnis caro veniet? Exaudi orationem meam: ad te omnis
caro veniet.

Christus, sacerdos et victima, oblator et oblatio. De velo faciem Moysis
tegente.
6. [v 4.] Sermones iniquorum praevaluerunt super nos; et impietates nostras tu propitiaberis. Quid
est Sermones iniquorum praevaluerunt super nos; et impietates nostras tu propitiaberis? Quod nati
sumus in hac terra, iniquos invenimus quos loquentes audivimus. Si possim explicare quod sentio,
adiuvet me intentio Caritatis Vestrae. Omnis homo ubicumque nascitur, ipsius terrae, vel regionis,
vel civitatis linguam discit; illius imbuitur moribus et vita. Quid faceret puer natus inter Paganos, ut
non coleret lapidem, quando illum cultum insinuaverunt parentes? Inde prima verba audivit; illum
errorem cum lacte suxit: et quia illi qui loquebantur maiores erant, et puer qui loqui discebat infans
erat, unde poterat parvulus nisi maiorum auctoritatem sequi, et id sibi bonum ducere quod illi
laudarent? Ergo gentes conversae ad Christum postea, et recordantes impietates parentum
suorum, et dicentes iam quod dixit propheta ipse Ieremias: Vere mendacium coluerunt patres
nostri; vanitatem quae eis non profuit 18: cum ergo iam hoc dicunt, renuntiant opinionibus et
sacrilegiis parentum suorum iniquorum. Sed quia ut insererentur talibus opinionibus et sacrilegiis,
persuasiones fecerunt eorum qui quanto aetate praecedebant, tanto auctoritate praecedere debere
putabantur; confitetur iam redire volens ad Ierusalem de Babylonia, et dicit: Sermones iniquorum
praevaluerunt adversus nos. Duxerunt nos mala docentes; cives Babyloniae nos fecerunt:
dimisimus Creatorem, adoravimus creaturam; dimisimus eum a quo facti sumus, adoravimus quod
ipsi fecimus. Sermones enim iniquorum praevaluerunt super nos: sed tamen non oppresserunt nos.
Quare? Impietates nostras tu propitiaberis. Intendat Caritas Vestra. Propitiaberis impietates nostras:
non dicitur nisi cuidam sacerdoti offerenti aliquid, unde impietas expietur et propitietur. Impietas
enim tunc dicitur propitiari, cum propitius fit Deus impietati. Quid est, fieri Deum impietati
propitium? id est, ignoscentem et veniam dantem. Sed ut Dei venia impetretur, propitiatio fit per
aliquod sacrificium. Exstitit ergo a Deo Domino missus quidam sacerdos noster; assumpsit a nobis
quod offerret Domino, ipsas diximus sanctas primitias carnis ex utero virginis. Hoc holocaustum
obtulit Deo: extendit manus in cruce, ut diceret: Dirigatur oratio mea sicut incensum in conspectu
tuo; elevatio manuum mearum sacrificium vespertinum 19. Sicut nostis, quia Dominus circa
vesperam pependit in cruce 20: et impietates nostrae propitiatae sunt; alioqui absorbuerant nos:
sermones iniquorum praevaluerant super nos; duxerant nos praedicatores Iovis, et Saturni, et
Mercurii: Sermones iniquorum praevaluerunt super nos. Sed quid facies? Impietates nostras, tu
propitiaberis. Tu sacerdos, tu victima; tu oblator, tu oblatio. Ipse sacerdos est, qui nunc ingressus
interiora veli, solus ibi ex his qui carnem gestaverunt, interpellat pro nobis 21. In cuius rei figura, in
illo primo populo, et in illo primo templo, unus sacerdos intrabat in Sancta sanctorum; populus
omnis foris stabat: et ille qui solus ingrediebatur in interiora veli, offerebat sacrificium pro populo
foris stante 22. Si intellegatur bene, spiritus vivificat: si non intellegatur, littera occidit. Modo cum
legeretur Apostolus, audistis: Littera occidit; spiritus autem vivificat 23. Quid enim ageretur in illo
populo, Iudaei nescierunt; sed nec modo sciunt. De illis quippe dictum est: Quamdiu legitur Moyses,
velamen super cor eorum positum est 24. Ibi velamen figura est: sed tolletur figura, et apparebit
veritas in eis ipsis. Sed quando tolletur velamen? Audi Apostolum: Cum autem transieris ad
Dominum, auferetur velamen 25. Dum ergo non transeunt ad Dominum, quamdiu legunt Moysen,
velamen habent super cor. Ad hoc sacramentum fulgebat tunc facies Moysi, ita ut non possent
intendere filii Israel in faciem eius 26 (audistis modo cum legeretur); et velamen erat inter faciem

398

