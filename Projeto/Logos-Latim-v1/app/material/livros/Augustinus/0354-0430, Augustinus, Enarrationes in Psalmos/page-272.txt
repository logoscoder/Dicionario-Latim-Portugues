quem tanti plangunt! Iste vero sic vixit ut pauci plangant. Omnes enim deberent plangere tam male
viventem. Sed pompa est funeris, excipitur sepulcro pretioso, involvitur pretiosis vestibus, sepelitur
unguentis et aromatis. Deinde memoriam qualem habet! quam marmoratam! Vivitur in ipsa
memoria? Ille ibi mortuus est. Ista putantes homines bona, aberraverunt a Deo, nec quaesierunt
vera, et decepti sunt falsis: adeo vide quid sequitur. Ille qui non dedit pretium redemptionis animae
suae, qui non intellexit interitum, quia vidit sapientes morientes, factus est imprudens et insipiens,
ut simul periret. Et quomodo peribunt qui relinquent alienis divitias suas? Simul imprudens et
insipiens peribunt.

Quicumque tibi in tribulatione subvenire non possunt, alieni a te sunt.
14. Attendite, fratres: Et relinquent alienis divitias suas. Quasi eos posuit in maledicto, qui cum
mortui fuerint, alieni possidebunt res ipsorum. Ergo felices illi qui relinquunt filios in possessione
sua, quibus sui succedunt. Habuit filios, non est mortuus. Quid filii ipsius? Et ipsi servant quod eis
reliquerunt parentes sui: parum est quia servant; et augent. Quibus et ipsi servant? Filiis suis, et illi
filiis, et tertii filiis Quid Christo? quid animae suae? Omnia filiis. Inter filios suos quos habent in
terra, computent unum fratrem quem habent in coelo: cui totum dare debebant, vel dividant cum
illo. Sed tamen ait mihi aliquis: Ecce quos maledictos dixit Scriptura, quos dixit perire et relinquere
alienis divitias suas; ille autem beatus qui suis relinquit. Ego discutio sensum istum, quia inclino in
parabolam aurem meam; et video non frustra sic loqui Scripturam. Video enim multos iniquos mori,
quibus successores sunt filii; nec potuit sic loqui Scriptura, ut separaret eos a miseria, quorum
vitam improbat: et quid, putatis, intellego, fratres, nisi quia omnes tales alienis relinquunt divitias
suas? Quomodo alieni sunt filii? Iniquorum filii alieni sunt; nam invenimus quemdam extraneum
propinquum factum, quia profuit. Si quis tuorum tibi nihil prodest, alienus est. Ubi invenimus nescio
quem exterum propinquum factum, quia profuit? In Evangelio. Iacebat quidam vulneratus a
latronibus, Dominus autem dixerat cuidam: Diliges proximum tuum tamquam teipsum. Et ille
responderat: Et quis est mihi proximus? Et narravit Dominus: Homo quidam descendebat ab
Ierusalem in Iericho, et incidit in latrones, qui eum vulneraverunt, et semivivum in via reliquerunt:
transierunt propinqui; Iudaeus enim erat, de Ierusalem descendebat Iericho: transiit sacerdos, et
praeteriit; transiit Levites, et praeteriit etiam ipse; transivit quidam Samaritanus, Samaritanus
nescio quis, extraneus erat; ipse ad illum accessit, inspexit miseriam eius, et misericordia curavit
vulnera, levavit in iumentum, et duxit in stabulum, commendavit stabulario. Quae in mysterio dicta
sunt, et ad discutiendum nunc prolixiora videntur: tamen propter quod proposui, fratres, ait
Dominus: Quis est illorum illi sauciato proximus? Respondit ille: Credo, qui cum illo fecit
misericordiam. Vade, inquit, et tu fac similiter 31. Cui misericordiam facis, proximus tibi est. Si ergo
extraneus Samaritanus faciendo misericordiam et subveniendo proximus factus est; quicumque tibi
in tribulatione subvenire non possunt, alieni a te facti sunt. Iam attendamus illos divites qui male
vixerunt, qui superbe egerunt, mortui sunt, et reliquerunt, non dico extraneis, filiis suis reliquerunt
divitias, et filii ipsorum viam parentum suorum sequuntur: sicut illi superbi, ita et isti; sicut illi
rapaces, ita et isti; ut illi avari, et isti: alieni ab illis sunt. Nam ut noveritis quia alieni sunt,
subvenirent illi diviti qui ardebat in flamma successores divitiarum ipsius. Sed forte non habuit qui
illi succederent, et alieni possederunt divitias ipsius? Invenimus in ipso Evangelio quia habuit: ait
enim: Habeo quinque fratres 32. Fratres ipsius subvenire illi ardenti in flamma non potuerunt. Quid
tibi diceret dives? Habeo quinque fratres: unum fratrem mihi amicum non feci, qui iacebat ante
ianuam: illi mihi fratres subvenire non possunt qui possident divitias meas; alieni a me facti sunt.
Videtis quia omnes qui male vivunt, alienis relinquunt divitias suas.
15. [v 12.] Sed plane praestant illis ipsi alieni, qui vocantur sui? Audite quid illis praestant, attendite
quomodo irrideantur: Simul imprudens et insipiens peribunt; et relinquent alienis divitias suas.
Quare dixit alienis? Quia nihil eis prodesse possunt. Et tamen in quo sibi videntur prodesse: Et
sepulcra eorum domus eorum in aeternum. Iam quia ista structa sunt sepulcra, domus sunt
sepulcra. Nam plerumque audis divitem dicentem: Habeo marmoratam domum quam relicturus
sum, et non cogito mihi aeternam domum ubi semper ero. Quando cogitat sibi memoriam
marmoratam aut exsculptam facere, quasi de domo aeterna cogitat; quasi ibi manebat ille dives. Si
ibi maneret, non arderet apud inferos. Ubi maneat spiritus male agentis, non ubi ponatur corpus
mortale, cogitandum est: sed domus eorum sepulcra eorum in aeternum. Tabernacula eorum in
generationem et generationem. Tabernacula, in quibus temporaliter manserunt domus, in quibus
quasi in aeternum manebunt, id est sepulcra. Tabernacula ergo suis dimittunt, ubi manebant cum
viverent, transeunt quasi ad domos aeternas ad sepulcra. Quid illis prosunt tabernacula eorum in
generationem et generationem? Iam generatio et generatio, puta, filii sunt, nepotes erunt et
pronepotes: quid faciunt, quid prosunt tabernacula eorum? Quid? Audi: Invocabunt nomina eorum
in terris ipsorum. Quid est hoc? Tollent panem et merum ad sepulcra, et invocabunt ibi nomina
mortuorum. Putas quantum invocatum est nomen illius divitis postea, quando inebriabant se

272

