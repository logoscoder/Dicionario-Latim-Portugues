9. [v 10.] Pro deliciis autem omnibus huius saeculi, quales vel expertus es, vel augere ac
multiplicare cogitando potes, immortalium deliciarum matrem concupisce sapientiam: sed: Initium
sapientiae, timor Domini. Delectabit illa, et ineffabiliter procul dubio delectabit castis atque aeternis
veritatis amplexibus: sed prius tibi donanda sunt debita, quam praemia flagitanda. Initium ergo
sapientiae timor Domini. Bonus est intellectus. Quis negat? Sed intellegere et non facere,
periculosum est. Bonus ergo facientibus. Nec extollat mentem in superbiam. Cuius enim timor est
initium sapientiae: Laus eius manet in saeculum saeculi: et hoc erit praemium, hic finis, haec statio
sedesque perpetua. Illic inveniuntur mandata fidelia, confirmata in saeculum saeculi; ipsa est
haereditas Novi Testamenti mandata in aeternum. Unam petii, inquit, a Domino, hanc requiram, ut
inhabitem in domo Domini per omnes dies vitae meae 32. Beati enim qui habitant in domo Domini;
in saecula saeculorum laudabunt eum 33: quoniam laus eius manet in saeculum saeculi.

136 IN PSALMUM 111
ENARRATIO
Sermo ad populum

Templi reaedificatio spiritaliter intelligatur.
1. [v 1.] Credo quod attendistis, fratres, huius titulum psalmi, memoriaeque mandastis. Conversio,
inquit: Aggaei et Zachariae. Nondum erant hi prophetae, cum ista cantata sunt. Namque inter
tempus David, et transmigrationem populi Israel in Babyloniam, quatuordecim generationes
numerantur, sicut divina Scriptura, maximeque Matthaeus evangelista testatur 1: eversi autem
templi renovatio secundum sancti Ieremiae prophetiam, ex illa transmigratione post septuaginta
annos sperabatur 2: qui cum complerentur, sub Dario rege Babylonis impleti sunt Spiritu sancto hi
duo prophetae, Aggaeus et Zacharias; et ambo post invicem intra unum annum prophetare
coeperunt, quod ad renovationem templi, sicut tanto ante praedictum est, pertinere videtur 3. Sed
quisquis corporaliter gestis oculum cordis infigit, neque inde in gratiam spiritalis intellectus
extenditur, habitat cogitatione in lapidibus templi, quibus visibilis fabrica manibus hominum
instructa consurgit; nec ipse lapis vivus efficitur, templo illi accommodatus atque aptus, quod in suo
corpore primum Dominus figuravit, cum ait: Solvite templum hoc, et triduo suscitabo illud 4. Est
enim corpus Domini plenius ipsa sancta Ecclesia, cuius caput ascendit in coelum, qui est maxime
lapis vivus, lapis angularis, de quo beatus Petrus dicit: Ad quem accedentes lapidem vivum, ab
hominibus reprobatum, a Deo autem electum et honorificatum; et vos ergo tamquam lapides vivi
aedificamini in domum spiritalem, in sacerdotium sanctum, offerentes spiritales victimas acceptas
Deo per Iesum Christum: quia continet Scriptura: Ecce pono in Sion lapidem angularem, electum,
pretiosum, et qui crediderit in illum, non confundetur 5. Ergo ut fiat quisque lapis vivus ad talem
fabricam idoneus, spiritaliter intellegat templi renovationem ex ruina vetere quae in Adam facta
est, reparationem novi populi secundum novum hominem atque coelestem: ut sicut portavimus
imaginem terreni, portemus et imaginem eius qui de coelo est 6, quo possimus post omnes saeculi
huius aetates tamquam post septuaginta annos, qui mystico perfectionis numero praesignantur, et
tamquam post captivitatem longinquae peregrinationis, non ruitura mole construi, sed aeterna
immortalitate solidari. Spiritalem quippe Ierusalem, non magis Iudaeorum, quam vestram esse
deputetis. Sicut enim dicit Apostolus: Iam non estis peregrini et inquilini; sed estis cives sanctorum
et domestici Dei, superaedificati super fundamentum Apostolorum et Prophetarum, ipso summo
angulari lapide existente Christo Iesu, in quo omnis aedificatio compacta crescit in templum
sanctum in Domino, in quo et vos coaedificamini in habitaculum Domini in spiritu 7. Hoc est
templum Dei, ad quod pertinet sacramentum prophetationis Aggaei et Zachariae: cui rursus idem
apostolus dicit: Templum enim Dei sanctum est, quod estis vos 8. Quisquis igitur se ad opus huius
coaedificationis, et ad spem sanctae firmaeque compaginis, tamquam lapidem vivum ab huius
mundi ruinosa labe convertit; intellegit titulum Psalmi, intellegit conversionem Aggaei et Zachariae.
Cantet ergo quae sequuntur, non tam linguae voce, quam vitae. Erit enim aedificii perfectio,
ineffabilis pax illa sapientiae, cuius initium est timor Domini 9: inde ergo incipiat, quem coaedificat
ista conversio.

In Dei Lege semper proficiendum.
2. [v 1.] Beatus enim vir qui timet Dominum, in mandatis eius volet nimis. Viderit Deus, qui solus et
veraciter et misericorditer iudicat, quantum iste proficiat in mandatis eius: quoniam tentatio est

782

