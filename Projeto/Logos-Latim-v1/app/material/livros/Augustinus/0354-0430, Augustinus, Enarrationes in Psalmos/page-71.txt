9. [v 9.] Diriget mites in iudicio: diriget mites, nec perturbabit in iudicio eos qui sequuntur
voluntatem eius, nec ei resistendo praeponunt suam. Docebit mansuetos vias suas: docebit vias
suas, non eos qui praecurrere volunt, quasi seipsos melius regere possint; sed eos qui non erigunt
cervicem, neque recalcitrant, cum eis iugum lene imponitur et sarcina levis 4.
10. [v 10.] Universae viae Domini misericordia et veritas. Quas autem vias docebit eos, nisi
misericordiam qua placabilis, et veritatem qua incorruptus est? Quorum unum praebuit donando
peccata, alterum merita iudicando. Et ideo universae viae Domini, duo adventus Filii Dei, unus
miserantis, alter iudicantis. Pervenit ergo ad eum tenens vias eius, qui nullis meritis suis se
liberatum videns, deponit superbiam, et deinceps cavet examinantis severitatem, qui clementiam
subvenientis expertus est. Requirentibus testamentum eius et testimonia eius: intellegunt enim
Dominum misericordem primo adventu, et secundo iudicem, qui mites et mansueti requirunt
testamentum eius, cum sanguine suo nos in novam vitam redemit; et in Prophetis atque
Evangelistis testimonia eius.
11. [v 11.] Propter nomen tuum, Domine, propitiaberis peccato meo; multum est enim: non solum
peccata mea donasti, quae antequam crederem admisi; sed et peccato meo, quod multum est, quia
et in via non deest offensio, sacrificio contribulati spiritus propitiaberis.
12. [v 12.] Quis est homo, qui timeat Dominum? unde incipit venire ad sapientiam. Legem statuet
ei in via quam elegit: legem statuet ei in via quam liber apprehendit, ne impune iam peccet.
13. [v 13.] Anima eius in bonis demorabitur, et semen eius haereditate possidebit terram: et opus
eius haereditatem solidam instaurati corporis possidebit.
14. [v 14.] Firmamentum est Dominus timentium eum: infirmorum videtur esse timor, sed
firmamentum est Dominus timentium eum. Et nomen Domini quod glorificatum est per orbem
terrarum, firmat timentes eum. Et testamentum ipsius ut manifestetur illis: et facit ut testamentum
ipsius manifestetur illis, quia haereditas Christi gentes sunt, et termini terrae.
15. [v 15.] Oculi mei semper ad Dominum; quia ipse evellet de laqueo pedes meos: nec timeam
pericula terrena, dum terram non intueor; quoniam ille quem intueor, evellet de laqueo pedes
meos.
16. [v 16.] Respice in me, et miserere mei; quoniam unicus et pauper sum ego: quoniam unicus
populus, unicae Ecclesiae tuae servans humilitatem, quam nulla schismata vel haereses tenent.
17. [v 17.] Tribulationes cordis mei multiplicatae sunt: tribulationes cordis mei abundante iniquitate
et refrigescente caritate multiplicatae sunt. De necessitatibus meis educ me: quoniam haec
tolerare mihi necesse est, ut perseverans usque in finem salvus sim 5, de necessitatibus meis educ
me.
18. [v 18.] Vide humilitatem meam et laborem meum: vide humilitatem meam, qua nunquam me
iactantia iustitiae ab unitate abrumpo; et laborem meum, quo indisciplinatos mihi commixtos
suffero. Et remitte omnia peccata mea: et his sacrificiis propitiatus remitte peccata mea, non illa
tantum iuventutis et ignorantiae meae antequam crederem, sed etiam ista quae iam ex fide vivens
per infirmitatem vel vitae huius caliginem admitto.
19. [v 19.] Respice inimicos meos, quoniam multiplicati sunt: non solum enim foris, sed etiam in
ipsa intus Ecclesiae communione non desunt. Et odio iniquo oderunt me: et oderunt me diligentem
se.
20. [v 20.] Custodi animam meam, et erue me: custodi animam meam, ne decliner ad imitationem
eorum; et erue me a perplexitate, qua mihi miscentur. Non confundar, quoniam speravi in te: non
confundar si forte insurgunt adversum me; quoniam non in me, sed in te speravi.
21. [v 21.] Innocentes et recti adhaeserunt mihi, quoniam sustinui te, Domine: innocentes et recti
non praesentia corporali miscentur tantum, sicut mali, sed consensione cordis in ipsa innocentia et
rectitudine adhaerent mihi; quoniam non defeci, ut imitarer malos; sed sustinui te, exspectans
ventilationem ultimae messis tuae.

71

