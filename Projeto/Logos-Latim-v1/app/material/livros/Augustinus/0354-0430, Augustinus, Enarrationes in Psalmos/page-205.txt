tanta transcendi, iam non fleo? Nonne multo magis fleo? Quia qui apponit scientiam, apponit
dolorem 69. Nonne quanto magis quod abest desidero, tanto magis donec veniat gemo, tanto magis
donec veniat fleo? Nonne tanto magis, quanto magis crebrescunt scandala, quanto magis abundat
iniquitas, quanto magis refrigescit caritas multorum 70? Dico: Quis dabit capiti meo aquam, et oculis
meis fontem lacrymarum? 71 Exaudi orationem meam et deprecationem meam: auribus percipe
lacrymas meas. Ne sileas a me. Ne obsurdescam in aeternum. Ne sileas a me: audiam te. Occulte
enim dicit Deus, multis in corde loquitur: et magnus ibi sonus in magno silentio cordis, quando
magna voce dicit: Salus tua ego sum. Dic, inquit, animae meae: Salus tua ego sum 72. Ab hac voce,
qua dicit Deus animae: Salus tua ego sum, optat ne sileatur ab illo. Ne sileas a me.

E terra emigraturi sumus in aeternam caeli domum.
21. Quoniam inquilinus ego sum apud te. Sed apud quem inquilinus? Apud diabolum cum essem,
inquilinus eram, sed malum domnaedium habebam: nunc autem iam quidem apud te, sed adhuc
inquilinus. Quid est, inquilinus? Unde migraturus sum, non ubi perpetuo mansurus. Ubi perpetuo
sum mansurus, dicatur domus mea: unde migraturus sum, inquilinus sum: sed tamen apud Deum
meum sum inquilinus, apud quem domo accepta mansurus sum. Sed quae domus est, quo
migrandum est ex hoc inquilinatu? Recognoscite illam domum, de qua dicit Apostolus:
Habitationem habemus ex Deo, domum non manu factam, aeternam in coelis 73. Si domus haec
aeterna est in coelis, cum ad eam venerimus, inquilini non erimus. Quomodo enim eris inquilinus in
aeterna domo? Hic autem ubi dicturus est Dominus domus: Migra, et quando dicturus est nescis,
paratus esto. Desiderando autem domum aeternam paratus eris. Nec succenseas ei, quia cum vult
dicit: Migra. Non enim cautionem tecum fecit, et placito quodam se obstrinxit, et conductor domus
accessisti certa pensione ad certum tempus: quando vult Dominus eius, migraturus es. Ideo enim
gratis manes. Quia inquilinus ego sum apud te, et peregrinus. Ergo ibi patria, ibi domus: inquilinus
apud te, et peregrinus. Et hic subauditur apud te. Multi enim peregrini sunt cum diabolo: qui autem
iam crediderunt et fideles sunt, peregrini quidem sunt, quia nondum ad illam patriam domumque
venerunt, sed tamen apud Deum sunt. Quamdiu enim sumus in corpore, peregrinamur a Domino:
et ambimus, sive hic manentes, sive peregrinantes, placentes illi esse 74. Et peregrinus et
inquilinus: sicut omnes patres mei. Si ergo sicut omnes patres mei, dicturus sum me non
migraturum, cum illi migraverint? Alia conditione mansurus sum, quam illi manserunt?

A mutabilitate huius vitae ad immutabilitatem vitae aeternae.
22. [v 14.] Quid ergo restat ut petam, quia hinc sine dubio migraturus sum? Remitte mihi ut
refrigerer priusquam eam. Vide, vide Idithun, quos nodos habeas remittendos tibi, quibus remissis
refrigerari vis priusquam eas. Habes enim aliquos aestus, a quibus vis refrigerari, et dicis:
Refrigerer; et dicis: Remitte mihi. Quid remittet tibi, nisi forte illum scrupulum ubi dicis, et unde
dicis: Dimitte nobis debita nostra 75? Remitte mihi priusquam eam, et amplius iam non ero.
Immunem me fac a peccatis priusquam eam, ne cum peccatis eam. Remitte mihi, ut requiescam in
conscientia mea, ut exonerata sit aestu sollicitudinis: qua sollicitudine curam gero pro peccato
meo 76. Remitte mihi ut refrigerer, ante omnia, priusquam eam, et amplius iam non ero. Si enim
mihi non remiseris ut refrigerer, ibo et non ero. Priusquam eam: quo si iero, iam non ero. Remitte
mihi ut refrigerer. Est quaestio oborta, quomodo iam non erit. Ecce iam non it ad requiem? Quod
avertat Deus ab Idithun! Ibit enim plane Idithun, ad requiem ibit. Sed fac aliquem iniquum, non
Idithun, non transilientem; hic thesaurizantem, incubatorem, iniquum, superbum, iactantem,
elatum, pauperis ante ianuam iacentis contemptorem: nonne et ipse erit? Quid est ergo, non ero? Si
enim dives ille non erat, quis est qui ardebat? quis est qui guttam aquae de digito Lazari stillari in
linguam suam desiderabat? quis est qui dicebat: Pater Abraham, mitte Lazarum 77? Utique qui
loqueretur erat, et qui arderet erat: et qui resurgat in finem, et qui cum diabolo aeterno igne
damnetur. Quid est ergo, non ero, nisi respiciat iste Idithun, quid est esse, et non esse? Videbat
enim illum finem, quo corde poterat, qua mentis acie valebat, quem sibi ostendi desideraverat
dicens: Notum fac mihi, Domine, finem meum 78. Videbat numerum dierum suorum qui est:
attendebat infra omnia quae sunt, in comparatione illius esse, non esse; et se non esse dicebat. Illa
enim permanent; ista mutabilia sunt, mortalia, fragilia: et dolor ipse aeternus, plenus corruptionis,
ad hoc non finitur, ut sine fine finiatur. Respexit ergo beatam illam regionem, beatam patriam,
beatam domum, ubi participes sunt sancti vitae sempiternae atque incommutabilis veritatis: et
timuit extra ire, ubi non est esse; ibi desiderans esse, ubi est summum esse. Propter hanc ergo
comparationem inter utrumque constitutus, adhuc timens dicit: Remitte mihi, ut refrigerer
priusquam eam, et amplius iam non ero. Si enim mihi non remiseris peccata, ibo in aeternum abs
te. Et a quo ibo in aeternum? Ab illo qui dixit: Ego sum qui sum: ab illo qui dixit: Dic filiis Israel: Qui
est misit me ad vos 79. Ab eo ergo qui vere est qui in contrarium pergit, ad non esse pergit.

205

