Dei populus ex Iudaeis et gentibus congregatur.
5. [v 2.] Memento congregationis tuae, quam possedisti ab initio. Numquid ista potest esse vox
Gentium? numquid Gentes possedit ab initio? Sed possedit semen Abrahae, populum Israel etiam
secundum carnem natum de Patriarchis, patribus nostris; quorum nos filii facti sumus, non
veniendo de carne, sed imitando fidem. Illi autem a Deo possessi ab initio, quid eis contigit?
Memento congregationis tuae, quam possedisti ab initio. Redemisti virgam haereditatis tuae. Ipsam
congregationem tuam, virgam haereditatis tuae redemisti. Hanc ipsam congregationem dixit
virgam haereditatis. Respiciamus ad factum primum, quando voluit possidere ipsam
congregationem, liberans illam de Aegypto, quod signum dederit Moysi, cum diceret Moyses ei:
Quod signum dabo, ut credant mihi quia tu me misisti? Et Deus ait ad illum: Quid in manu tua
portas? Virgam. Proice illum in terram. Et dimisit virgam in terram, et facta est serpens; et expavit
Moyses, et fugit Moyses ab eo. Et ait illi Dominus: Apprehende caudam eius. Et apprehendit; et
reversa est in statum suum, virga facta, sicut antea virga erat 22. Quid significat? non enim frustra
factum est. Interrogemus Litteras Dei. Quid serpens persuasit homini? Mortem 23. Ergo mors a
serpente. Si mors a serpente, virga in serpente, Christus in morte. Ideo etiam cum a serpentibus in
deserto morderentur et necarentur, praecepit Dominus Moysi, ut serpentem aeneum exaltaret in
eremo, et admoneret populum, ut quisquis a serpente morsus esset, illum intueretur, et
sanaretur 24. Sic et fiebat; sic et homines a venenis, morsi a serpentibus, sanabantur intuendo
serpentem. Sanari a serpente, magnum sacramentum! Quid est, intuendo serpentem sanari a
serpente? Credendo in mortuum salvari a morte. Et tamen expavit et fugit Moyses. Quid est, ab illo
serpente fugisse Moysen? Quid, fratres, nisi quod scimus in Evangelio factum? Mortuus est Christus,
et expaverunt discipuli, et ab illa spe in qua fuerant recesserunt 25. Sed quid dictum est?
Apprehende caudam eius. Quid est, caudam? Posteriora comprehende. Hoc significavit et illud:
Posteriora mea videbis 26. Primo factus serpens, sed cauda retenta facta virga; primo occisus,
postea resurrexit. Est etiam in cauda serpentis finis saeculi; quia sic modo mortalitas Ecclesiae
ambulat: alii eunt, alii veniunt per mortem tamquam per serpentem, quia a serpente mors
seminata est; sed in fine saeculi, tamquam cauda, redimus ad manum Dei, et efficimur stabilitum
regnum Dei, ut impleatur in nobis: Redemisti virgam haereditatis tuae. Sed quia Synagogae vox
est; redempta autem virga haereditatis Dei magis apparet in Gentibus, occulta autem spes
Iudaeorum, vel eorum qui futuri sunt ut credant, vel eorum qui eo tempore crediderunt, quando
misso Spiritu sancto, discipuli omnium gentium linguis locuti sunt 27. Tunc enim aliquot millia de
Iudaeis ipsis Christi crucifixoribus crediderunt; et quia prope inventi erant, ita crediderunt, ut omnia
quae habebant venderent, et pretia rerum suarum ante pedes Apostolorum ponerent 28. Quia ergo
occultum erat hoc, magisque redemptio virgae Dei clara futura erat in Gentibus; explanat unde
dicat quod dixit: Redemisti virgam haereditatis tuae. Hoc dixit non de Gentibus, in quibus
manifestum est. Sed unde? Montem Sion. Adhuc et mons Sion potest aliter intellegi. Istum quem
inhabitasti in ipso: ubi erat populus ante, ubi institutum templum, ubi celebrata sacrificia, ubi omnia
illo tempore necessaria, Christum promittentia. Promissio, cum res redditur, iam fit superflua. Nam
antequam reddatur quod promittitur, necessaria est ipsa promissio, ne promissum sibi obliviscatur
cui promittitur, et non exspectando moriatur. Oportet ergo ut exspectet, ut cum venerit accipiat:
ideo non debet deserere promissionem. Propter hoc non deserebantur figurae, ut veniente die,
umbrae tollerentur: Montem Sion istum quem inhabitasti in ipso.

Ierusalem a Romanis eversa.
6. [v 3.] Eleva manum tuam in superbiam eorum in finem. Quomodo nos repellebas in finem, sic
eleva manum tuam in superbiam eorum in finem. Quorum superbiam? A quibus eversa est
Ierusalem. A quibus autem, nisi a regibus Gentium? Bene elevata est manus eius in superbiam
eorum in finem; nam et ipsi iam Christum cognoverunt. Finis enim Legis Christus, ad iustitiam omni
credenti 29. Quam bene illis optat? Quasi iratus loquitur, et maledicere videtur: et utinam eveniat
quod maledicit! imo iam in nomine Christi evenire gaudeamus. Iam tenentes sceptrum, subduntur
ligno crucis; iam fit quod praedictum est: Adorabunt eum omnes reges terrae; omnes gentes
servient illi 30. Iam in frontibus regum pretiosius est signum crucis, quam gemma diadematis. Eleva
manum tuam in superbiam eorum in finem. Quanta maligne operatus est inimicus in sanctis tuis! In
his quae sancta tua erant; id est, in templo, in sacerdotio, in illis omnibus Sacramentis, quae illo
tempore fuerunt, quanta maligne operatus est inimicus! Revera inimicus tunc operatus est. Gentes
enim tunc, quae hoc fecerunt, deos falsos colebant, simulacra adorabant, daemonibus serviebant;
operati sunt tamen multa mala in sanctis Dei. Quando possent, nisi permitterentur? quando autem
permitterentur, nisi iam sancta illa, primo promissiva, necessaria non essent, cum ipse qui
promiserat teneretur? Ergo quanta maligne operatus est inimicus in sanctis tuis!

486

