ENARRATIO
1. [v. 1.] Psalmi huius titulus est: Canticum Psalmi Asaph. Iam saepe diximus quid interpretetur
Asaph, id est, Congregatio. Homo ergo ille qui vocabatur Asaph, in figura congregationis populi Dei
in multorum psalmorum titulis ponitur. Graece autem congregatio synagoga dicitur, quod velut
proprium nomen Iudaeorum populus tenuit, ut Synagoga appellaretur; sicut populus Christianus
usitatius vocatur Ecclesia, cum et ipse utique congregetur.

Christus ab hominibus iudicatus, veniet iudicaturus.
2. [v. 2.] Populus itaque Dei in isto psalmo dicit: Deus, quis similis erit tibi? Quod ego arbitror
accommodatius accipi in Christo, quia in similitudine hominum factus, putatus est ab eis a quibus
contemptus est, caeteris hominibus comparandus 1: nam et inter iniquos deputatus est 2; sed ad
hoc ut iudicaretur. Cum autem veniet iudicaturus, tunc fiet quod hic dicitur: Deus, quis similis erit
tibi? Si enim Psalmi non solerent loqui ad Dominum Christum, non diceretur etiam illud, quod ipsi
dictum esse nullus potest dubitare fidelium: Thronus tuus, Deus, in saeculum saeculi, virga
directionis, virga regni tui: dilexisti iustitiam, et odisti iniquitatem; propterea unxit te, Deus, Deus
tuus oleo exsultationis prae participibus tuis 3. Huic ergo et nunc dicitur: Deus, quis similis erit tibi?
Multis enim similis in humilitate esse voluisti, usque et latronibus qui tecum sunt crucifixi 4; sed in
claritate cum venies, quis similis erit tibi? Quid enim magnum dicitur, cum Deo dicitur: Quis similis
erit tibi; nisi illi dicatur, qui similis esse hominibus voluit, formam servi accipiens, in similitudine
hominum factus, et habitu inventus ut homo 5? Et ideo non ait: Quis similis est tibi? quod utique
recte diceretur, si hoc ad divinitatem referretur. Quia vero ad formam servi relatum est, tunc eius a
caeteris hominibus dissimilitudo apparebit, quando apparebit in gloria. Ideo sequitur: Ne taceas,
neque compescaris, Deus: quia primo tacuit, ut iudicaretur; quando sicut agnus coram tondente se
fuit sine voce, sic non aperuit os suum 6, et suam compescuit potestatem. Quam ut se compescere
ostenderet, ad illam eius vocem qua dixit: Ego sum, hi qui eum apprehendendum quaerebant,
redierunt retro, et ceciderunt 7. Quando ergo teneretur atque pateretur, nisi se ipse cohiberet atque
compesceret, et quodam modo mitigaret? Nam et sic quidam interpretati sunt quod hic positum
est: Neque compescaris Deus, ut dicerent: Neque mitescas Deus. Ipse alibi dicit: Tacui; numquid
semper tacebo? 8 Cui dicitur hic, ne taceas; de illo alibi dicitur: Deus manifestus veniet, Deus
noster, et non silebit 9. Dicitur hic: Ne taceas: tacuit enim, ut iudicaretur, quando venit occultus;
non autem tacebit, ut iudicet, quando veniet manifestus.
3. [v. 3.] Quoniam ecce inimici tui sonuerunt, et qui oderunt te extulerunt caput. Novissimos dies
significare mihi videtur, quando haec quae nunc metu comprimuntur, in liberam vocem eruptura
sunt, sed plane irrationabilem, ut sonitus magis quam locutio vel sermo dicendus sit. Non itaque
tunc odisse incipient, sed qui oderunt te, tunc levabunt caput. Nec capita, sed caput; quando eo
perventuri sunt, ut etiam illud caput habeant quod extollitur super omne quod dicitur Deus et quod
colitur: ut in illo maxime impleatur, qui se exaltat, humiliabitur 10; et cum eum ille cui dicitur: Ne
taceas, neque mitescas Deus, interficiet spiritu oris sui, et evacuabit illuminatione praesentiae
suae 11.
Nullus inimicus populo Dei nocere potest.
4. [v. 4.] Super populum tuum malignaverunt consilium; vel, sicut alii codices habent, astute
cogitaverunt consilium, et cogitaverunt adversus sanctos tuos. Irridenter ista dicuntur: quando
enim valerent nocere populo vel plebi Dei, vel sanctis eius qui noverunt dicere: Si Deus pro nobis,
quis contra nos? 12
5. [v. 5.] Dixerunt: Venite, et disperdamus eos de gente. Singularem numerum posuit pro plurali;
sicut dicitur: Cuius est hoc pecus, etiamsi de grege interrogetur, et intelleguntur pecora: denique
alii codices, de gentibus, habent; ubi magis interpretes intellectum quam verbum secuti sunt.
Venite, et disperdamus eos de gente. Ipse est ille sonus quo sonuerunt magis quam locuti sunt,
quoniam inaniter inania strepuerunt. Et non memoretur nominis Israel ultra. Hoc alii planius
dixerunt: Et non sit memoria nominis Israel adhuc. Quia memoretur nominis, in latina lingua
inusitata locutio est; potius enim dici solet, memoretur nomen: sed eadem ipsa sententia est; nam
qui dixit, memoretur nominis, graecam transtulit locutionem. Israel autem hic debet intellegi utique
semen Abrahae, cui dicit Apostolus: Ergo Abrahae semen estis, secundum promissionem
haeredes 13: non Israel secundum carnem, de quo dicit: Videte Israel secundum carnem 14.

550

