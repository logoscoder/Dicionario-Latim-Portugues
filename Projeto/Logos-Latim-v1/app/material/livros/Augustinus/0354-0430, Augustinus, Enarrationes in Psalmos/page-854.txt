Sermo 29

Clamor ad Dominum, fidelium intenta est precatio.
1. [v 145.] Clamor ad Dominum, qui fit ab orantibus, si sonitu corporalis vocis fiat, non intento in
Deum corde; quis dubitet inaniter fieri? Si autem fiat corde, etiam silente corporis voce; alium
quemlibet hominem potest latere, non Deum. Sive ergo cum voce carnis, quando id opus est, sive
cum silentio, ad Deum, cum oramus, corde clamandum est. Est autem clamor cordis magna
cogitationis intentio; quae cum est in oratione, magnum exprimit desiderantis et petentis affectum,
ut non desperet effectum: Tunc porro in toto corde clamatur, quando aliunde non cogitatur. Tales
orationes rarae sunt multis, crebrae autem paucis; omnes vero utrum cuiquam, nescio. Talem suam
commemorat orationem, qui cantat hunc psalmum, dicens: Clamavi in toto corde meo; exaudi me,
Domine. Cui autem rei suus clamor proficiat, adiunxit: Iustificationes tuas exquiram. Ad hoc ergo
clamavit in toto corde suo, et hoc sibi desideravit a Domino exaudiente praestari, ut iustificationes
eius exquirat. Proinde quod ut faciamus iubetur, ut exquiramus oratur. Quam longe est adhuc a
faciente qui exquirit? Non enim est consequens ut qui exquirit, inveniat; aut qui invenit, faciat: non
potest autem nisi invenerit, facere; et nisi quaesierit, invenire. Sed magnam spem Dominus Iesus
dedit dicendo: Quaerite, et invenietis 1. Rursus autem dicit sapientia (quae quid est, nisi ipse?):
Quaerent me mali, et non invenient 2. Non ergo malis, sed bonis dictum est: Quaerite, et invenietis.
Imo vero eis dictum est, quibus eodem loco paulo post: Si ergo vos, inquit, cum sitis mali, nostis
bona data dare filiis vestris 3. Quomodo igitur malis dicitur: Quaerite, et invenietis; cum rursus
dicatur: Quaerent me mali, et non invenient? An aliud eos Dominus quam sapientiam quaerere
volebat, quando eos inventuros si quaererent promittebat? In ea quippe sunt omnia, quae ab eis
qui beati esse cupiunt, inquirenda sunt. Ibi ergo sunt et iustificationes Dei. Quapropter restat ut
intellegamus, non omnes malos non invenire sapientiam, si quaesierint; sed eos qui in tantum sunt
mali, ut oderint eam. Sic enim et dixit: Quaerent me mali, et non invenient; oderunt enim
sapientiam 4. Ideo ergo non inveniunt, quia oderunt. Sed rursus si oderunt, quomodo quaerunt; nisi
quia non eam quaerunt propter ipsam, sed propter aliquid quod mali amant, et ad hoc se facilius
putant perventuros per ipsam? Multi enim sunt qui dicta sapientiae studiosissime inquirunt,
eamque in doctrina, non in vita volunt habere; ut non per mores quos iubet sapientia, perveniant
ad Dei lucem, quod est ipsa sapientia, sed per sermones quos habet sapientia, perveniant ad
hominum laudem, quod est vana gloria. Non ergo sapientiam quaerunt et quando eam quaerunt;
quia non quaerunt ipsam, alioquin viverent secundum ipsam: sed volunt verbis eius inflari; et
quanto magis inflantur, tanto magis efficiuntur extra ipsam. Iste autem hoc ipsum poscens a
Domino, quod eum iubet facere Dominus, ut ipse in illo etiam quod imperat operetur; Deus est
enim qui operatur in nobis et velle et operari, pro bona voluntate 5: Clamavi, inquit, in toto corde
meo; exaudi me, Domine: iustificationes tuas exquiram: utique faciendas, non tantummodo
sciendas; ne similis fiat illi servo duro; qui etiamsi intellexerit, non obaudiet 6.
2. [v 146.] Clamavi; salvum me fac: vel, sicut nonnulli codices habent et graeci et latini: Clamavi te;
salvum me fac. Quid est: Clamavi te, nisi, clamando invocavi te? Sed cum dixisset, salvum me fac,
quid adiunxit? Et custodiam testimonia tua: ne te scilicet per infirmitatem negem. Salus quippe
animae facit ut fiat quod faciendum esse cognoscitur, et usque ad mortem corporis, si hoc flagitat
extrema tentatio, pro testimoniorum divinorum veritate certetur: ubi autem non est salus,
succumbit infirmitas, et deseritur veritas.

De obscuro verbo

, disputatur.

3. [v 147.] Sed quod sequitur habet aliquid obscuritatis, quod aliquando diutius exponendum est.
Praeveni intempesta nocte, et clamavi. Plures codices non habent, intempesta nocte; sed,
immaturitate: vix autem unus inventus est qui haberet geminatam praepositionem, id est, in
immaturitate. Immaturitas itaque hoc loco nocturnum tempus est, quod non est maturum, id est,
opportunum ut agatur aliquid vigilando: quod etiam vulgo dici solet, hora inopportuna. Nox quoque
intempesta, id est media, quando quiescendum est, hinc procul dubio nuncupata est, quia
inopportuna est actionibus vigilantium. Tempestivum enim dixerunt veteres opportunum; et
intempestivum, inopportunum: a tempore ducto vocabulo, non ab illa tempestate, quae
consuetudine latinae linguae coeli perturbatio iam vocatur. Quamquam isto verbo libenter utuntur
historici, ut dicant: Ea tempestate, quod volunt Eo tempore intellegi: et quod ait locutor egregius,
Unde haec tam clara repente
Tempestas7?

854

