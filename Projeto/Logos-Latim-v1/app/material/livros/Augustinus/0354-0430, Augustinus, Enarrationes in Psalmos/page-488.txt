De Iudaeorum conversione.
12. [v 10.] Usquequo, Deus, exprobrabit inimicus? Clama quasi derelictus, quasi desertus; clama
tamquam aeger qui medicum caedere quam curari maluisti: non te agnoscit adhuc. Vide quid
fecerit, qui te non agnoscit adhuc. Etenim quibus non est annuntiatum de eo, videbunt; et qui non
audierunt, intellegent 36: et tu adhuc clamas: Iam non est propheta et nos non cognoscet adhuc. Ubi
est intellectus tuus? Irritat adversarius nomen tuum in finem. Ad hoc irritat adversarius nomen
tuum in finem, ut iratus corripias, corripiens cognoscas in finem; aut certe in finem, usque ad finem.
Usque ad quem finem? Quousque cognoscas, quousque clames, quousque apprehensa cauda
redeatur ad regnum.

Non inaniter Christus venit in mundum et occisus est.
13. [v 11.] Utquid avertis manum tuam et dexteram tuam de medio sinu tuo in finem? Iterum aliud
signum quod datum est Moysi. Quomodo enim superius de virga signum, ita et de dextera. Cum
enim illud factum esset de virga, dedit Deus alterum signum: Mitte, inquit, manum tuam in sinum
tuum, et misit: Produc eam, et produxit; et inventa est alba 37, id est immunda. Albor enim in cute,
lepra est, non candor 38. Ipsa enim haereditas Dei, id est, populus eius foras ab eo missus,
immundus factus est. Sed quid illi ait? Revoca eam in sinum tuum: revocavit, et reversa est ad
colorem suum 39. Quando hoc facis, ait Asaph iste? Quousque dexteram tuam alienas a sinu tuo, ut
foris immunda remaneat? Revoca eam; redeat ad colorem, agnoscat salvatorem. Utquid avertis
manum tuam et dexteram tuam de medio sinu tuo in finem? Haec clamat caecus, non intellegens;
et hoc Deus facit quod facit. Quare enim venit Christus? Caecitas ex parte Israel facta est, ut
plenitudo Gentium intraret, et sic omnis Israel salvus fieret 40. Ergo iam Asaph agnosce quod
praecessit, ut vel sequaris, si praecedere non potuisti. Non enim frustra venit Christus, aut frustra
occisus est Christus; aut frustra granum cecidit in terram, nisi ut multipliciter surgeret 41. Exaltatus
est serpens in eremo, ut percussum a veneno sanaret 42. Attende quod factum est: noli putare
vacare quod venit; ne te malum inveniat, cum iterum venerit.

Salutis opus iam coeptum est.
14. [v 12.] Intellexit Asaph, quia in titulo Psalmi, Intellectus Asaph. Et quid ait? Deus autem rex
noster ante saecula, operatus est salutem in medio terrae. Hac nos clamamus: Iam non est
propheta; et nos non cognoscet adhuc: hac autem Deus noster, rex noster, qui est ante saecula,
quia ipse est in principio Verbum, per quod facta sunt saecula; operatus est salutem in medio
terrae. Deus ergo rex noster ante saecula, quid fecit? Operatus est salutem in medio terrae; et ego
adhuc clamo quasi desertus. Ille operatur salutem in medio terrae; et ego remansi terra. Intellexit
Asaph bene, quia Intellectus Asaph. Quare enim ista, aut qualem salutem operatus est Christus; nisi
ut discerent homines aeterna desiderare, non semper temporalibus inhaerere? Deus autem rex
noster ante saecula, operatus est salutem in medio terrae. Dum nos clamamus: Usquequo, Domine,
exprobrabit inimicus in finem? usquequo irritat adversarius? usquequo manum tuam avertis a sinu
tuo? Cum haec dicimus: Deus autem rex noster ante saecula, operatus est salutem in medio terrae;
et nos dormimus. Iam vigilant Gentes; et nos stertimus, et tamquam nos Deus deseruerit, in somnis
deliramus. Operatus est salutem in medio terrae.

Per baptismum nostra liberatio a peccatis.
15. [v 13.] Iam ergo Asaph corrige te ad intellectum; dic nobis qualem salutem operatus est Deus
in medio terrae. Cum illa terrena vestra salus eversa est, quid fecit? quid promisit? Tu confirmasti
in virtute tua mare. Tamquam gente Iudaeorum velut arida a fluctibus separata, mare in
amaritudine sua Gentes erant, terramque illam undique circumluebant: ecce confirmasti in virtute
tua mare, et remansit terra sitiens imbrem tuum. Tu confirmasti in virtute tua mare: contrivisti
capita draconum in aqua. Draconum capita, daemoniorum superbias, a quibus Gentes
possidebantur, contrivisti super aquam; quia eos quos possidebant, tu per Baptismum liberasti.

Diabolus consumitur quotidie amittendo membra sua.
16. [v 14.] Quid adhuc post capita draconum? Illi enim dracones habent principem suum, et ipse
primus est magnus draco. Et de illo quid fecit qui operatus est salutem in medio terrae? Audi: Tu
confregisti caput draconis. Cuius draconis? Intellegimus dracones omnia daemonia sub diabolo

488

