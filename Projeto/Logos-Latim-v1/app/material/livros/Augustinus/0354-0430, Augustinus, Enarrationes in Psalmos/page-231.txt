erat, non sese speret exaudiri ad vitam aeternam. Exaudiuntur enim multi ad multa. Nec sibi
plaudant quod exaudiuntur: exauditi sunt daemones, ut in porcos mitterentur 12. Exaudiri ad vitam
aeternam concupiscamus, propter desiderium quo dicimus: Emitte lucem tuam et veritatem tuam.
Illa lux oculum cordis inquirit: Beati enim, inquit, mundi corde, quoniam ipsi Deum videbunt 13.
Modo in monte eius sumus, id est in Ecclesia eius, et in tabernaculo eius. Tabernaculum
peregrinantium est, domus cohabitantium: est et tabernaculum peregrinantium et militantium. Cum
audis tabernaculum, bellum intellege, hostem cave. Domus autem quae erit? Beati qui habitant in
domo tua, in saecula saeculorum laudabunt te 14.

Laetificat Deus novitatem meam, qui tribulationibus contristavit vetustatem
meam.
5. [v 4.] Iam ergo perducti ad tabernaculum, et positi in monte sancto eius, quam spem gerimus?
Et introibo ad altare Dei. Est enim quoddam sublime altare invisibile, quo non accedit iniustus. Ad
illud altare ille solus accedit, qui ad istud securus accedit: illic inveniet vitam suam, qui in isto
discernit causam suam. Et introibo ad altare Dei: de monte sancto eius, et de tabernaculo eius, de
sancta Ecclesia eius, introibo ad altare Dei sublime. Quale ibi sacrificium est? Ipse qui intrat,
assumitur in holocaustum. Introibo ad altare Dei. Quid est quod dicit, ad altare Dei? Ad Deum qui
laetificat iuventutem meam. Iuventus novitatem significat: tamquam diceret: Ad Deum qui laetificat
novitatem meam. Laetificat novitatem meam, qui contristavit vetustatem meam. Incedo enim
modo tristis in vetustate, tunc autem stabo gaudens in novitate. Confitebor tibi in cithara, Deus,
Deus meus. Quid est in cithara confiteri, et in psalterio confiteri? Non enim semper in cithara, nec
semper in psalterio. Duo haec organa musicorum habent inter se distinctam discretamque
rationem, dignam consideratione et commendatione memoriae. Utrumque hoc manibus portatur et
tangitur, et significat opera quaedam nostra corporalia. Utrumque bonum, si quis norit psallere, si
quis norit citharizare. Sed quia psalterium istud organum dicitur, quod de superiore parte habet
testudinem; illud scilicet tympanum et concavum lignum cui chordae innitentes resonant: cithara
vero idipsum lignum cavum et sonorum ex inferiore parte habet: discernenda sunt opera nostra,
quando in psalterio sint, quando in cithara, utraque tamen placita Deo et suavia eius auditui.
Quando ergo ex praeceptis Dei aliquid agimus, iussis eius obtemperantes et obaudientes ad
implenda praecepta eius; ubi facimus et non patimur, psalterium est. Faciunt enim ita et Angeli:
non enim aliquid patiuntur. Cum autem aliquid patimur tribulationum, tentationum, scandalorum in
hac terra; quia non patimur nisi ex inferiore parte, id est ex eo quod mortales sumus, ex eo quod
primae nostrae causae quiddam tribulationum debemus, et quia patimur multa ab eis qui non sunt
desuper, cithara est. Venit enim sonus suavis ex inferiore parte: patimur et psallimus, vel potius
cantamus et citharizamus. Quando dicebat Apostolus evangelizare se, et praedicare Evangelium
toto orbe terrarum ex praecepto Dei; quia illud Evangelium se non ab hominibus neque per
hominem, sed per Iesum Christum accepisse dicebat 15, desuper sonabant chordae: cum vero
dicebat: Gloriamur in tribulationibus; scientes quia tribulatio patientiam operatur, patientia
probationem, probatio spem 16; cithara sonabat ex inferiore quidem, sed tamen dulciter. Omnis
enim patientia dulcis est Deo. Si autem in ipsis tribulationibus defeceris, citharam fregisti. Quare
ergo modo dixit: Confitebor tibi in cithara? Propter illud quod dixerat: Utquid tristis incedo, dum
affligit me inimicus? Patiebatur enim quiddam ex inferiore afflictione, et in eo ipso tamen volebat
placere Deo, et gratias gestiebat agere Deo, fortis in tribulationibus: et quia sine tribulatione esse
non poterat, patientiam Deo debebat: Confitebor tibi in cithara, Deus, Deus meus.

Habemus aliquid ubi imago Dei est, mentem scilicet atque rationem.
6. [v 5.] Et rursus ad animam suam, ut ex inferiore illo sonoro ligno capiat sonum: Utquid tristis es,
inquit, anima mea, et utquid conturbas me? In tribulationibus sum, in languoribus, in maeroribus,
utquid me conturbas, o anima? Quis dicit? cui dicit? Animae dicit, omnes novimus; planum est
enim, ad illam directus est sermo. Utquid tristis es, anima mea, et utquid conturbas me? Quaeritur
persona loquens. Numquid caro animae loquitur, cum caro sine anima non loquatur? Proprium enim
magis est, ut anima carnem alloquatur, quam ut caro alloquatur animam. Sed quia non dixit: Quare
tristis es, caro mea, sed ait: Quare tristis es, anima mea? (Si enim carnem alloqueretur, fortasse
non diceret: Quare tristis es; sed: Quare doles? Dolor enim animae tristitia dicitur: molestia vero
quae fit in corpore dolor dici potest, tristitia non potest. Sed ex dolore corporis plerumque anima
contristatur. Interest tamen quid doleat, et quid contristetur. Dolet enim caro, tristis est anima; et
aperta ista vox est: Utquid tristis es, anima mea?) Non ergo anima alloquitur carnem; quia non
dixit: Utquid tristis es, caro mea? nec caro, animam; quia absurdum est ut inferior alloquatur
superiorem. Ergo intellegimus habere nos aliquid ubi imago Dei est, mentem scilicet atque
rationem. Ipsa mens invocabat lucem Dei et veritatem Dei. Ipsa est qua capimus iustum et

231

