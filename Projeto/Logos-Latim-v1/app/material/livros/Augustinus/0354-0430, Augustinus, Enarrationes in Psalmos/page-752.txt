offendit, hinc audire meruit ut moreretur, ne intraret in terram promissionis 45. Perturbatus enim
murmure populi infidelis, non tenuit fiduciam qualem debuit. Cui tamen Deus tamquam electo suo,
etiam post mortem eius bonum perhibet testimonium, ut intellegamus illam fidei eius titubationem
hac sola poena fuisse correptam, quod in eam terram, quo populum ipse ducebat, non est
permissus intrare. Absit autem ut eum credamus alienatum a regno gratiae Dei, quod significabat
illa terra promissionis, unde lac et mel defluere dicebatur. Hoc est enim potius testamentum
aeternum quod disposuit ad Abraham, non secundum carnem patrem nostrum, sed secundum
fidem.
29. [vv 34-36.] Illi autem de quorum iniquitatibus iste loquitur psalmus, cum in illam temporalem
terram promissionis intrassent, non disperdiderunt Gentes, quas dixit Dominus illis. Et commixti
sunt inter Gentes, et didicerunt opera eorum, et servierunt sculptilibus eorum; et factum est illis in
scandalum. Illud quod eas non disperdiderunt, sed eis commixti sunt, factum est illis in scandalum.
30. [vv 37.40.] Et immolaverunt filios suos et filias suas daemoniis: et effuderunt sanguinem
innocentem, sanguinem filiorum suorum et filiarum suarum, quas sacrificaverunt sculptilibus
Chanaan. Immolasse filios suos et filias suas daemoniis et idolis, non eos illa narrat historia; sed
neque iste psalmus mentiri potest, neque Prophetae, qui hoc dicunt multis increpationum suarum
locis. Habuisse vero istam consuetudinem Gentes, nec earum litterae tacuerunt.
31. Sed quid est quod sequitur? Et interfecta est terra in sanguinibus. Putaremus enim scriptoris
errorem, eumque diceremus pro eo quod est infecta, fecisse interfecta, nisi haberemus beneficium
Dei, qui Scripturas suas in multis linguis esse voluit; atque ita esse scriptum: Interfecta est terra in
sanguinibus. inspectis graecis codicibus videremus. Quid est ergo: Interfecta est terra, nisi hoc
referatur ad homines qui habitabant in terra, tropica locutione, qua significatur per id quod
continet, id quod continetur, sicut dicimus malam domum, in qua mali habitant, et bonam in qua
boni? Ipsi namque interficiebant animas suas immolando filios suos, et effundendo sanguinem
parvulorum a consensione illius sceleris alienorum: unde dictum est: Effuderunt sanguinem
innocentem. Ergo: Interfecta est terra in sanguinibus, et contaminata est in operibus eorum, cum
ipsi interfecti sunt in anima, et contaminati in operibus suis. Et fornicati sunt in adinventionibus
suis. Has dicit adinventiones, quas Graeci
appellant: nam hoc verbum est in
codicibus graecis et hoc loco, et superius, ubi dictum est: Irritaverunt eum in adinventionibus
suis 46; cum et illic et hic eas dicat adinventiones, in quibus alios imitati sunt. Non itaque sic dictas
arbitremur adinventiones, quasi ab ipsis institutas, nullo in aliis praecedente quod imitarentur
exemplo. Unde alii interpretes nostri, non adinventiones, sed studia; alii vero affectiones, vel
affectationes, alii voluptates dicere maluerunt: et iidem ipsi qui dixerunt adinventiones, alio loco
studia posuerunt. Hoc commemorare volui, ne quaestionem faceret nomen adinventionis in ea re,
quam non a seipsis excogitaverunt, sed alios imitati sunt.

Deus puniens nullo modo turbatur.
32. [vv 40.43.] Et iratus est furore Dominus in populum suum. Noluerunt quidam interpretes nostri
iram ponere, in eo quod graecus habet
; sed quidam posuerunt mentem; quidam vero
indignationem, quidam animum interpretati sunt. Quodlibet autem horum dicatur, perturbatio non
cadit in Deum; sed de consuetudine translatum, potentia vindicandi hoc nomen accepit.
33. Et abominatus est haereditatem suam. Et tradidit eos in manus Gentium, et dominati sunt
eorum qui oderant eos: et tribulaverunt eos inimici eorum, et humiliati sunt sub manibus eorum.
Quando eos haereditatem Dei vocavit, manifestum est quod non ad perditionem, sed ad
disciplinam eos abominatus est, et tradidit in manus inimicorum. Denique sequitur: Saepe liberavit
eos.

Promissam nobis hereditatem enixe flagitemus.
34. Ipsi autem exacerbaverunt eum in consilio suo. Hoc est quod superius ait: Non sustinuerunt
consilium eius 47. Perniciosum autem est consilium hominis ipsi homini, quo ea quaerit quae sua
sunt, non quae Dei sunt 48. In cuius haereditate, quod ipse nobis est, cum ad fruendum se praebere
dignatur, nullas patiemur cum sanctis societatis angustias, dilectione rei nostrae quasi privatae.
Gloriosissima quippe illa civitas adepta promissam haereditatem, in qua nullus morietur, nullus
orietur, non habebit cives qui singuli gaudeant suis rebus, quia Deus erit omnia in omnibus 49. Cuius
societatem quisquis in hac peregrinatione fideliter et flagranter desideraverit, assuescit privatis

752

