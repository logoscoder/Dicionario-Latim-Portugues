arbore, ducentibus ventis, quasi quadam libertate aurae perfruentes vago quodam desiderio suo.
Ventum est ut oliva mitteretur in torcular: non enim semper pendere habebat in arbore: iam finis
est anni. Non sine causa inscribuntur psalmi quidam: Pro torcularibus 15: in arbore libertas, in
torculari pressura. Cum enim res humanae conteruntur et premuntur, attendis quia crescit avaritia;
attende quia crescit et continentia. Quare tam caecus es, ut amurcam fluentem per plateas videas,
oleum in gemellaria non videas? Et hoc non sine causa. Qui enim male versantur, publice noti sunt;
qui autem se convertunt ad Deum, et a sordibus malarum cupiditatum purgantur, occulti sunt: quia
et in ipso vel ex ipso torculari amurca aperte fluit, oleum occulte eliquatur.

Pagani diaboli servus.
10. Acclamatis ad ista, et gaudetis ad ista; quia iam potestis sedere super flumina Babylonis, et
flere. Illi autem qui captivos duxerunt nos, quando intrant in corda hominum, et interrogant nos per
linguas eorum quos possident, et dicunt nobis: Cantate nobis verba canticorum; reddite nobis
rationem adventus Christi, et quae est alia vita. Volo credere; doce me rationem quare mihi
imperas ut credam. Respondeo illi et dico: O homo, quomodo non vis tibi imperem ut credas?
Plenus es malis cupiditatibus: si dicam bona illa Ierusalem, non ea capis; oportet ut exinaniaris quo
plenus es, ut possis impleri quo inanis es. Ergo noli facile huic aliquid dicere; lignum est salicis,
lignum est sterile: noli percutere organum ut sonet, suspende potius. Sed ille dicturus est: Dic mihi,
canta mihi, redde mihi rationem. Non vis, inquit, ut discam? Non bono animo audis, non sic pulsas
ut tibi dignum sit aperiri. Ille te implevit qui me captivum duxit, ipse me interrogat de te. Astutus
est, dolose quaerit: non quaerit quid discat, sed quid reprehendat. Ergo ego non dicam, suspendam
organum meum.

Veritatis praedicator irrisores patiatur oportet.
11. [v 4.] Sed quid dicturus est adhuc? Cantate nobis verba canticorum, cantate nobis hymnum,
cantate nobis de canticis Sion. Quid respondemus? Babylonia te portat, Babylonia te continet,
Babylonia te nutrit, Babylonia de te loquitur; non nosti capere nisi quod fulget ad tempus, aeterna
meditari ignoras, non capis quod interrogas. Quomodo cantabimus canticum Domini in terra aliena?
Vere, fratres, sic est. Incipite velle praedicare veritatem quantulamcumque nostis, et videte quam
necesse sit ut tales patiamini irrisores, exactores veritatis, plenos falsitatis. Respondete illis
exigentibus a vobis quae capere non possunt, et dicite ex fiducia sancti cantici vestri: Quomodo
cantabimus canticum Domini in terra aliena?

Inter turbas nos insectantium periclitamur.
12. [v 5.] Sed vide quomodo verseris inter eos, o popule Dei, o corpus Christi, o generosa
peregrinatio (non es hinc, aliunde es); ne cum illi qui tibi dicunt: Cantate nobis verba canticorum,
dicite nobis hymnum, cantate nobis de canticis Sion, quasi amantur a te, et affectas amicitias
eorum, et times talibus displicere; incipiat te delectare Babylonia, et obliviscaris Ierusalem. Hoc
ergo timens vide quid subiciat, vide quid sequatur. Passus est enim homo iste qui cantabat; et iste
homo nos sumus, si volumus: passus est undique talia interrogantes et adulatione blandientes,
mordaciter reprehendentes, falso laudantes, quod non capiunt exigentes, quo pleni sunt fundere
nolentes; et inter turbas talium tamquam periclitans, erexit animum ad recordationem Sion, et
constrinxit se talis anima iuratione quadam, et ait: Si oblitus tui fuero, Ierusalem; inter verba
captivantium, inter verba dolosorum, inter verba male interrogantium, quaerentium et discere
nolentium.

Qui sperat in incerto divitiarum, Babylonis flumine trahitur.
13. Ecce inde erat dives ille qui Dominum interrogavit: Magister bone, quid faciam ut vitam
aeternam consequar? 16 Nonne de vita aeterna quaerens, quasi canticum Sion interrogavit? Serva
mandata 17, ait illi Dominus. Et ille de fastu, cum audisset: Iam omnia haec, inquit, implevi a
iuventute mea 18. Et Dominus dixit illi quiddam de canticis Sion, et noverat quod non caperet; sed
exemplum dedit nobis, quomodo multi quaerant quasi consilium ad vitam aeternam, et tamdiu nos
laudent, quamdiu respondeamus quod quaerunt. Dedit de illo documentum, tamquam nobis
dicturis aliquando talibus hominibus: Quomodo cantabimus canticum Domini in terra aliena? Ecce
ait: Vis esse perfectus? Vade, vende omnia quae habes, et da pauperibus, et habebis thesaurum in
coelo; et veni, sequere me 19. Ut discat multa cantica de canticis Sion, prius impedimenta reiciat,
expeditus ambulet, ne ullo onere praegravetur; et discet aliquid de canticis Sion. Ille autem

957

