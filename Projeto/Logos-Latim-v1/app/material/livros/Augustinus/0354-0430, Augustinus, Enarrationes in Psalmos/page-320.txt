quando oraturus es et ad ipsum versum venturus? Verbum contumeliosum audisti: vis exigere
damnationis supplicium. Vel tantum exige quantum dedisti, fenerator iniuriarum. Pugno percussus
es, interfectionem quaeris. Usura mala. Qua iturus es in orationem? Si reliqueris orationem, qua
circumiturus es ad Dominum? Ecce dices: Pater noster, qui es in coelis: sanctificetur nomen tuum.
Veniat regnum tuum. Fiat voluntas tua, sicut in coelo et in terra. Dices: Panem nostrum
quotidianum da nobis hodie. Venies ad, Dimitte nobis debita nostra, sicut et nos dimittimus
debitoribus nostris 51. Vel in civitate illa mala abundent usurae istae, non intrent parietes istos ubi
pectus tunditur. Quid facies, quia ibi tu et ille versus in medio estis? Preces tibi composuit coelestis
iurisperitus: qui noverat quid ibi ageretur, ait tibi: Aliter non impetrabis. Amen enim dico vobis, quia
si dimiseritis peccata hominibus, dimittentur vobis; si autem non dimiseritis peccata hominibus,
neque Pater vester dimittet vobis 52. Quis hoc dicit? Qui scit quid ibi agatur, quod tu adstans petis.
Vide quod voluit esse ipse advocatus tuus: ipse iurisperitus tuus, ipse assessor Patris, ipse iudex
tuus dixit: Aliter non accipies. Quid facturus es? Non accepturus, si non dicturus; non accepturus, si
falsum dicturus. Ergo aut facturus et dicturus, aut quod petis non promeriturus; quia qui hoc non
faciunt, in usuris illis sunt malis. Sint ibi illi qui adhuc idola aut adorant, aut quaerunt; noli tu, plebs
Dei, noli, plebs Christi, noli, corpus illius capitis. Attende vinculum pacis tuae, attende promissum
vitae tuae. Quid enim tibi prodest, quia exigis iniurias quas pertulisti? Ultio te reficit? Ergo de malo
alieno gaudebis? Passus es malum, ignosce; ne duo sitis. Et non defecit de plateis eius usura et
dolus.

Pericula et tentationes a falsis fratribus orta.
15. [vv 13.15.] Ideo ergo tu quaerebas solitudinem et pennas, ideo murmuras, haec ferre non
potes, contradictionem et iniquitatem civitatis huius. Requiesce in his qui tecum intus sunt, et noli
quaerere solitudinem. Audi et de ipsis quid dicat: Quoniam si inimicus exprobrasset mihi. Et quidem
superius conturbatus erat in exercitatione sua a voce inimici et a tribulatione peccatoris, forte in illa
civitate positus, superba illa erigente turrem quae submersa est ut dividerentur eorum linguae 53:
attende intus quid gemat propter pericula a falsis fratribus. Quoniam si inimicus exprobrasset mihi,
sustinuissem utique: et si is qui oderat me, super me magna locutus fuisset, id est, per superbiam
mihi insultasset, magnificaret se super me, minaretur mihi quidquid posset: absconderem me
utique ab eo. Ab illo qui foris est, ubi te absconderes? Inter illos qui intus sunt. Nunc autem vide, si
non nihil aliud restat, nisi ut solitudinem quaeras. Tu vero, inquit, homo unanimis, dux meus et
notus meus. Forte aliquando bonum consilium dedisti, forte aliquando praecessisti me, et salubre
aliquid monuisti: in Ecclesia Dei simul fuimus. Tu vero homo unanimis, dux meus et notus meus:
qui simul mecum dulces capiebas cibos. Qui sunt dulces cibi? Non omnes qui adsunt noverunt; sed
non amaricent qui noverunt, ut possint illis qui adhuc non noverunt dicere: Gustate, et videte,
quoniam dulcis est Dominus 54. Qui simul mecum dulces capiebas cibos. In domo Dei ambulavimus
cum consensu. Unde ergo dissensio? Qui intus erat, foris factus est. Ambulavit mecum in domo Dei
cum consensu: aliam domum erexit contra domum Dei. Quare illa relicta est, ubi ambulavimus cum
consensu? quare illa deserta est, ubi dulces simul capiebamus cibos?

Donatistarum coryphaei inexcusabiles.
16. [v 16.] Veniat mors super eos, et descendant ad infernum viventes. Quo modo replicavit et
recolere nos fecit primum illud schismatis initium, quando in illo primo populo Iudaeorum quidam
superbi se separaverunt, et extra sacrificare voluerunt. Nova mors super eos venit: aperuit se terra,
et vivos absorbuit 55. Veniat, inquit, mors super eos, et descendant ad infernum viventes. Quid est,
viventes? Scientes quia pereunt, et tamen pereuntes. Audi viventes perire et absorberi hiatu terrae,
id est devoratione terrenarum cupiditatum absorberi. Dicis homini: Quid pateris, frater? Fratres
sumus, unum Deum invocamus, in unum Christum credimus, unum Evangelium audimus, unum
Psalmum cantamus, unum Amen respondemus, unum Alleluia resonamus, unum Pascha
celebramus: quid tu foris es, et ego intus sum? Plerumque angustatus et considerans quam vera
dicantur: Reddat, ait, Deus maioribus nostris. Ergo vivus perit. Deinde addis et mones: Saltem
solum sit malum segregationis, cur adiungis et rebaptizationis? Agnosce in me quod habes; et si tu
me odisti, Christo in me parce. Et hoc eis malum plerumque et maxime displicet: Vere, inquiunt,
male fit; utinam posset non fieri! sed quid facimus de statutis maiorum nostrorum? Descendant ad
infernum viventes. Si mortuus descenderes, quid ageres ignorares: cum vero scis malum esse quod
facis, et tamen facis; nonne vivus descendis ad inferos? Et quare maxime ipsos duces terrae hiatus
absorbuit vivos, populum autem illis consentientem e coelo irruens ignis absumpsit 56? Propterea
hanc poenam commemorans psalmus iste, a populo coepit, et ad duces conclusit. Veniat mors
super eos, propter illos dixit, super quos venit ignis de coelo: et statim adiunxit: Descendant ad
infernum viventes, propter duces quos terrae hiatus absorbuit. Nam quomodo descenderent ad

320

