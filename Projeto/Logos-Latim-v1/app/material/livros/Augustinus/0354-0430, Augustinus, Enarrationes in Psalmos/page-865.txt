frugum. Omnia ista promissiones sunt terrenae. In figura spiritaliter intelleguntur, quomodo
Ierusalem terrena umbra erat regni coelestis, et regnum terrenum umbra erat regni coelorum.
Ismael in umbra, Isaac in luce. Si ergo Ismael in umbra, non mirum quia ibi tenebrae. Pinguiores
etenim umbrae tenebrae sunt. Ergo Ismael in tenebris, Isaac in luce. Quicumque hic etiam in
Ecclesia terrenam felicitatem quaerunt a Deo, adhuc ad Ismael pertinent. Ipsi sunt qui contradicunt
spiritalibus proficientibus, et detrahunt illis, et habent labia iniqua et linguas subdolas. Contra quos
rogavit iste ascendens, et appositi sunt ei carbones desolatorii, et sagittae potentis acutae. Inter
illos enim adhuc vivit, donec tota area ventiletur: ideo dixit: Inhabitavi cum tabernaculis Cedar.
Nam et ipsa tabernacula Ismael, Cedar dicta sunt. Sic habet liber Geneseos; sic habet, quod Cedar
ad Ismael pertinet. Ergo Isaac cum Ismael; id est, qui pertinent ad Isaac, inter illos vivunt, qui
pertinent ad Ismael 34. Isti sursum volunt ascendere, illi deorsum volunt premere: isti volunt volare
ad Deum, illi conantur pennas evellere. Namque apud Apostolum ita dicitur: Sed sicut tunc, qui
secundum carnem natus erat, persequebatur eum qui secundum spiritum; ita et nunc 35. Spiritales
ergo persecutionem patiuntur a carnalibus. Sed quid dicit Scriptura? Eice ancillam et filium eius;
non enim haeres erit filius ancillae cum filio meo Isaac 36. Sed hoc quod dicit: Eice, quando erit?
Quando area coeperit ventilari. Modo autem antequam eiciatur: Heu me, quod incolatus meus
longinquus factus est! inhabitavi cum tabernaculis Cedar. Et exponit nobis, qui sunt isti qui
pertinent ad tabernacula Cedar.

Malo suo Donatistae omnesque schismatici pacem turbant Ecclesiae.
8. [v 6.] Multum peregrinata est anima mea. Ne peregrinationem corporalem intellegeres, animam
dixit peregrinari. Corpus peregrinatur locis, anima peregrinatur affectibus. Si amaveris terram,
peregrinaris a Deo: si amaveris Deum, ascendis ad Deum. In caritate Dei et proximi exerceamur, ut
redeamus ad caritatem. Si cadamus in terram, marcescimus et putrescimus. Iste autem qui
ceciderat, descensum est ad eum, ut ascenderet. Intendens tempus peregrinationis suae, dixit se
peregrinari in tabernaculis Cedar. Quare? Quia multum peregrinata est anima mea. Ibi peregrinatur,
ubi ascendit. Non corpore peregrinatur, non corpore ascendit. Sed ubi ascendit? Ascensiones,
inquit, in corde 37. Si ergo ascendit in corde, non ascendit per ascensiones cordis nisi anima quae
peregrinatur. Sed donec perveniat, multum peregrinata est anima mea. Ubi? In tabernaculis Cedar.
9. [v 7.] Cum his qui oderunt pacem, eram pacificus. Verum ut audiatis, fratres carissimi, non
poteritis probare quam vera cantetis, nisi coeperitis facere quod cantatis. Quantumlibet illud dicam,
quomodolibet exponam, qualibuscumque verbis versem, non intrat in cor eius in quo non est opus
eius. Incipite agere, et videte quid loquamur. Tunc ad singula verba lacrymae profluunt, tunc
Psalmus cantatur, et facit cor quod in Psalmo cantatur. Quam multi enim sonant voce, et corde muti
sunt? Et quam multi tacent labiis, et clamant affectu? Quia ad cor hominis aures Dei: sicut aures
corporis ad os hominis, sic cor hominis ad aures Dei. Multi clauso ore exaudiuntur, et multi in
magnis clamoribus non exaudiuntur. Affectibus orare debemus, et dicere: Multum peregrinata est
anima mea 38: cum his qui oderunt pacem, eram pacificus. Quid enim aliud dicimus istis haereticis,
nisi: Cognoscite pacem, amate pacem? Iustos vos dicitis. Sed si iusti essetis, inter paleam grana
gemeretis. Nam quia grana sunt in Catholica, et vera grana sunt; ideo tolerant paleam, donec
ventiletur area; quia inter paleam clamant: Heu me, quod incolatus meus longinquus factus est!
inhabitavi cum tabernaculis Cedar 39. Inhabitavi, inquit, cum paleis. Sed quomodo de palea multus
fumus exit, sic de Cedar tenebrae. Inhabitavi cum tabernaculis Cedar: multum peregrinata est
anima mea. Frumentorum vox est, inter paleas gementium. Haec loquimur illis qui oderunt pacem;
et dicimus: Cum his qui oderunt pacem, eram pacificus. Qui sunt qui oderunt pacem? Qui
conscindunt unitatem. Si enim pacem non odissent, in unitate mansissent. Sed videlicet propterea
se separaverunt, ut iusti essent, ut non haberent mixtos iniustos. Aut nostra est ista vox, aut
illorum; elige cuius sit. Catholica dicit: Non est dimittenda unitas, non est praecidenda Ecclesia Dei.
Iudicabit Deus de malis et bonis postea. Si nunc mali a bonis separari non possunt, ferendi sunt ad
tempus: mali in area nobiscum esse possunt, in horreo non possunt. Et forte hodie qui mali
apparent, cras boni erunt; et qui de bonitate hodie superbiunt, cras mali invenientur. Quisquis ergo
humiliter malos ad tempus fert, ipse perveniet ad requiem sempiternam. Haec vox catholica est.
Illorum autem vox qualis est, non intellegentium neque quae loquuntur, neque de quibus
affirmant 40? Ne tangas immundum 41; et: Qui tetigerit immundum, inquinabitur 42: separemus nos,
ne commisceamur malis. Et nos illis: Amate pacem, diligite unitatem. Nescitis a quam multis bonis
separamini, dum quasi malis calumniamini? Furunt, saeviunt, quando ista dicimus: nam quaerunt et
mortificare nos. Apparuerunt saepe impetus eorum, apparuerunt insidiae. Cum ergo inter insidias
illorum vivimus, et quibus dicimus: Amate pacem, adversantur nobis; nonne vox ista nostra est:
Cum his qui oderunt pacem, eram pacificus? Cum loquerer illis, debellabant me gratis. Quid est
autem, fratres, debellabant me? Et parum erat, si non adderet, gratis. Quibus dicimus: Amate
pacem, Christum amate: numquid dicimus: Amate et honorate nos? Sed: Honorate Christum. Nos

865

