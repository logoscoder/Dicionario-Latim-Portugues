dicitur in alio psalmo, commemorato flore Ziphaeorum istorum: Nimis, inquit, profundae factae sunt
cogitationes tuae. Dico dicitur: Nimis profundae factae sunt cogitationes tuae: vir imprudens non
cognoscet, et stultus non intelleget haec. Quid non intelleget? Cum exorientur peccatores sicut
fenum, et prospexerint omnes qui operantur iniquitatem, ut intereant in saeculum saeculi 13.
Delectavit eos flos malorum: dixerunt apud se: Ecce mali florent, puto malos amat Deus: et
delectati temporali flore iniquorum, conversi sunt ad iniquitatem, ut interirent. Non ad tempus sicut
illi florent, sed in saeculum saeculi. Unde hoc? Quia vir imprudens non cognoscet, et stultus non
intelleget haec, non intrans sanctuarium Dei, ut intellegat in novissima. Et quia difficilis est
aliquantulum intellectus hic inde coepit psalmus iste, ut David lateret inter Ziphaeos, nec
delectaretur flore Ziphaeorum; sed eligeret potius inter illos humilitatem, ut haberet apud Deum
absconditam claritatem. Quid ergo ei tribuitur in hoc titulo? In finem, in hymnis: hoc est in laudibus.
Quibus laudibus? Dominus dedit, Dominus abstulit; sicut Domino placuit, ita factum est: sit nomen
Domini benedictum 14. Quasi aruisse videbatur, perdita omni substantia? Absit. Folia ceciderant,
radix vivebat. Ergo: In finem, in hymnis. Quid: Intellectus ipsi David? Intellectus contra illud: Vir
imprudens non cognoscet, et stultus non intelleget haec. Intellectus ipsi David, cum venerunt
Ziphaei, et dixerunt ad Saul: Nonne ecce David absconditus est apud nos? Et sit absconditus apud
vos, dummodo non floreat sicut vos. Audi ergo vocem eius.

Hominis salvator et iudex, Christus.
4. [v 3.] Deus in nomine tuo salvum me fac, et in virtute tua iudica me. Hoc dicat Ecclesia latens
inter Ziphaeos. Hoc dicat corpus christianum habens in occulto bonum morum suorum, sperans de
occulto mercedem meritorum suorum; hoc dicat: Deus in nomine tuo salvum me fac, et in virtute
tua iudica me. Venisti, o Christe, humilis apparuisti, contemptus es, flagellatus es, crucifixus es,
occisus es: sed tertio die resurrexisti, quadragesimo die in coelum ascendisti, sedes ad dexteram
Patris, et nemo videt. Spiritum tuum inde misisti, quem acceperunt digni; impleti amore tuo,
laudem ipsius humilitatis tuae per mundum gentesque praedicaverunt: nomen tuum video
excellere in genere humano, sed tamen infirmus nobis praedicatus es. Neque enim et ille doctor
Gentium dixit aliquid inter nos se scire, nisi Christum Iesum, et hunc crucifixum 15, ut eius
eligeremus opprobrium, magis quam gloriam florentium Ziphaeorum. Verumtamen de illo quid ait?
Etsi mortuus est ex infirmitate, sed vivit ex virtute Dei 16. Venit ergo ut moreretur ex infirmitate,
venturus est ut iudicet in virtute Dei: sed per infirmitatem crucis clarificatum est nomen eius.
Quisquis non crediderit in nomen clarificatum per infirmitatem, expavescet ad iudicem cum venerit
in virtute. Ne autem quondam ille infirmus, cum venerit fortis, ventilabro illo ad sinistram nos
mittat; salvet nos in nomine suo, et iudicet nos in virtute sua. Quis enim hoc tam temerarius
optaverit, ut dicat Deo: Iudica me? Nonne pro maledicto dici solet hominibus: Iudicet te Deus? Ita
plane est maledictum, si iudicat te in virtute sua; sed si non te salvaverit in nomine suo: cum vero
in nomine praecedente salvaverit te, salubriter in virtute consequente iudicabit. Securus esto:
iudicium illud non tibi erit punitio, sed discretio. Nam et in quodam psalmo ita dicitur: Iudica me,
Deus, et discerne causam meam de gente non sancta 17. Quid est: Iudica me? Discerne me a
Ziphaeis inter quos lateo: pertuli eorum florem, iam veniat et flos meus. Et illorum quidem flos fuit
temporalis, et arescente feno decidit: flos autem meus quis erit? Plantati in domo Domini, in atriis
domus Dei nostri florebunt 18. Remanet ergo et nobis flos, sed qui non cadat, sicut folium plantati
illius ligni iuxta aquas, de quo dictum est: Et folium eius non decidet 19. Deus ergo in nomine tuo
salvum me fac, et in virtute tua iudica me.

Sapiens dei consilium in audientis vel respuendis hominum precibus.
5. [v 4.] Deus, exaudi orationem meam; auribus percipe verba oris mei. Perveniant ad aures tuas
verba oris mei, quia non florem Ziphaeorum a te desidero. Auribus percipe verba oris mei: tu
percipe; nam Ziphaeis etsi sonet oratio mea, non audiunt, quia non intellegunt. Temporalibus
quippe gaudent, bona aeterna desiderare non norunt. Ad te perveniat oratio mea, ex desiderio
aeternorum tuorum beneficiorum excussa et iaculata: ad aures tuas emitto eam; adiuva eam ut
perveniat, ne deficiat in itinere medio, et quasi collapsa corruat. Sed etsi non mihi eveniunt modo
bona quae postulo, securus sum tamen quia postea venient. Nam et in delictis dicitur quidam
rogasse Deum, et non exauditus bono suo. Desideria enim saecularia incitaverant illum ad
orandum; et in tribulationibus temporalibus positus, optaverat ut transirent tribulationes
temporales et rediret flos feni, et ait: Deus meus, Deus meus, utquid me dereliquisti? Vox ipsa
Christi est, sed pro membris suis. Verba, inquit, delictorum meorum: clamavi ad te per diem, nec
exaudisti; et nocte, et non ad insipientiam mihi 20: id est, et nocte clamavi, et non exaudisti; et
tamen hoc ipsum quod non exaudisti, non ad insipientiam mihi non exaudisti, sed magis ad
sapientiam non exaudisti, ut intellegerem quid a te petere deberem. Ea enim petebam quae malo

311

