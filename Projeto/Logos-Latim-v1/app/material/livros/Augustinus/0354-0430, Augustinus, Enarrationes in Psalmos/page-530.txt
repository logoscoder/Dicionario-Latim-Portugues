haereditas Dei. Unde et ait ipse minimus Apostolorum 16, doctor Gentium: Dico ergo: Numquid
repulit Deus plebem suam? Absit. Nam et ego Israelita sum ex semine Israel, tribu Beniamin. Non
repulit Deus plebem suam quam praescivit 17. Haec plebs quae ex illa gente Christi corpori accessit,
haereditas Dei est. Nam quod ait Apostolus: Non repulit Deus plebem suam quam praescivit, illi
psalmo utique respondet, ubi scriptum est: Quoniam non repellet Dominus plebem suam: ibi autem
sequitur: Et haereditatem suam non derelinquet 18; ubi evidenter apparet, talem plebem esse
haereditatem Dei. Ut enim hoc diceret Apostolus, supra commemoraverat propheticum
testimonium de praenuntiata futura incredulitate populi Israel: Tota die expandi manus meas ad
populum non credentem et contradicentem 19. Hic ergo ne quisquam male intellegens, universum
illum populum crimine incredulitatis et contradictionis arbitretur esse damnatum, continuo subiecit:
Dico ergo: Numquid repulit Deus plebem suam? Absit. Nam et ego Israelita sum ex genere Israel,
de tribu Beniamin. Hic ostendit quam plebem dixerit, utique populi prioris, quam si totam Deus
reprobasset atque damnasset, non utique ipse Christi esset apostolus, Israelita ex semine Abraham,
de tribu Beniamin. Adhibet autem valde necessarium testimonium, dicens: An nescitis in Elia quid
dicit Scriptura, quemadmodum interpellat Deum adversus Israel? Domine, Prophetas tuos
occiderunt, altaria tua suffoderunt, et ego derelictus sum solus, et quaerunt animam meam. Sed
quid dicit illi responsum divinum? Reliqui mihi septem millia virorum qui non curvaverunt genua
ante Baal. Sic ergo et in hoc tempore reliquiae per electionem gratiae salvae factae sunt. Istae
reliquiae sunt ex illa gente haereditatis Dei; non illi de quibus paulo post dicit: Caeteri vero
excaecati sunt. Sic enim ait: Quid ergo? Quod quaerebat Israel, hoc non est consecutus: electio
autem consecuta est; caeteri vero excaecati sunt 20. Ista igitur electio, istae reliquiae, ista plebs Dei
quam non repulit Deus, haereditas eius dicitur. In illo autem Israel qui hoc non est consecutus, in
illis caeteris excaecatis, non erat iam haereditas Dei de qua dici posset, post Christi in coelis
glorificationem, tempore Titi imperatoris, Deus, venerunt Gentes in haereditatem tuam, et caetera
quae de illius populi et templi et civitatis vastatione videntur in hoc psalmo esse praedicta.

...deinde in populo paganorum.
3. Proinde aut ea debemus intellegere quae facta sunt ab aliis hostibus, antequam Christus
venisset in carne (non enim erat alia tunc haereditas Dei, ubi et Prophetae sancti erant, quando
facta est transmigratio in Babyloniam, graviterque gens illa vastata est 21 et sub Antiocho etiam
Machabaei horrenda perpessi, gloriosissime coronati sunt 22. Ea quippe dicta sunt in hoc psalmo,
quae solent fieri etiam strage bellorum); aut certe si post resurrectionem et ascensionem Domini
accipienda est hic commemorata haereditas Dei; ea sunt intellegenda quae a cultoribus idolorum et
inimicis nominis Christi, Ecclesia eius in tanta martyrum numerositate perpessa est. Quamquam
enim Asaph Synagoga interpretetur, quae est congregatio, idque nomen usitatius insederit genti
Iudaeorum; tamen et Ecclesiam istam posse dici congregationem, et illum veterem populum dictum
esse Ecclesiam, iam in alio psalmo satis aperteque monstravimus. Haec igitur Ecclesia, haec
haereditas Dei ex circumcisione et praeputio congregata est, id est ex populo Israel et ex caeteris
Gentibus, per lapidem quem reprobaverunt aedificantes, et factus est in caput anguli 23; in quo
angulo tamquam duo parietes de diverso venientes copularentur. Ipse est enim pax nostra, qui
fecit utraque unum, ut duos conderet in se in unum novum hominem, faciens pacem, et coadunaret
utrosque in uno corpore Deo 24; in quo corpore sumus filii Dei, clamantes, Abba, Pater 25: Abba
propter illorum linguam, Pater propter nostram; hoc est enim Abba, quod Pater. Unde Dominus qui
dixit: Non sum missus nisi ad oves quae perierunt domus Israel 26, ostendens illi genti redditam
praesentiae ipsius promissionem; ait tamen alio loco: Habeo alias oves quae non sunt de hoc ovili;
oportet me et ipsas adducere, ut sit unus grex et unus pastor 27: Gentes significans, quas erat
adducturus, non quidem per suam praesentiam corporalem, ut illud verum sit: Non sum missus nisi
ad oves quae perierunt domus Israel; sed tamen per Evangelium suum, quod erant disseminaturi
speciosi pedes annuntiantium pacem, annuntiantium bona 28: In omnem enim terram exiit sonus
eorum, et in fines orbis terrae verba eorum 29. Hinc et Apostolus ait: Dico ergo Christum Iesum
ministrum fuisse circumcisionis propter veritatem Dei, ad confirmandas promissiones Patrum: ecce
quod est, non sum missus nisi ad oves quae perierunt domus Israel. Deinde subiungit Apostolus,
Gentes autem super misericordia glorificare Deum: ecce quod est: Habeo alias oves quae non sunt
de hoc ovili; oportet me et ipsas adducere, ut sit unus grex et unus pastor. Quod utrumque breviter
dictum est in eo quod de propheta idem apostolus commemorat: Laetamini, Gentes, cum plebe
eius 30. Iste ergo unus grex sub pastore uno, haereditas Dei est, non solum Patris, sed etiam Filii.
Nam Filii vox est: Funes ceciderunt mihi in praeclaris, etenim haereditas mea praeclara est mihi 31:
et ipsius haereditatis vox est apud prophetam: Domine Deus noster, posside nos 32. Hanc
haereditatem non moriens Pater Filio reliquit; sed ipse Filius eam sua morte mirabiliter acquisivit,
quam resurrectione possedit.

530

