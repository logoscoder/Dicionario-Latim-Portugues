Aliorum infirmitates, aliorum scandala, persecutiones illi fuerunt. Numquid ergo desunt hoc
tempore? Plures abundant illis qui eas curant. Et plerumque de longinquo videtur homo, et dicitur:
Bene est illi. Et ille qui dicit, aut sua gustat, et aliena non potest; aut apud se quod gustet non
habet, et alteri gustanti, imo devoranti non compatitur. Incipiat ergo pie vivere in Christo, et probet
quod dicitur: incipit desiderare pennas, elongare, fugere, et manere in deserto.

Separa te a malis, dum tamen in eos dilectionem conserves.
9. [v 8.] Unde enim putatis, fratres, servis Dei impleta esse deserta? Si bene illis esset inter
homines, recederent ab hominibus? Et tamen quid faciunt et ipsi? Ecce elongant fugientes, manent
in deserto: sed numquid singillatim? Tenet eos caritas, ut cum multis maneant: et de ipsis multis
existunt qui exerceant. Quia in omni congregatione multitudinis necesse est ut inveniantur mali.
Deus enim qui novit exercendos nos, miscet nobis et non perseveraturos, aut certe ita simulatos, ut
nec inchoaverint in quo perseverare deberent. Novit enim necessarium esse nobis ut feramus
malos, et proficiat quod boni sumus; diligamus inimicos, corripiamus, castigemus,
excommunicemus, cum dilectione a nobis etiam separemus. Videte enim quid dicat Apostolus: Si
quis autem non obaudit verbo nostro per epistolam, hunc notate, et nolite commisceri cum eo. Sed
ne subreperet tibi ex hoc iracundia, et turbaret oculum tuum: Non, inquit, ut inimicum eum
existimetis, sed corripite ut fratrem, ut erubescat 37. A quo indixit separationem, non praecidit
dilectionem. Vivit ille oculus, vivit vita tua. Etenim amissa dilectio, mors tua. Hanc ille amittere
timuit qui dixit: Metus mortis cecidit super me 38. Itaque ne amittam dilectionis vitam, quis dabit
mihi pennas sicut columbae, et volabo, et requiescam? Quo iturus es? quo volaturus? ubi
requieturus? Ecce elongavi fugiens, et mansi in deserto. In quo deserto? Ubicumque fueris,
congregabunt se caeteri, desertum tecum petent, affectabunt vitam tuam, tu repellere non potes
societatem fratrum: miscentur tibi etiam mali; adhuc tibi exercitatio debetur. Ecce elongavi fugiens,
et mansi in deserto. In quo deserto? Si forte in conscientia, quo nullus hominum intrat, ubi nemo
tecum est, ubi tu et Deus es. Nam si in deserto, in aliquo loco, quid facies de congregantibus se?
Non enim a genere humano separatus esse poteris, quamdiu in hominibus vivis. Attende potius
consolatorem illum Dominum et regem, imperatorem et creatorem nostrum, creatum etiam inter
nos: attende quia duodecim suis miscuit unum quem pateretur.

Christus cordis procellas placat.
10. [v 9.] Dicit: Ecce elongavi fugiens, et mansi in deserto. Forte iste, ut dixi, fugerit ad
conscientiam suam, ibi aliquantum desertum invenerit ubi requiesceret. Sed illa dilectio conturbat
eum: solus erat in conscientia, sed non solus in caritate; intus consolabatur conscientia, sed
forinsecus tribulationes non relinquebant. Itaque in se quietus, ex aliis pendens, cum conturbaretur
adhuc, quid ait? Exspectabam eum qui me salvum faceret a pusillanimitate et tempestate. Mare
est, tempestas est: nihil tibi restat nisi exclamare: Domine, pereo 39. Porrigat manum ille qui fluctus
calcat intrepidus, sublevet trepidationem tuam, firmet in se securitatem tuam, alloquatur te intus,
et dicat tibi: Me attende, quid pertulerim: fratrem malum forte pateris, aut inimicum forinsecus
pateris; quos non passus sum? Fremebant forinsecus Iudaei, intrinsecus discipulus tradebat. Saevit
ergo tempestas, sed ille salvos facit a pusillanimitate et tempestate. Forte navis tua ideo turbatur,
quia ille in te dormit. Saeviebat mare, turbabatur navicula in qua discipuli navigabant, Christus
autem dormiebat: tandem aliquando visum est illis quia inter illos dormiebat ventorum imperator et
creator; accesserunt et excitaverunt Christum: imperavit ventis, et facta est tranquillitas magna 40.
Merito ergo forte turbatur cor tuum, quia excidit tibi in quem credideris: intolerabiliter pateris, quia
non venit tibi in mentem quid pro te pertulerit Christus. Si in mentem non tibi venit Christus,
dormit: excita Christum, recole fidem. Tunc enim in te dormit Christus, si oblitus es passiones
Christi: tunc in te vigilat Christus, si meministi passionum Christi. Cum autem pleno corde intuitus
fueris quid ille fuerit passus, nonne aequo animo et tu tolerabis? et fortasse gaudens, quia inventus
es in aliqua similitudine passionum regis tui. Cum ergo ista cogitans consolari et gaudere coeperis,
ille surrexit, ille ventis imperavit: ideo facta est tranquillitas. Exspectabam eum qui me salvum
faceret a pusillanimitate et tempestate.

Superbiae spiritus homines dispersit, Dei Spiritus congregat.
11. [v 10.] Submerge, Domine, et divide linguas eorum. Attendit tribulantes se et adumbrantes se,
et optavit hoc, non de ira, fratres. Qui se male extulerunt, expedit eis ut submergantur: qui male
conspiraverunt, expedit eis ut linguae eorum dividantur: ad bonum consentiant, et concordent
linguae illorum. Si autem in idipsum adversum me susurrabant, ait, omnes inimici mei 41, perdant
idipsum in malo; dividantur linguae eorum, non sibi consentiant. Submerge, Domine, et divide

318

