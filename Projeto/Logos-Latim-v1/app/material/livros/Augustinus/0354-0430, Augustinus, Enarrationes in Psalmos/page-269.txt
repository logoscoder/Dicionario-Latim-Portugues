quid dicam. Filium enim hominis sicut hic cum esset adhuc iudicandus, et mali viderunt, et boni;
viderunt enim Apostoli qui secuti sunt, viderunt Iudaei qui crucifixerunt; sic cum venerit iudicaturus,
et boni illum videbunt et mali: boni, ut percipiant mercedem, quia secuti sunt; mali, ut percipiant
poenam, quia crucifixerunt. Soli ergo illi damnabuntur, qui crucifixerunt? Audeo dicere, soli. Ergo
nos, inquiunt peccatores huius temporis, securi sumus. Si non animum interrogat Deus, securi estis.
Quid est quod dixi? Intellegat Caritas vestra, ne hoc dicant in iudicio Dei, quia non intellexerunt.
Iudaei quia viderunt Christum, crucifixerunt; tu quia non vides Christum, verbo ipsius resistis. Qui
verbo resistis, carnem non crucifigeres si videres? Contempsit Iudaeus in ligno pendentem,
contemnis tu in coelo sedentem. Ergo viderunt eum ambo genera, dum hic esset: ambo genera
videbunt, et cum venerit. Filius enim hominis veniet ut iudicet; quia Filius hominis venit ut
iudicaretur. Ideo quia Pater non est incarnatus, Pater non est passus, et per Filium hominis iudicat,
sicut ipse dixit in Evangelio: Pater non iudicat quemquam, sed omne iudicium dedit filio: secutus
paulo post ait: Et dedit ei potestatem iudicii faciendi, quoniam Filius hominis est 14. Secundum enim
quod Filius Dei est, Verbum semper cum Patre; et quia semper cum Patre, cum Patre semper
iudicat: secundum autem quod Filius hominis est, et iudicatus est, et iudicaturus est. Quomodo
autem visus est ab eis qui crediderunt, et ab eis qui crucifixerunt, quando iudicatus est; sic
videbitur, cum coeperit esse iudex, et ab eis quos damnabit, et ab eis quos coronabit. Visionem
autem illam divinitatis, quam promisit dilectoribus suis, quando ait: Qui diligit me, diligetur a Patre
meo: et qui diligit me, mandata mea custodit, et ego diligam eum, et ostendam meipsum illi 15, iam
impii non videbunt. Ista demonstratio quodammodo familiaris est, suis illam servat, non illam
ostendit impiis. Qualis est ista visio? Qualis Christus? Aequalis Patri. Qualis est Christus? In principio
erat Verbum, et Verbum erat apud Deum, et Deus erat Verbum 16. Huic visioni suspiramus modo, et
gemimus quamdiu peregrini sumus; huic visioni in fine reddemur, hanc visionem modo in
aenigmate videmus, si ergo in aenigmate videmus, inclinemus in parabolam aurem nostram, et sic
aperiamus in psalterio propositionem nostram: audiamus quod dicimus, faciamus quod
praecipimus.

Malum repelle antequam surgat delectatio et sequatur consensio.
6. [v 6.] Et quid dixit? Utquid timebo in die mala? Iniquitas calcanei mei circumdabit me. Coepit
obscurius: Utquid timebo, inquit, in die mala? Iniquitas calcanei mei circumdabit me. Magis ergo
debet timere, si iniquitas calcanei eius circumdabit eum. Non enim timeat, inquit, homo quod non
habet in potestate devitare. Verbi gratia: qui timet mortem, quid facturus est ut non moriatur? Dicat
mihi qua evadat quod debet Adam, qui natus est ex Adam. Sed cogitet quia natus est ex Adam, et
secutus est Christum, et oportet eum solvere quod debet Adam, et consequi quod promisit Christus.
Qui ergo timet mortem, non est qua evadat: qui autem timet damnationem quam audient impii: Ite
in ignem aeternum, est qua evadat. Non ergo timeat? Utquid enim timeat? Iniquitas calcanei ipsius
illum circumdatura est? Si ergo vitet iniquitatem calcanei sui, et ambulet per vias Dei, non
perveniet ad diem malam: dies mala, dies novissima, non erit illi mala. Etenim dies novissima mala
erit quibusdam, bona erit quibusdam. Numquid mala erit illis quibus dicetur: Venite, benedicti Patris
mei, percipite regnum? Sed mala erit illis quibus dicetur: Ite in ignem aeternum 17. Quod si iniquitas
calcanei sui circumdabit eum, utquid ergo timet in die mala? Modo cum vivunt provideant sibi,
tollant iniquitatem a calcaneo suo: ambulent illam viam, ambulent per viam de qua ipse dixit: Ego
sum via, et veritas, et vita 18: et non timeant in die mala, quia dat illis securitatem, qui factus est
via. Utquid timebo in die mala? Iniquitas calcanei mei circumdabit me. Ergo vitent iniquitatem
calcanei sui. In calcaneo quisque labitur. Intendat Caritas vestra. A Deo quid dictum est serpenti?
Ipsa tuum observabit caput, et tu eius observabis calcaneum 19. Diabolus calcaneum tuum
observat, quando labaris, ut deiciat te. Ille observat calcaneum tuum, tu observa caput illius. Quod
est caput illius? Initium malae suggestionis. Quando incipit mala suggerere, tunc repelle antequam
surgat delectatio, et sequatur consensio; et tunc vitabis caput eius, et non apprehendet ille
calcaneum tuum. Quare autem Evae hoc dixit? Quia per carnem labitur homo. Eva nobis interior
caro nostra est. Qui diligit, inquit, uxorem suam, seipsum diligit. Quid est, seipsum? Sequitur, et
dicit: Nemo enim unquam carnem suam odio habuit 20. Quia ergo quomodo illum hominem Adam
per Evam supplantavit 21, sic diabolus per carnem vult nos supplantare; praeceptum est Evae ut
observet caput diaboli, quia diabolus calcaneum ipsius observat. Si ergo iniquitas calcanei
circumdabit nos, utquid timemus in die mala, cum conversi ad Christum habeamus in potestate ut
non faciamus iniquitatem; et non erit quod nos circumdet, et gaudebimus in die novissima, non
plangemus?
7. [v 7.] Qui sunt autem quos circumdabit iniquitas calcanei? Qui confidunt in virtute sua, et in
abundantia divitiarum suarum gloriantur. Ergo vitabo ista, et non iniquitas calcanei mei circumdabit
me. Quid est vitare ista? Non confidamus in virtute nostra, non gloriemur in abundantia divitiarum

269

