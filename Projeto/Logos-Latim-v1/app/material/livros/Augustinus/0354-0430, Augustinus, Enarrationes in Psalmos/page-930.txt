procedemus ad pugnandum, sed permanebimus ad laudandum. Quid enim dicitur de illa domo?
Beati qui habitant in domo tua; in saecula saeculorum laudabunt te 14. In tabernaculo adhuc
gemimus, in domo laudabimus. Quare? Quia gemitus est peregrinantium, laudatio iam in patria
commanentium. Hic primo quaeratur tabernaculum Deo Iacob.
11. [v 6.] Ecce audivimus eam in Ephrata. Quam eam? Sedem Domini. Audivimus in Ephrata.
Invenimus eam in campis saltuum. Ibi audivit, ubi invenit; an alibi audivit, et alibi invenit?
Quaeramus ergo quid sit Ephrata, ubi audivit; item quaeramus quid sit in campis saltuum, ubi
invenit. Ephrata verbum hebraeum interpretatur latine, Speculum, sicut tradiderunt qui verba
hebraea in Scripturis posita in aliam linguam transtulerunt, ut ad nos perveniret intellectus. Nam ex
hebraea transtulerunt in graecam, et ex graeca translata sunt nobis in latinam. Fuerunt enim qui
vigilarent in Scripturis. Si ergo Ephrata speculum, illa domus quae inventa est in campis saltuum, in
speculo audita est. Speculum imaginem habet: omnis prophetia imago futurorum. Domus ergo Dei
futura, in imagine prophetiae praedicata est. Audivimus enim illam in speculo, id est: Audivimus in
Ephrata. Invenimus in campis saltuum. Qui sunt campi saltuum? Campi silvarum. Non enim
quemadmodum vulgo dicitur: Saltus ille, verbi gratia, centurias habens tot. Saltus proprie, locus
adhuc incultus et silvester dicitur. Nam et quidam codices, in campis silvae, habent. Qui ergo erant
campi saltuum, nisi gentes incultae? qui erant campi saltuum, nisi ubi adhuc vepres erant
idololatriae? Sic tamen quomodo vepres ibi erant idololatriae, ibi invenimus locum Domino,
tabernaculum Deo Iacob. Quod audivimus in Ephrata, invenimus in campis saltuum; quod
praedicatum est in imagine Iudaeis manifestatum est in fide Gentium.

Cum in te Dominus coeperit inhabitare, beatum te faciet.
12. [v 7.] Intrabimus in tabernacula eius: cuius? Domini Dei Iacob. Qui intrant ut inhabitent, ipsi
sunt qui intrant ut inhabitentur. In domum tuam ut inhabites intras, in domum Dei ut inhabiteris. Est
enim melior Dominus, qui cum te coeperit inhabitare, beatum te faciet. Nam si tu ab illo non
inhabiteris, miser eris. In sua potestate esse voluit ille filius qui dixit: Da mihi partem patrimonii
quae me tangit 15. Bene servabatur apud patrem, ne cum meretricibus dissiparetur. Accepit, facta
est in eius potestate; profectus in regionem longinquam, effudit omnia cum meretricibus. Passus
est tandem famem, recordatus est patrem; reversus est, ut pane saturaretur. Ergo intra, ut
inhabiteris; et non quasi tuus sis, sed illius: Intrabimus in tabernacula eius.

De talibus esto in quibus Domini pedes stare possint.
13. Adorabimus in loco ubi steterunt pedes eius. Cuius pedes? Domini, an ipsius domus Domini?
Domus enim Domini est, ubi dicit quia debet adorari. Adorabimus in loco ubi steterunt pedes eius.
Praeterquam domum suam, non exaudit Deus ad vitam aeternam. Ille enim ad domum Dei pertinet,
qui est in caritate compaginatus lapidibus vivis. Qui autem caritatem non habuerit, ruinam facit; et
illo ruente domus stat. Nemo enim minetur domui, ubi esse quasi lapis coepit, si ruere voluerit,
quasi aliquid domui noceat. Sic enim superbierat et primus populus Iudaeorum, dicens: Neque enim
fraudaturus est Deus patrem Abraham, cui promisit tanta de semine eius: et faciebant omnia mala
tamquam securi de pollicitatione Dei, quod non pro illorum meritis qui scelera faciebant, sed pro
meritis Abrahae parceret eis, et qualescumque malos filios Abrahae congregaret in domum suam
ad vitam aeternam. Sed quid Ioannes? Generatio, inquit, viperarum. Quando ad illum venerunt ipsi
filii Abrahae, ut baptizarentur in aqua poenitentiae, non eis dixit: Generatio Abrahae, sed
viperarum. Tales enim erant, quales quos imitabantur; non filii Abrahae, sed filii Amorrhaei,
Chananaei, Gergesaei, Iebusaei, et omnium qui offenderunt Deum: ipsorum filii erant, quia ipsorum
facta sectabantur. Generatio viperarum, quis ostendit vobis fugere a ventura ira? Facite ergo
fructum dignum poenitentiae. Et ne dixeritis: Patrem habemus Abraham. Potens est enim Deus de
lapidibus istis suscitare filios Abrahae 16. Nescio quos lapides tunc videbat in campis saltuum, unde
suscitati sunt filii Abrahae. Filii enim magis qui fidem imitati sunt, quam qui de carne nati sunt.
Nemo ergo minetur domui Dei, quasi dicat: Subtraho me, et ruet domus. Bonum est enim illi ut
coaedificetur, et habeat caritatem. Nam si ipse ruerit, stabit domus. Itaque, fratres, in his est
domus Dei, quos praedestinavit et praescivit perseveraturos. De illis dictum est: Ubi steterunt
pedes eius. Sunt enim qui non perseverant, nec stant pedes eius in eis. Non sunt ergo ipsi Ecclesia;
non ipsi pertinent ad illud modo tabernaculum, tunc domum. Sed ubi steterunt pedes eius?
Quoniam abundavit iniquitas, refrigescet caritas multorum. In his in quibus caritas refrigescit, non
stant pedes eius. Sed quid secutus est? Qui autem perseveraverit usque in finem, hic salvus erit 17.
Ecce in quibus steterunt pedes eius: in eo loco adora, id est, de talibus esto in quibus steterunt
pedes Domini.

930

