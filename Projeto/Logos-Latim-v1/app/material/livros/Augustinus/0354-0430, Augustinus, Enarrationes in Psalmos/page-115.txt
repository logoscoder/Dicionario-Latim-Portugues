medio imus ad initium et finem: credat, et operetur. Quod credit, fidei est: quod operatur, caritatis
est.

Fides, caritas et operae necessariae sunt.
6. Quomodo ergo dicit Apostolus iustificari hominem, sine operibus ex fide 14; cum alio loco dicat:
Fides quae per dilectionem operatur 15? Non ergo Iacobum apostolum Paulo, sed ipsum Paulum ipsi
Paulo opponamus, et dicamus ei: Hac nos quodammodo permittis impune peccare, cum dicis:
Arbitramur iustificari hominem per fidem sine operibus: et hac dicis: Fides quae per dilectionem
operatur. Quomodo hac quasi securus fio, si operatus non fuero: hac autem nec spem, nec ipsam
fidem videor habere bonam, nisi operatus fuero per dilectionem? Teipsum audio, Apostole. Certe
fidem mihi hic sine operibus vis commendare: opus autem fidei dilectio est; quae dilectio vacare
non potest, nisi et mali nihil operetur, et quidquid potest boni operetur. Quid enim facit dilectio?
Declina a malo, et fac bonum 16. Hanc ergo fidem sine operibus commendas; et alio loco dicis: Etsi
fidem habeam, ita ut montes transferam, caritatem autem non habeam, nihil mihi prodest 17. Ergo
si nihil prodest fides sine caritate, caritas autem ubi fuerit necesse est ut operetur, fides ipsa per
dilectionem operatur. Quomodo ergo iustificabitur homo per fidem sine operibus? Respondet ipse
Apostolus: Propterea hoc tibi dixi, o homo, ne quasi de operibus tuis praesumere videreris, et
merito operum tuorum te accepisse fidei gratiam. Noli ergo praesumere de operibus ante fidem.
Noveris quia peccatorem te fides invenit, etsi te fides data fecit iustum, impium invenit quem
faceret iustum. Credenti, inquit, in eum qui iustificat impium, deputatur fides eius ad iustitiam 18. Si
iustificatur impius, ex impio fit iustus: si ex impio iustus fit, quae sunt opera impiorum? Iactet etiam
impius opera sua, et dicat: Do pauperibus, nihil alicui aufero, non uxorem alienam concupisco, non
quemquam occido, nulli fraudem facio, depositum apud me nullo teste repraesento; haec omnia
dicat: quaero utrum pius sit, an impius. Et quomodo sum impius, inquit, ista faciens? Quomodo illi,
de quibus dictum est: Et servierunt creaturae potiusquam Creatori, qui est benedictus in saecula 19.
Quomodo es impius? Quid si de his omnibus bonis operibus, aut illud speras quod sperandum est,
sed non ab illo a quo sperandum est; aut hoc speras, quod sperandum non est, etiam ab illo a quo
aeterna vita speranda est? Pro bonis operibus sperasti terrenam quamdam felicitatem, impius es.
Non est ista merces fidei. Cara res est fides, vili illam addixisti. Impius ergo es, et nulla sunt ista
opera tua. Moveas licet in bonis operibus lacertos, et videaris navim optime gubernare, in saxa
festinas. Quid si quod sperandum est speras, id est vitam aeternam, sed non a Domino Deo per
Iesum Christum, per quem solum datur vita aeterna; sed putas te ad vitam aeternam posse
pervenire per militiam coeli, per solem et lunam, per potestates aeris, et maris, et terrae, et
siderum? Impius es. Crede in eum qui iustificat impium, ut possint et bona opera tua esse opera
bona. Nam nec bona illa appellaverim, quamdiu non de radice bona procedunt. Quid est hoc? Aut
vitam temporalem ab aeterno Deo speras, aut vitam aeternam a daemonibus speras: in qualibet
parte impius es. Corrige fidem, dirige fidem, dirige viam: et si habes bonos pedes, ambula iam
securus, curre, viam tenes: quanto melius cucurreris, tanto facilius pervenies. Sed forte claudicas
aliquantum. Saltem a via noli recedere; etsi tardius, perventurus es: noli remanere, noli retro
converti, noli deviare.

Nullis nostris meritis iustificamur.
7. Quid ergo? Qui sunt beati? Non in quibus non invenerit Deus peccatum: nam in omnibus invenit.
Omnes enim peccaverunt, et egent gloria Dei 20. Si ergo in omnibus peccata inveniuntur, remanet
ut non sint beati, nisi quorum remissa sunt peccata. Hoc ergo Apostolus sic commendavit: Credidit
Abraham Deo, et reputatum est ei ad iustitiam. Et ei qui operatur (id est, de operibus praesumit, et
eorum merito sibi dicit datam esse gratiam fidei), merces non imputatur secundum gratiam, sed
secundum debitum 21. Quid est hoc, nisi quod merces nostra gratia vocatur? Si gratia est, gratis
datur. Quid est, gratis datur? Gratis constat. Nihil boni fecisti, et datur tibi remissio peccatorum.
Attenduntur opera tua, et inveniuntur omnia mala. Si quod debetur illis operibus, Deus redderet,
utique damnaret: Stipendium enim peccati mors 22. Malis operibus quid debetur, nisi damnatio?
Bonis quid debetur? Regnum coelorum. Tu autem in malis operibus inventus es: si reddatur tibi
quod debetur, puniendus es. Quid ergo fit? Non tibi Deus reddit debitam poenam, sed donat
indebitam gratiam. Debebat vindictam, dat indulgentiam. Incipis ergo esse in fide per indulgentiam;
iam fides illa assumpta spe et dilectione incipit bene operari: sed nec tunc glorieris, et extollas te:
memento a quo in via positus sis; memento quia et sanis pedibus et velocibus errabas; memento
quia etsi languebas, et in via semivivus iacebas, levatus es in iumentum, et perductus in
stabulum 23. Ei autem, inquit, qui operatur, merces non imputatur secundum gratiam, sed
secundum debitum. Si vis esse alienus a gratia, iacta merita tua. Ille autem videt quid sit in te, et
novit quid cui debeat. Ei vero qui non operatur, inquit? Ecce pone aliquem impium peccatorem, non

115

