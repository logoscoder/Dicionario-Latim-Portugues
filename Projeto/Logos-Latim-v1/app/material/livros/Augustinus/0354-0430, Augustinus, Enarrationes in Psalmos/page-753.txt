praeferre communia, non sua quaerendo, sed quae Iesu Christi: ne sibi sapiens et sibi consulens,
exacerbet Deum consilio suo; sed sperans quod non videt, non festinet de his quae videntur fieri
beatus, atque illud aeternum quod non videtur patienter exspectans, eius in promissionibus
sequatur consilium, cuius in tentationibus precatur auxilium. Ita erit et humilis in confessionibus
suis, ne fiat istorum similis, de quibus dicitur: Et humiliati sunt in iniquitatibus suis.

Deus miserenti, secreto et immutabili consilio omnia disponit.
35. [vv 44.45.] Deus tamen plenus misericordia, non neglexit eos; Et vidit cum tribularentur, cum
audiret orationem eorum. Et memor fuit testamenti sui, et poenituit eum secundum multitudinem
misericordiae suae. Poenituit dictum est, quia mutavit quod eos perditurus videbatur. Et apud
Deum quidem disposita et fixa sunt omnia; nec aliud facit quasi consilio repentino, quod non ex
aeternitate se facturum esse praescivit: sed in creaturae temporalibus motibus, quam gubernat
mirabiliter, ipse non temporaliter motus, quasi repentina voluntate facere dicitur quod ordinatis
rerum causis consilii sui secretissimi immutabilitate disposuit, qua suis quaeque temporibus agnita,
et praesentia facit, et futura iam fecit. Et ad haec quis idoneus? Audiamus itaque Scripturam,
humiliter excelsa dicentem, cum et parvulis nutriendis sumenda porrigit, et maioribus exercendis
perscrutanda proponit 50. Et vidit cum tribularentur, cum audiret orationem eorum; et memor fuit
testamenti sui: utique testamenti aeterni quod disposuit ad Abraham 51, non veteris quod aboletur,
sed novi quod etiam in vetere absconditur. Et poenituit eum secundum multitudinem misericordiae
suae. Hoc fecit quod disposuerat, sed contribulatis et orantibus se id concessurum esse
praesciverat; quia et ipsa oratio eorum, cum adhuc non esset, sed futura esset, Deum procul dubio
non latebat.

Diabolo profligato et homine redempto, Dei domus aedificatur V.T. in Novo
revelatum, in Vetere Novum velatum.
36. [v 46.] Et dedit eos in misericordias. Ut essent non vasa irae, sed vasa misericordiae 52. Ideo
autem puto pluraliter misericordias dictas, in quas eos dedit, quia unusquisque proprium donum
habet a Deo, alius sic, alius autem sic 53. Dedit ergo eos in misericordias, in conspectu omnium qui
ceperant eos. Age nunc, quisquis haec legis, et gratiam Dei, qua in aeternam vitam per Dominum
nostrum Iesum Christum redimimur, legendo in apostolicis Litteris, in propheticis autem scrutando
cognoscis, et Vetus Testamentum in Novo revelatum, in Vetere Novum velatum vides; recole quem
dixerit apostolus Paulus principem potestatis aeris, qui operatur in filiis infidelitatis 54, et illud ubi ait
de quibusdam, ut resipiscant de diaboli laqueis, captivati ab ipso secundum ipsius voluntatem 55: et
verba Domini Iesu Christi, ubi eum expellens de fidelium cordibus ait: Nunc princeps huius mundi
missus est foras 56; et ipsius itidem Apostoli dicentis: Qui eruit nos de potestate tenebrarum, et
transtulit in regnum Filii caritatis suae 57. Haec atque huiusmodi ratiocinatus, intende animum et in
litteras Veteris Testamenti, et vide quid cantetur in eo psalmo cuius est titulus: Quando domus
aedificabatur post captivitatem: ibi enim dicitur: Cantate Domino canticum novum 58. Et ne
existimes ad Iudaeorum populum tantummodo pertinere: Cantate, inquit, Domino, omnis terra;
cantate Domino, benedicite nomen eius, annuntiate, vel potius, bene nuntiate, imo ut ipsum
verbum quod in graeco positum est, transferam, evangelizate diem ex die, salutare eius 59. Hinc
enim Evangelium nuncupatum est, in quo annuntiatur dies ex die, Dominus Christus, lumen ex
lumine, Filius ex Patre. Hoc enim est et salutare eius; quia salutare Dei Christus est, sicut et
superius iam demonstravimus. Annuntiate in gentibus gloriam eius, in omnibus populis mirabilia
eius. Quoniam magnus Dominus et laudabilis valde, terribilis est super omnes deos: quoniam
omnes dii Gentium daemonia 60. Isti ergo inimici cum rege suo diabolo captivum tenebant populum
Dei. De qua captivitate cum redimimur, et princeps huius mundi mittitur foras, aedificatur domus
post captivitatem: cuius lapis angularis est Christus, qui duos condidit in se, in unum novum
hominem, faciens pacem, quam dies ex die veniens evangelizavit eis qui erant prope, et eis qui
erant longe, faciens utraque unum 61; et adducens alias oves quae non sunt de hoc ovili, ut sit unus
grex et unus pastor 62. Et ita Deus dedit in misericordias praedestinatos suos; quia non volentis
neque currentis, sed miserentis est Dei 63: in conspectu omnium qui ceperant eos. Hi ergo inimici,
diabolus et angeli eius captivaverant praedestinatos in Dei regnum et gloriam: a Redemptore
autem nostro foras missi qui dominari infidelibus solebant intrinsecus, fideles oppugnant
extrinsecus. Sed oppugnant, non expugnant eos qui apprehendunt turrem fortitudinis a facie
inimici 64. Ut autem oppugnent, sentiunt in nobis esse infirmitatis reliquias, propter quas dicimus:
Dimitte nobis debita nostra; propter quas dicimus: Ne nos inferas in tentationem, sed libera nos a
malo 65. His itaque inimicis eiectis, perfecit Dominus Christus sanitates in corpore, cui caput est ipse
Salvator corporis, ut in eo ipso corpore suo tertia consummetur 66. Sic enim dixit: Ecce eicio

753

