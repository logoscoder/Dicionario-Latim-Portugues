22. Fratres, organa in operando non cessent; vobis invicem cantate cantica Sion. Quam libenter
audistis, tam libentius agite quod audistis; si non vultis esse salices Babyloniae, pasti de fluminibus
eius, et fructum nullum afferentes. Sed suspirate in aeternam Ierusalem; quo praecedit spes vestra,
sequatur vita vestra: ibi erimus cum Christo. Christus nobis modo caput est; gubernat nos modo
desuper: amplectetur secum in illa civitate; aequales erimus Angelis Dei. Non auderemus hoc
suspicari de nobis, nisi promitteret Veritas. Hoc ergo concupiscite, fratres, hoc die noctuque
cogitate. Quidquid de mundo feliciter arriserit, nolite praesumere: nolite libenter colloqui cum
cupiditatibus vestris. Hostis maior est, occidatur ad petram: brevis hostis est, elidatur ad petram. Et
maiores ad petram occidite, et minores ad petram elidite. Petra vincat. In petra aedificamini, si non
vultis tolli aut a fluvio, aut a ventis, aut a pluvia. Si vultis armati esse contra tentationes in saeculo,
crescat et roboretur desiderium Ierusalem aeternae in cordibus vestris. Transiet captivitas, veniet
felicitas, damnabitur hostis extremus, et cum rege sine morte triumphabimus.

195 IN PSALMUM 137
ENARRATIO
Sermo ad plebem
1. [v 1.] Titulus psalmi huius brevis et simplex est, neque nos tenet, scientes cuius figuram
portaverit David, et in eo etiam nos ipsos agnoscentes, quia et nos membra sumus illius corporis.
Agnoscamus ergo hic vocem Ecclesiae, simulque gaudeamus quod in ea esse meruimus, cuius
vocem cantantis audivimus. Totus titulus est: Ipsi David. Videamus ergo quid ipsi David.

Est peccatorum confessio et est laudis confessio.
2. Confitebor tibi, Domine, in toto corde meo. Solet nobis Psalmi titulus indicare quid agatur intus:
hic autem quoniam titulus non hoc indicat, sed tantum cui cantetur indicat; quid agatur in toto
Psalmo primus versus annuntiat: Confitebor tibi, Domine, in toto corde meo. Hanc ergo
confessionem audiamus. Sed prius commemoro vos confessionem in Scripturis, cum confitemur
Deo, duobus modis dici solere, vel peccatorum, vel laudis. Sed confessionem peccatorum omnes
noverunt; laudis autem confessionem pauci advertunt. Nam ita nota est confessio peccatorum, ut in
quocumque Scripturarum loco auditum fuerit: Confitebor tibi, Domine; aut: Confitebimur tibi:
continuo iam consuetudine sic intellegendi, manus currant ad pectus tundendum; usque adeo non
solent homines intellegere confessionem esse nisi peccatorum. Sed numquid et ipse Dominus
noster Iesus Christus peccator fuit, qui ait in Evangelio: Confiteor tibi, Pater, Domine coeli et
terrae 1? Secutus enim ait quid confiteretur; ut intellegeremus confessionem laudis, non iniquitatis:
Confiteor, inquit, tibi, Pater, Domine coeli et terrae, quia abscondisti haec a sapientibus et
prudentibus, et revelasti ea parvulis. Laudavit Patrem, laudavit Deum, quia non despicit humiles,
sed despicit superbos. Et hic talem confessionem audituri sumus, laudis Dei, et gratulationis.
Confitebor tibi, Domine, in toto corde meo. Totum cor meum in aram tuae confessionis impono,
holocaustum laudis tibi offero. Holocaustum enim dicitur sacrificium ubi totum incenditur: graece
quippe
, latine totum dicitur. Vide quemadmodum offerat holocaustum spiritale, qui dicit:
Confitebor tibi, Domine, in toto corde meo. Totum, inquit, cor meum flamma tui amoris accendat:
nihil in me relinquatur mihi, nec quo respiciam ad meipsum; sed totus in te aestuem, totus in te
ardeam, totus diligam te, tamquam inflammatus abs te. Confitebor tibi, Domine, in toto corde meo;
quoniam audisti verba oris mei. Cuius oris mei, nisi cordis mei? Ibi enim habemus vocem, quam
Deus exaudit, quam prorsus auris humana non novit. Clamabant certe qui Susannam accusabant,
et ad coelum oculos non levabant; illa tacebat, et corde clamabat: unde illa meruit exaudiri, inde
isti puniri 2. Est ergo os intus; ibi rogamus, inde rogamus: et si hospitium vel domum Deo
praeparavimus, ibi loquimur, ibi exaudimur. Non enim est ille longe ab unoquoque nostrum positus,
in quo vivimus, movemur et sumus 3. Longe te a Deo non facit, nisi iniquitas sola: deice medium
parietem peccati, et cum illo es quem rogas. Audisti, inquit, verba oris mei; confitebor tibi.
3. Et coram Angelis psallam tibi. Non coram hominibus psallam, sed coram Angelis psallam.
Psalterium meum, gaudium meum: sed gaudium meum de inferioribus, coram hominibus est;
gaudium meum de superioribus, coram Angelis est. Non enim novit impius gaudium iusti: Non est
gaudere impiis, dicit Dominus 4. Gaudet iniquus in popina, gaudet martyr in catena. Quomodo
gaudebat sancta ista Crispina cuius hodie solemnitas celebratur? Gaudebat cum tenebatur, cum ad
iudicem ducebatur, cum in carcerem mittebatur, cum ligata producebatur, cum in catasta

961

