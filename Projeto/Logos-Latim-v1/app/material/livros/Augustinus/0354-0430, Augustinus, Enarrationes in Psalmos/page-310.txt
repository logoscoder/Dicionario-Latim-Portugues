David? Vide quid sequitur: Verbum autem Domini manet in aeternum 4. Illa ergo duo genera
hominum sunt, quae et distinguere debetis, et eorum alterum eligere. Quid enim tibi prodest nosse,
si eligere piger es? Et quidem nunc eligendi potestas adiacet: veniet tempus quando tibi potestas
deerit eligendi, cum iam Deus sententiam non differet iudicandi. Qui sunt enim isti florentes
Ziphaei, nisi corpus illud Doech Idumaei, de quo iam locuti sumus Caritati Vestrae ante paucos dies:
de quo dictum est: Ecce homo qui non posuit Deum adiutorem suum, sed speravit in multitudine
divitiarum suarum, et praevaluit in vanitate sua 5? Isti sunt florentes filii saeculi, quos modo ex
Evangelio audistis quia in sua generatione astutiores sunt filiis lucis. Etenim ipsi videntur prospicere
in posterum, quo nesciunt utrum veniant. Audistis quid fecerit domino suo villicus ille faciens sibi
bonum de re domini sui, et largiens debitoribus illius, ut cum amotus esset a villicatione,
susciperetur ab eis. Et quamvis fraudem fecerit domino suo, tamen cor eius laudavit dominus eius,
non attendens ad damnum suum, sed ad eius ingenium. Quanto magis nos debemus, ipso Domino
nostro Iesu Christo admonente, facere nobis amicos de mammona iniquitatis 6? Mammona enim
divitiae interpretantur. Nostrae autem divitiae ibi sunt, ubi est domus nostra aeterna in coelis.
Proinde pecuniam temporalem illi appellant divitias, qui nisi temporaliter florere non possunt, nec in
aeternum sibi ex his amicos facere volunt, quia veras divitias non noverunt. Has ergo divitias sola
iniquitas putat, florens ad tempus ut fenum. Hi sunt Ziphaei inimici David, florentes in saeculo.
3. Hos aliquando attendunt etiam filii lucis infirmi, et nutant eis pedes, cum viderint malos felicitate
florere; et dicunt apud seipsos: Quid mihi prodest innocentia? Quid mihi confert quod Deo servio,
quod mandata eius custodio, quod neminem premo, nemini aliquid rapio, nulli noceo, quod possum
praesto? ecce haec omnia facio, et florent illi, ego laboro. Quid enim? Et tu Ziphaeus velles esse?
Florent in saeculo, arescent in iudicio, et post ariditatem in ignem aeternum mittentur: hoc velles et
tu? Ignoras quid tibi promiserit qui ad te venit, quid in seipso hic ostenderit? Si flos Ziphaeorum
appetendus esset, ipse Dominus tuus nonne et in hoc saeculo floruisset? Aut vero deerat illi hic
posse florere? Sed hic maluit inter Ziphaeos latere, et dicere Pontio Pilato interroganti, tamquam et
ipsi flori Ziphaeorum, et suspecto de regno eius: Regnum meum non est de hoc mundo 7. Ergo hic
latebat: et omnes boni latent hic, quia bonum eorum intus est, absconditum est, in corde est, ubi
fides, ubi caritas, ubi spes, ubi thesaurus illorum. Numquid haec bona apparent in saeculo? Et haec
bona latent, et horum bonorum merces latet. At vero dignitas saeculi quomodo alba est? Nitet ad
tempus: numquid semper nitebit? Herba est hiemalis, usque ad aestatem viret. Non ergo fiat in
animo quod in alio psalmo invenimus. Confitetur enim quidam prope se cecidisse nutantem, et
labasse gressus suos ambulantes in via Dei, dum aspiceret florem quemdam felicitatemque
iniquorum: et posteaquam cognovit quid iniquis in finem servaret Deus, et quid iustis laborantibus
promitteret qui fallere non potest, agens gratias de hac cognitione, ait: Quam bonus Deus Israel
rectis corde! Quare hoc dicis? Mei autem, inquit, pene commoti sunt pedes. Unde? Quia zelavi in
peccatoribus, pacem peccatorum intuens. Confirmati sunt autem gressus eius, postea quam
intellexit in novissima. Quod enim in eodem psalmo paulo post dicit: Hoc labor est ante me: id est,
magna mihi quaestio surrexit in corde, quare homines male faciunt, et in saeculo florent; multi
autem bene agunt, et in hac terra laborant. Quaestio ergo ista cum magna esset ante oculos meos,
et laboriosa ad investigandum; Labor est, inquit, ante me, donec introeam in sanctuarium Dei, et
intellegam in novissima 8. Quae sunt ista novissima? Quae, nisi quae scimus iam in Evangelio
praenuntiata? Cum enim venerit Filius hominis, congregabuntur ante eum omnes gentes; et
separabit eos, sicut pastor segregat oves ab haedis: oves ponet ad dexteram, haedos ad
sinistram 9. Ecce iam illi Ziphaei separabuntur: flamma sequitur separationem. Ubi est flos eorum
qui iam ad sinistram stabunt? Nonne tunc ingemiscent? nonne tunc sera poenitentia torquebuntur,
et dicent: Quid nobis profuit superbia, et divitiarum iactantia quid contulit nobis? Transierunt omnia
illa tamquam umbra 10. O Ziphaei ad sinistram stantes, sero poenitet vos in umbra floruisse! Quare
David, quem prodebatis inter vos latere, non agnoscebatis? Tunc enim si corrigeremini, dolor iste
infructuosus non esset. Est enim dolor fructuosus, est infructuosus; fructuosus dolor nunc est cum
te accusas, cum in te reprehendis malos mores tuos, cum reprehensos persequeris, persecutos
excludis, illisque exclusis mutaris, exuens te veterem hominem et induens novum, eligens potius
Christi opprobrium quam florem Ziphaeorum. Porro si tibi contigerit habenti in occulto bonum tuum
et latenti inter Ziphaeos, habenti etiam in occulto promissionem mercedis tuae, aliqua sublimitas
saeculi, noli extolli: nam si elatus ex illa fueris, cades in florem Ziphaeorum. Sic enim mulier
quaedam sancta Esther in illo tunc populo Iudaeorum, cum esset uxor regis alienigenae, ventum
est ad periculum civium, ut deprecaretur regem pro civibus suis; coepit orare, et in ipsa oratione
confessa est illa omnia insignia regalia sic sibi esse velut pannum menstruatae 11. Si haec mulieres
possunt, viri non possunt? Et si haec potuit mulier Iudaea, non poterit Ecclesia christiana? Hoc ergo
dixerim Caritati Vestrae: Divitiae si affluant, ne apponatis cor 12. Abundent licet, et sequatur te
prosperitas saeculi, tu mari noli credere, nec ridenti. Divitiae si affluant, si abundent, calca eas, et
suspendere ex Deo tuo. Cum enim eas subter te habueris, et ex illo pependeris, cum fuerint
subtractae, non cades. Ne forte per malam cogitationem minimeque christianam fiat in te quod

310

