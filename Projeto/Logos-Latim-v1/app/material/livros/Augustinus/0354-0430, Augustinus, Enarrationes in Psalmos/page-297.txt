et illud frustum carnis et membrum quod in ore movetur, cum verba distinguimus, et lingua quod
per linguam fit, sicut dicimus aliam linguam graecam, aliam latinam: non enim caro diversa est, sed
sonus. Quomodo ergo dicitur lingua, locutio quae fit per linguam: sic dicitur et sanguis, iniquitas
quae fit per sanguinem. Attendens ergo multas iniquitates suas, et illud superius: Et omnes
iniquitates meas dele 50; et eas tribuens corruptioni carnis et sanguinis: Libera me, inquit, de
sanguinibus: hoc est: Libera me ab iniquitatibus, munda me ab omni corruptione. Incorruptionem
enim desiderat qui dicit: Libera me de sanguinibus: quia caro et sanguis regnum Dei non
possidebunt, neque corruptio incorruptionem. Erue me de sanguinibus Deus, Deus salutis meae.
Ostendit quia cum fuerit salus perfecta in isto corpore, corruptio in eo non erit, quae intellegitur
nomine carnis et sanguinis: ipsa est enim perfecta sanitas corporis. Nam modo quomodo sanum est
quod labitur, quod indiget, quod habet perpetuam quamdam aegritudinem famis et sitis? Haec tunc
non erunt: quia esca ventri, et venter escis 51. Deus autem et hunc et has evacuabit. Erit forma
corporis perfecta ex Deo, absorpta morte in victoriam 52, nulla remanente corruptione, nulla
subrepente defectione, nullis mutata aetatibus, nullo labore lassata ut cibo fulciatur, et aliqua esca
reficiatur. Sed non erimus sine esca et potu: ipse erit cibus noster Deus et potus noster. Solus ille
cibus reficit nec deficit. Libera me de sanguinibus Deus, Deus salutis meae. Modo enim iam in ipsa
salute sumus. Audi Apostolum: Spe enim salvi facti sumus. Et vide quia de ipsa salute corporis
dicebat: In nobismetipsis, inquit, ingemiscimus, adoptionem exspectantes, redemptionem corporis
nostri. Spe enim salvi facti sumus. Spes autem quae videtur, non est spes: quod enim videt quis,
quid sperat? Si autem quod non videmus speramus, per patientiam exspectamus 53. Qui
perseveraverit usque in finem, ipsa est illa patientia: hic salvus erit 54, ipsa est salus quam nondum
habemus, sed habituri sumus. Nondum est res, sed certa spes. Et exsultabit lingua mea iustitiam
tuam.
20. [v 17.] Domine, labia mea aperies, et os meum annuntiabit laudem tuam. Laudem tuam, quia
creatus sum; laudem tuam, quia peccans non derelictus sum; laudem tuam, quia ut confiterer
admonitus sum; laudem tuam, quia ut securus essem mundatus sum. Labia mea aperies, et os
meum annuntiabit laudem tuam.

Habes in te quod occidas Deo.
21. [vv 18.19.] Quoniam si voluisses sacrificium, dedissem utique. In illo tempore erat David,
quando sacrificia victimarum animalium offerebantur Deo, et videbat haec futura tempora. Nonne
in his vocibus nos agnoscimus? Erant illa sacrificia figurata, praenuntiantia unum salutare
sacrificium. Nec nos dimissi sine sacrificio sumus, quod Deo offeramus. Audi enim quid dicat curam
gerens pro peccato suo, et ignosci sibi volens malum quod fecit: Si voluisses, inquit, sacrificium,
dedissem utique. Holocaustis non delectaberis. Nihil ergo offeremus? sic veniemus ad Deum? Et
unde illum placabimus? Offer; sane in te habes quod offeras. Noli extrinsecus thura comparare, sed
dic: In me sunt, Deus, vota tua, quae reddam laudis tibi 55. Noli extrinsecus pecus quod mactes
inquirere, habes in te quod occidas. Sacrificium Deo spiritus contribulatus: cor contritum et
humilatum Deus non spernit. Prorsus spernit taurum, hircum, arietem: iam non est tempus ut haec
offerantur. Oblata sunt cum aliquid indicarent, cum aliquid promitterent; venientibus rebus
promissis, promissiones ablatae sunt. Cor contritum et humilatum Deus non spernit. Nostis quia
excelsus est Deus: si te excelsum feceris, longinquabit a te; si te humilaveris, propinquabit ad te.
22. [v 20.] Videte quis iste sit: unus videbatur deprecari David, videte hic imaginem nostram et
typum Ecclesiae. Benigne fac, Domine, in bona voluntate tua Sion. Huic Sion benigne fac. Quae est
Sion? Civitas sancta. Quae est civitas sancta? Quae abscondi non potest super montem
constituta 56. Sion in speculatione quia aliquid spectat quod sperat. Interpretatur enim Sion
Speculatio, et Ierusalem Visio pacis. Agnoscitis ergo vos in Sion et in Ierusalem, si certi expectatis
spem futuram, et si pacem habetis cum Deo. Et aedificentur muri Ierusalem. Benigne fac, Domine,
in bona voluntate tua Sion, et aedificentur muri Ierusalem: Non sibi enim tribuat Sion aliqua merita
sua: tu cum illa fac benigne. Aedificentur muri Ierusalem: munimenta construantur immortalitatis
nostrae, in fide, et spe, et caritate.
23. [v 21.] Tunc acceptabis sacrificium iustitiae: modo autem sacrificium pro iniquitate, spiritum
contribulatum et cor humilatum; tunc sacrificium iustitiae laudes solas. Beati enim qui habitant in
domo tua, in saecula saeculorum laudabunt te 57: hoc est enim sacrificium iustitiae. Oblationes et
holocaustomata. Quae sunt holocaustomata? Totum igne consumptum. Quando totum pecus
imponebatur arae igne consumendum, holocaustum dicebatur. Totos nos divinus ignis absumat, et
fervor ille totos arripiat. Quis fervor? Nec est qui se abscondat a calore eius 58. Quis fervor? De quo
dicit Apostolus, Spiritu ferventes 59. Non tantum anima nostra absumatur ab illo divino igne

297

