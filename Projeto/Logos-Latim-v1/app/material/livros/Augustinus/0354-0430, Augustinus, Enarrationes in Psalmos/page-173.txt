8. Et haereditas eorum in aeternum erit. Hoc in fide habemus: Dominus numquid in fide? Dominus
novit illa in tanta manifestatione, in quanta non possumus dicere, cum vel aequati Angelis erimus.
Non enim nobis tam manifesta erunt, quae erunt manifesta, quam sunt manifesta illi qui nec
commutari potest. Tamen et de nobis quid dictum est? Dilectissimi, nunc filii Dei sumus, et nondum
apparuit quod erimus: scimus quia cum apparuerit, similes ei erimus, quoniam videbimus eum
sicuti est 17. Servatur ergo nobis nescio quod dulce spectaculum omnino: et si cogitari ex aliqua
parte in aenigmate et per speculum potest, dici tamen nullo modo potest pulchritudo illius
dulcedinis, quam servat Deus timentibus se, perficit autem sperantibus in se 18. Illuc parantur corda
nostra in omnibus vitae huius tribulationibus et tentationibus. Noli mirari, quia in laboribus pararis:
ad magnum aliquid pararis. Unde vox illa iusti confirmati: Non sunt condignae passiones huius
temporis ad futuram gloriam, quae revelabitur in nobis 19. Quae erit futura gloria nostra, nisi
aequari Angelis, et videre Deum? Quantum praestat caeco, qui illi oculos sanaverit, ut videat hanc
lucem? Cum sanus factus fuerit ille, nec invenit quid dignum rependat sanatori suo: quantumlibet
enim illi det, quid dabit tale quale ille praestitit? Ut plurimum det, aurum dabit, et multum aurum
dabit: ille lucem praestitit. Ut noverit ille quia nihil dat, videat in tenebris quod dat. Quid ergo
dabimus nos medico illi, oculos interiores nostros sananti, ad videndam quamdam lucem aeternam,
quod est ipse? quid illi dabimus? Quaeramus, inveniamus, si possumus; et in angustiis inquisitionis
nostrae exclamemus: Quid retribuam Domino pro omnibus quae retribuit mihi? Et quid invenit?
Calicem salutaris accipiam, et nomen Domini invocabo 20. Potestis, inquit, bibere calicem quem ego
bibiturus sum? 21 Inde Petro: Amas me? Pasce oves meas 22: pro quibus biberet calicem Domini.
Confirmat autem iustos Dominus. Novit Dominus vias immaculatorum, et haereditas eorum in
aeternum erit.

Spes nostra est in Deo ponenda.
9. [v 19.] Non confundentur in tempore malo. Quid est, Non confundentur in tempore malo? In die
tribulationis, in die angustiarum non confundentur: sicut confunditur quem fallit spes. Quis est qui
confunditur? Qui dicit: Ego quod sperabam non inveni. Non immerito: sperabas enim de te, aut
sperabas de homine amico: maledictus autem qui spem suam ponit in homine 23. Confunderis, quia
fefellit te spes, fefellit spes posita in mendacio: omnis enim homo mendax 24. Si autem ponas spem
tuam in Deo tuo, non confunderis; quia ille in quo spem posuisti, falli non potest. Unde et ille quem
paulo ante commemoravi, iustus confirmatus, positus in tempore malo, in die tribulationis, quia non
confundebatur, quid ait? Gloriamur in tribulationibus, scientes quoniam tribulatio patientiam
operatur, patientia probationem, probatio spem, spes autem non confundit. Unde spes non
confundit? Quia in Deo posita est. Ideo sequitur: Quia caritas Dei diffusa est in cordibus nostris per
Spiritum sanctum qui datus est nobis 25. Iam datus est nobis Spiritus sanctus, quomodo nos fallit
cuius tale pignus tenemus? Non confundentur in tempore malo: et in diebus famis saturabuntur. Est
enim quaedam hic saturitas eorum. Nam dies famis, vitae huius sunt: aliis esurientibus, illi
saturantur. Nam ille unde gloriaretur dicens: Gloriamur in tribulationibus, si egestatem intus
pateretur? Videbantur foris angustiae, sed intus latitudo erat.

Quisquis malus est male secum est.
10. [v 20.] Quid autem facit malus homo cum coeperit tribulari? Foris nihil habet, ablata sunt
omnia, in conscientia nullum solatium est: non est quo exeat, quia dura sunt; non est quo intret,
quia mala sunt. Merito ei fit quod sequitur: Quoniam peccatores peribunt. Quibus enim locus
nusquam est, quomodo non peribunt? Consolatio non est in externis, non est in internis. Extra sunt
enim a nobis, de quibus consolatio nulla est. Et universi qui Deum non habent, pecuniae, amicitiae,
gloriae, facultatibus mundi serviunt, et quaecumque bona sunt corporalia, non possunt consolari
intrinsecus, quomodo consolabatur ille plenus sagina interiore, et de ipsa sagina ructans: Dominus
dedit, Dominus abstulit, sicut Domino placuit, ita factum est; sit nomen Domini benedictum 26. Ergo
illis peccatoribus non est locus in his quae foris sunt, quia ibi patiuntur tribulationes: conscientia
illos non consolatur; non est bene illis secum, quia bene esse cum malo non potest. Quisquis autem
malus est, male secum est: torqueatur necesse est sibi seipso tormento. Ipse est enim poena sua,
quem torquet conscientia sua. Fugit ab inimico quo potuerit, a se quo fugiet?

De nullo vivente desperandum est.
11. Ita quidam ex parte Donati venerat ad nos, accusatus et excommunicatus a suis, hic quaerens
quod ibi perdiderat. Sed quia suscipi non potuit, nisi eo loco quo debuit: non enim deseruit illam
partem quasi integer apud ipsos, ut appareret eum non necessitate, sed electione fecisse: quia ibi

173

