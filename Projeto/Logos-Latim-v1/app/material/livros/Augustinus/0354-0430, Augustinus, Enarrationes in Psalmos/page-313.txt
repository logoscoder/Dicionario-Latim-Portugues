dedisti iucunditatem in cor meum 26: non in vineam meam, non in gregem meum, non in cuppam
meam, non in mensam meam, sed in cor meum. Ecce enim Deus adiuvat me. Quomodo te adiuvat?
Et Dominus susceptor est animae meae.
9. [v 7.] Averte mala inimicis meis. Sic quomodo virent, sic quomodo florent, igni servantur. In
virtute tua disperde illos. Puta quia florent modo, puta quia exoriuntur sicut fenum: tu noli esse vir
imprudens et stultus, ut haec attendendo intereas in saeculum saeculi 27. Averte enim mala inimicis
meis. Nam si tu fueris in corpore ipsius David, in virtute sua disperdet illos. Isti florent felicitate
saeculi, pereunt in virtute Dei. Non quomodo florent sic pereunt: florent enim ad tempus, pereunt in
aeternum; florent falsis bonis, pereunt veris tormentis. In virtute tua disperde illos: quos in
infirmitate tua tolerasti.

Deus propter se, non propter aliud, ametur et laudetur.
10. [v 8.] Voluntarie sacrificabo tibi. Quis hoc bonum cordis vel intellegere potest alio dicente, si
non in se ipso gustarit? Quid est: Voluntarie sacrificabo tibi? Dicam tamen; capiat qui potest,
quomodo potest: credat qui non potest, et oret ut possit. Numquid tamen istum versum ita
praeterire debemus, ut eum vobis non commendemus? Dico Caritati Vestrae, invitat me satis amor
ipsius aliquid de illo loqui; et gratias ago Deo quod intente auditis. Si autem vos fastidientes audire
conspicerem, invitus ab hoc versu silerem; et tamen in corde meo, quantum Dominus dignaretur
concedere, non silerem. Veniat ergo in linguam quod corde conceptum est; promatur voce quod
mente servatur: dicamus ut possumus, quid sit: Voluntarie sacrificabo tibi. Quod enim sacrificium
hic accipiam, fratres? aut quid digne offeram Domino pro misericordia eius? Victimas quaeram de
grege ovium, arietem eligam, taurum aliquem in armentis prospiciam, thura certe de terra
Sabaeorum afferam? Quid faciam? Quid offeram, nisi quod ait: Sacrificium laudis honorificabit
me 28? Quare ergo, voluntarie? Quia gratis amo quod laudo. Laudo Deum, et in ipsa laude gaudeo:
ipsius laude gaudeo, quo laudato non erubesco. Non enim quemadmodum laudatur ab studiosis
theatricarum nugarum vel auriga, vel venator, vel quilibet histrio, et a laudatoribus suis invitantur
alii laudatores, exhortantur ut pariter clament; et cum omnes clamaverint, plerumque illo victo
omnes erubescunt: non ita est Deus noster; laudetur voluntate, ametur caritate; gratuitum sit quod
amatur, et quod laudatur. Quid est gratuitum? Ipse propter se, non propter aliud. Si enim laudas
Deum ut det tibi aliquid aliud, iam non gratis amas Deum. Erubesceres si te uxor tua propter
divitias amaret; et forte si tibi paupertas accideret, de adulterio cogitaret. Cum ergo te a coniuge
gratis amari velis, tu Deum propter aliud amabis? Quod praemium accepturus es a Deo, o avare?
Non tibi terram, sed seipsum servat qui fecit coelum et terram. Voluntarie sacrificabo tibi: noli ex
necessitate. Si enim propter aliud laudas Deum, ex necessitate laudas. Si adesset tibi quod amas,
non laudares Deum. Vide quid dicam: laudas Deum, verbi gratia, ut tibi det amplam pecuniam; si
haberes aliunde amplam pecuniam, non a Deo, numquid laudares Deum? Si ergo propter pecuniam
laudas Deum, non voluntarie sacrificas Deo, sed ex necessitate sacrificas: quia praeter illum nescio
quid aliud amas. Inde dictum est: Voluntarie sacrificabo tibi. Contemne omnia, ipsum attende. Et
haec quae dedit, propter dantem bona sunt. Nam dat prorsus, dat ista temporalia; et quibusdam
bono eorum, quibusdam malo eorum, secundum altitudinem et profunditatem iudiciorum suorum.
In quorum iudiciorum abysso expavit Apostolus dicens: O altitudo divitiarum sapientiae et scientiae
Dei, quam inscrutabilia sunt iudicia eius, et investigabiles viae ipsius! Quis enim investigabit vias
eius, aut quis comprehendet consilia eius? 29 Novit quando det, cui det; quando auferat, et cui
auferat. Pete tu in hoc tempore quod tibi prosit in posterum, pete quod te adiuvet in aeternum.
Ipsum autem gratis dilige: quia melius ab eo non invenis quod det quam seipsum; aut si invenis
melius, hoc pete. Voluntarie sacrificabo tibi. Quare voluntarie? Quia gratis. Quid est, gratis? Et
confitebor nomini tuo, Domine, quoniam bonum est: ob nihil aliud, nisi quia bonum est. Numquid
ait: Confitebor nomini tuo, Domine, quia das mihi fructuosa praedia, quia das mihi aurum et
argentum, quia das mihi latas divitias, amplam pecuniam, excellentissimam dignitatem? Non. Sed
quid? Quoniam bonum est. Melius nihil invenio quam nomen tuum: ideo confitebor nomini tuo,
Domine, quia bonum est.

Deum tribulamur, de nostra infirmitate monemur.
11. [v 9.] Quoniam ex omni tribulatione eripuisti me. Ideo intellexi quia bonum est nomen tuum:
nam si hoc possem ante tribulationes agnoscere, forte mihi necessariae non fuissent. Sed adhibita
est tribulatio ad admonitionem, admonitio facta est ad tuam laudationem. Non enim intellegerem
ubi essem, nisi de infirmitate mea admonitus essem. Ex omnibus ergo tribulationibus eripuisti me.
Et super inimicos meos respexit oculus meus: super illos Ziphaeos respexit oculus meus. Florem
quippe illorum transii altitudine cordis, ad te perveni, et inde respexi super illos, et vidi quia omnis

313

