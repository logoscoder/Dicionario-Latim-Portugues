Non tamen rem superfluam facimus dicere, si nulla ibi sunt vulnera. Instruantur corda ad sanandos
alios, cum audire talia coeperint. Credo enim quia unusquisque christianus, cum audierit aliquem
talia dicentem, si bonus fidelis est, et bene credit Deo, et spes eius est in futuro saeculo, non in hac
terra, non in hac vita est, et non frustra audit ut sursum cor habeat; irridet et dolet talia
murmurantes, et dicit sibi: Deus novit quid agat, nos non possumus nosse consilium ipsius, quare
parcit malis ad tempus, vel quare laborant boni ad tempus; sufficit mihi tamen hoc scire, quia et ad
tempus laborat bonus, et ad tempus floret malus. Qui ergo talis est, securus est; et patienter fert
omnes felicitates malorum, et labores bonorum patienter fert, tolerat, donec finiatur hoc saeculum,
donec transeat iniquitas. Iam talis beatus est, et erudivit eum Deus de lege sua, et mitigavit eum a
diebus malignis, donec fodiatur peccatori fovea. Qui vero nondum est talis, audiat per nos quod
Domino placet. Plura autem ipse dicat in corde, qui melius videt vulnus quod curet.

Sex hebdomadae dierum nomina et opera a Deo in unoquoque patrata.
3. Psalmus hunc titulum habet, id est hanc inscriptionem: Psalmus ipsi David, quarta sabbatorum.
Docturus est psalmus iste patientiam in laboribus iustorum: contra iniquorum felicitates patientiam
docet, patientiam aedificat. Hoc habet totus a capite usque in finem. Quare ergo talem habet
titulum, in quarta sabbati? Una sabbati, dies dominicus est; secunda sabbati, secunda feria, quem
saeculares diem Lunae vocant; tertia sabbati, tertia feria, quem diem illi Martis vocant. Quarta ergo
sabbatorum, quarta feria, qui Mercurii dies dicitur a Paganis, et a multis Christianis: sed nollemus;
atque utinam corrigant, et non dicant sic. Habent enim linguam suam qua utantur. Non enim et in
omnibus gentibus ista dicuntur: multae gentes aliae atque aliae aliter atque aliter vocant. Melius
ergo de ore christiano ritus loquendi ecclesiasticus procedit. Tamen si quem forte consuetudo
traxerit, ut illud exeat ex ore quod improbat corde, intellegat illos omnes, de quorum nominibus
appellata sunt sidera, homines fuisse, nec ex eo esse coepisse ista sidera in coelo, ex quo illi
coeperunt: et ante ibi fuerunt; sed per beneficia quaedam mortalium mortalia, illi homines pro
tempore suo, quia plurimum potuerunt et eminuerunt in hoc saeculo, cum cari essent hominibus,
non propter vitam aeternam, sed propter commodum temporale, deferebantur eis divini honores.
Veteres enim saeculi decepti, et decipere volentes, in eorum adulationem qui sibi aliquid secundum
amorem saeculi praestitissent, sidera ostendebant in coelo, dicentes quod illius esset illud sidus, et
illud illius: homines autem qui antea non aspexerant, ut viderent quia ibi erant et illa sidera
antequam nascerentur, decepti crediderunt; et concepta est opinio vanitatis. Hanc opinionem
erroris diabolus confirmavit, Christus evertit. Nos ergo secundum quod loquimur, quarta
sabbatorum quartus dies intellegitur a die dominico. Attendat itaque Caritas vestra quid sibi velit
iste titulus: hic grande mysterium, et revera occultum. Nam pleraque ipsius Psalmi manifeste
sonant, et manifeste movent, et cito intelleguntur; hic autem titulus, quod fatendum est, habet non
parum obscuritatis: sed aderit Dominus, serenabit nubilum, et videbitis Psalmum, et ex fronte
Psalmi cognoscetis eum. In fronte enim habet psalmus iste: Psalmus ipsi David, quarta sabbatorum.
In limine est titulus, in postibus fixus est. Volunt homines titulum cognoscere, et sic domum intrare.
Recolamus ergo Scripturam sanctam in Genesi, primo die quid sit factum; invenimus lucem:
secundo die quid sit factum; invenimus firmamentum, quod appellavit Deus coelum: tertio die quid
sit factum; invenimus speciem terrae et maris, et segregationem, ut omnis congregatio aquarum
vocaretur mare, te arida vocaretur terra. Quarto die, luminaria fecit Deus in caelo 5; solem in
potestatem diei, lunam et stellas in potestatem noctis 6: hoc quarto die fecit. Quid sibi ergo vult
quod de quarto die accepit Psalmus titulum; in quo psalmo docetur patientia adversus felicitates
malorum, et labores bonorum? Habes Paulum apostolum dicentem sanctis fidelibus roboratis in
Christo: Omnia facite sine murmuratione et disceptatione; ut sitis irreprehensibiles, et sinceres,
immaculati filii Dei in medio nationis tortuosae et perversae, in quibus apparetis sicut luminaria in
mundo, verbum vitae habentes 7. Similitudo de luminaribus data est ad sanctos, ut sine
murmuratione sint in natione tortuosa et perversa.

Luminaria caeli colere stultum est.
4. Sed ne quisquam propterea putet colenda esse et adoranda luminaria coeli, quia inde aliqua
similitudo ducta est ad significationem sanctorum; prius hoc explicemus in nomine Christi, quam
non sit consequens, ut propterea tibi videatur adorandus sol, aut luna, aut stellae, aut coelum, quia
aliqua de illis similitudo ducta est, qua significarentur sancti; quia multa sunt de quibus ducta est
similitudo ad significandos sanctos, quae non adorantur. Si enim quidquid est unde similitudo
ducitur ad sanctos, adorandum tibi putas; adora montes et colles, quia dictum est: Montes
exsultaverunt velut arietes, et colles velut agni ovium 8. Tu de sanctis dicis, ego de ipso Christo
dico. Adora leonem, quia dictum est: Vicit leo de tribu Iuda 9: adora petram, quia dictum est: Petra
autem erat Christus 10. Si autem non adoras in Christo ista terrena, quamvis de illis similitudo

628

