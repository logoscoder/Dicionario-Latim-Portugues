ne nunquam ad te perveniat panis, dum semper quid reprehendas in vasculo fastidiosus et
calumniosus inquiris.

52

IN PSALMUM 37
ENARRATIO
Sermo ad populum

1. Opportune ad id quod cantavimus: Iniquitatem meam ego pronuntio, et curam geram pro
peccato meo 1, respondit haec mulier de lectione Evangelii. Iniquitates enim eius intuens Dominus,
canem appellavit dicens: Non est bonum, panem filiorum mittere canibus 2. At illa quae noverat
iniquitatem suam pronuntiare, et curam gerere pro peccato suo, non negavit quod veritas dixit; sed
miseriam confessa, misericordiam potius impetravit, curam gerens pro peccato suo. Nam et curari
petiverat filiam suam, fortassis in filia significans vitam suam. Psalmum ergo totum, quantum
possumus, dum consideramus et pertractamus, advertite. Adsit Dominus cordibus nostris, ut
salubriter hic inveniamus voces nostras, et quomodo invenerimus proferamus, nec difficulter
inveniendo, nec imperite proferendo.

Cum gemitu sabbatum, id est requiem aeternam, recordemur.
2. [v 1.] Titulus eius est, psalmus ipsi David in recordationem sabbati. Quaerimus quae nobis
scripta sunt de sancto David propheta, ex cuius semine Dominus noster Iesus Christus secundum
carnem 3: et inter bona quae de illo nobis nota sunt per Scripturas, non invenimus eum aliquando
recordatum sabbatum. Quid enim ita recordaretur, secundum illam observationem Iudaeorum qua
observabant sabbatum; quid ita recordaretur, quod inter septem dies necessario veniebat?
Observandum ergo erat, non sic recordandum. Nemo autem recordatur, nisi quod in praesentia non
est positum. Verbi gratia: in hac civitate recordaris Carthaginem, ubi fuisti aliquando; et hodierno
die recordaris hesternum diem, vel prioris anni, vel quemlibet anteriorem, et aliquod factum tuum
quod iam fecisti, aut aliquid ubi fuisti, vel cui rei interfuisti. Quid sibi vult ista recordatio sabbati,
fratres mei? quae anima sic recordatur sabbatum? quod est hoc sabbatum? Cum gemitu enim
recordatur. Et cum psalmus legeretur, audistis, et modo cum retexerimus, audietis quantus sit
moeror, quantus gemitus, quantus fletus, quae miseria. Sed felix est, qui sic miser est. Unde et
Dominus in Evangelio beatos appellavit quosdam lugentes 4. Unde beatus, si lugens? unde beatus,
si miser? Imo miser esset si lugens non esset. Talem ergo et hic accipiamus sabbatum
recordantem, nescio quem lugentem: et utinam nos simus ipse nescio quis! Est enim quidam
dolens, gemens, lugens, recordans sabbatum. Sabbatum, requies est. Sine dubio iste in nescio qua
inquietudine erat, qui cum gemitu requiem recordabatur.

Quae salutaris emendatio quaeque sterilis.
3. [v 2.] Ipse itaque inquietudinem quam patiebatur, narrat et commendat Deo, nescio quid gravius
timens quam erat ubi erat. Nam quia in malo est, aperte dicit, nec interprete opus est, nec
suspicione, nec coniectura: in quo malo sit, non dubitatur ex eius verbis, nec opus est ut
quaeramus, sed ut quod dicit intellegamus. Et nisi peius aliquid timeret, quam erat illud quo
tenebatur, non sic inciperet: Domine, ne in indignatione tua arguas me, neque in ira tua emendes
me. Futurum est enim ut quidam in ira Dei emendentur, et in indignatione arguantur. Et forte non
omnes qui arguuntur emendabuntur: sed tamen futuri sunt in emendatione quidam salvi. Futurum
est quidem, quia emendatio nominata est: sic tamen quasi per ignem. Futuri autem quidam qui
arguentur, et non emendabuntur. Nam utique arguet eos quibus dicet: Esurivi, et non dedistis mihi
manducare; sitivi, et non potastis me: et caetera quae ibi prosequens, quamdam inhumanitatem et
sterilitatem increpitat malis ad sinistram constitutis, quibus dicitur: Ite in ignem aeternum, qui
paratus est diabolo et angelis eius 5. Haec iste graviora formidans, excepta vita ista, in cuius malis
plangit et gemit, rogat et dicit: Domine, ne in indignatione tua arguas me. Non sim inter illos quibus
dicturus es: Ite in ignem aeternum, qui paratus est diabolo et angelis eius. Neque in ira tua
emendes me: ut in hac vita purges me, et talem me reddas, cui iam emendatorio igne non opus sit,
propter illos qui salvi erunt, sic tamen quasi per ignem. Quare; nisi quia hic aedificant supra
fundamentum ligna, fenum, stipulam? Aedificarent autem aurum, argentum, lapides pretiosos, et
de utroque igne securi essent; non solum de illo aeterno qui in aeternum cruciaturus est impios,
sed etiam de illo qui emendabit eos qui per ignem salvi erunt. Dicitur enim: Ipse autem salvus erit,

187

