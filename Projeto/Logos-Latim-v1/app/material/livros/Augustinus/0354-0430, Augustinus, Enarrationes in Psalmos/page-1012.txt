quidam ex Gentibus hoc putantes, eis etiam sacrificare voluerunt. Tunc illi videntes sibi deferri
indebitum honorem, et expavescentes, et detestantes, et eos qui sic errabant corrigentes, ut
ostenderent eis motum animi sui, consciderunt vestimenta sua, et dixerunt: Quid hoc facitis?
Homines et nos sumus passibiles, sicut et vos 56. Et coeperunt sub his verbis commendare
excellentiam Domini nostri Iesu Christi, humiliantes se ut commendaretur Deus; quia inclinati erant
coeli, ut descenderet Deus. Inclina ergo coelos tuos, et descende. Factum est. Tange montes, et
fumigabunt: montes superbos, elationes terrenas, tumidas granditates: Tange, inquit, tange istos
montes; de gratia tua da istis montibus: et fumigabunt; quia fatebuntur peccata sua. Fumus
confitentium peccatorum extorquebit et lacrymas humilatorum superborum. Tange montes, et
fumigabunt. Quamdiu non tacti, magni sibi videntur. Dicturi sunt: Tu magnus, Domine 57; dicturi
sunt et montes: Tu solus altissimus super omnem terram 58.
13. [v 6.] Sed sunt quidam conspirantes, convenientes in unum adversus Dominum, et adversus
Christum eius 59. Convenerunt, conspiraverunt. Corusca coruscationes, et disperges eos. Crebresce
miraculis tuis, et solvetur conspiratio eorum. Corusca coruscationes, et disperges eos. Iam miraculis
territi, non audebunt aliquid contra te, et in ipsis miraculis expavescentes haesitabunt. Quis est iste
qui tanta potest? quis est iste qui sic exaltatur, cuius nomen tantum valet? Cum dicunt: Quis est
iste, credituri sunt: coruscasti miraculis, et dispersisti malam consensionem eorum. Emitte sagittas
tuas, et conturbabis eos. Sagittae potentis acutae 60; praecepta tua, dicta tua feriant cor eorum.
Emitte sagittas tuas, et conturbabis eos. Vulnerentur male sani, ut sanentur bene vulnerati; et
dicant iam in Ecclesia et in corpore Christi constituti, dicant cum Ecclesia: Quoniam vulnerata
caritate ego sum 61. Emitte sagittas tuas, et conturbabis eos.

Christi corpus caelesti adiutorio hostes vicit.
14. Emitte manum tuam ex alto. Quid postea? quid in fine? Quomodo vincit corpus Christi? Coelesti
adiutorio. Veniet enim ipse Dominus in voce archangeli, et in tuba Dei descendet de coelo 62; ipse
Salvator corporis, manus Dei: Emitte manum tuam ex alto; et exime me, et erue me de aquis
multis. Quid est, de aquis multis? De populis multis. Quibus populis? Alienigenis, infidelibus, sive
foris oppugnantibus, sive intus insidiantibus. Exime me de aquis multis, in quibus me exercebas, in
quibus me ad exuendum a sordibus volvebas. Haec est illa aqua contradictionis 63. Exime me, et
erue me de aquis multis.
15. [vv 7.8.] Audiamus iam de istis aquis multis, a quibus eruet Deus corpus Christi sui, a quibus
eruet Deus humilitatem David. Quid est, de aquis multis? Quid dixisti, ne aquae aliter intellegantur?
quid dixisti aquas multas? Quid dixi, audi. De manu filiorum alienorum. Audite, fratres, inter quos
simus, inter quos vivamus, a quibus erui desideremus. Quorum os locutum est vanitatem. Hodie
vos omnes, si non ad haec divina spectacula verbi Dei congregati essetis, et eis hac hora permixti
viveretis, quantas vanitates audiretis! Quorum os locutum est vanitatem. Quando denique
loquentes illi vanitatem, audirent vos loquentes veritatem? Quorum os locutum est vanitatem, et
dextera eorum dextera iniquitatis.
16. [v 9.] Quid tu inter eos cum vase pastorali, habente quinque lapides? Dic mihi aliter: eamdem
Legem quam significasti quinque lapidibus, significa et aliter. Deus, canticum novum cantabo tibi.
Canticum novum, gratiae est; canticum novum, hominis novi est; canticum novum, Testamenti Novi
est. Cantabo tibi inquit, canticum novum. Sed ne putes gratiam a Lege discedere, cum magis per
gratiam Lex impleatur: In psalterio decem chordarum psallam tibi. In psalterio decem chordarum, in
Lege decem praeceptorum: ibi tibi psallam, ibi tibi gaudeam, ibi tibi cantem canticum novum; quia
plenitudo Legis caritas est 64. Caeterum qui non habent caritatem, portare psalterium possunt,
cantare non possunt. Ego itaque, inquit, inter aquas contradictionis cantabo tibi canticum novum;
et nunquam strepitu suo facient aquae contradictionis, ut obmutescat psalterium meum: In
psalterio decem chordarum psallam tibi.

Est gladius benignus et est gladius malignus.
17. [vv 10.11.] Qui dat salutem regibus: iam fumantibus montibus. Qui redimit David servum
suum. Agnoscitis David, estote David. Unde redimit David servum suum? unde redimit Christum?
unde redimit corpus Christi? De gladio maligno erue me. De gladio, non sufficit; addit, maligno.
Procul dubio est gladius benignus. Quis est gladius benignus? De quo Dominus dicit: Non veni
pacem mittere in terram, sed gladium 65. Separaturus enim erat fideles ab infidelibus, filios a
parentibus, et caeteras necessitudines dirempturus, gladio putredinem abscindente, membra

1012

