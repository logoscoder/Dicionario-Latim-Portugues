10. [v 11.] Proicientes me nunc circumdederunt me: proicientes me extra civitatem, nunc
circumdederunt me in cruce. Oculos suos statuerunt declinare in terram: intentionem cordis sui
statuerunt declinare in ista terrena; putantes magnum malum perpeti eum qui occidebatur, et se
nullum qui occidebant.
11. [v 12.] Susceperunt me sicut leo paratus ad praedam: susceperunt me sicut ille adversarius
circumiens, quaerens quem devoret 2. Et sicut catulus leonis habitans in occultis. Et sicut catulus
eius, populus cui dictum est: Vos ex patre diabolo estis 3, cogitans de insidiis quibus iustum
circumveniret et perderet.
12. [v 13.] Exsurge, Domine, praeveni eos, et subverte eos: exsurge, Domine, quem dormire
arbitrantur et iniquitates hominum non curare; ante excaecentur malitia sua, ut factum eorum
vindicta praeveniat, et ita subverte eos.

Impii excaecantur peccatis.
13. [v 14.] Erue animam meam ab impiis: erue animam meam resuscitando me a morte, quae mihi
ab impiis irrogata est. Frameam tuam ab inimicis manus tuae: anima enim mea framea tua est,
quam assumpsit manus tua, id est, aeterna virtus tua, ut per ipsam regna debellet iniquitatis et
dividat iustos ab impiis; hanc ergo erue ab inimicis manus tuae, hoc est virtutis tuae, hoc est ab
inimicis meis. Domine, perdens de terra, dispertire eos in vita eorum: Domine, perdens eos de terra
quam inhabitant, dispertire eos per orbem terrarum in ista vita, quam solam suam vitam putant qui
aeternam desperant. Et de absconditis tuis adimpletus est venter eorum: non solum autem ista
poena eos consequetur visibilis; sed etiam de peccatis, quae tamquam tenebrae absconduntur a
lumine veritatis tuae, adimpleta est memoria eorum, ut obliviscantur Deum. Saturati sunt porcina:
saturati sunt immunditia, conculcantes margaritas sermonum Dei. Et reliquerunt reliquias parvulis
suis: clamantes, Peccatum hoc super nos et super filios nostros 4.
14. [v 15.] Ego autem in tua iustitia apparebo in conspectu tuo: ego autem qui non apparui eis qui
corde sordido et tenebroso lucem sapientiae videre non possunt, in tua iustitia apparebo in
conspectu tuo. Satiabor dum manifestabitur gloria tua: et eum illi saturati sunt immunditia sua, ut
me intellegere non possint, ego satiabor dum manifestabitur gloria tua, in his qui me intellegunt.
Sane in illo versu ubi dictum est Saturati sunt porcina, nonnulla exemplaria Saturati sunt filiis
habent. Ex ambiguo enim graeco interpretatio duplex evenit. Filios autem, opera intellegimus; et
sicut bona opera bonos filios, ita malos mala.

17

IN PSALMUM 17
ENARRATIO

1. [v 1.] In finem, puero Domini, ipsi David, hoc est, manu forti Christo secundum hominem. Quae
locutus est Domino verba cantici huius, in die qua eripuit eum Dominus de manu omnium
inimicorum eius, et de manu Saul, et dixit 1. In die qua eripuit eum Dominus de manu omnium
inimicorum eius, et de manu Saul, hoc est, regis Iudaeorum, quem sibi ipsi petiverant. Nam sicut
David, Manu fortis, ita Saul, Petitio interpretari dicitur: notum est autem, quomodo ille populus
regem sibi petiverit 2 et acceperit, non secundum Dei, sed secundum suam voluntatem.

Totus Christus hic loquitur, id est Christus et Ecclesiae.
2. [v 2.] Dicit ergo hic Christus et Ecclesia, id est, totus Christus, caput et corpus: Diligam te,
Domine, virtus mea: diligam te, Domine, per quem fortis sum.
3. [v 3.] Domine, firmamentum meum, et refugium meum, et liberator meus: Domine, qui me
firmasti, quia refugi ad te; refugi autem quia liberasti me. Deus meus adiutor meus, et sperabo in
eum: Deus meus, qui mihi adiutorium prius vocationis tuae praestitisti, ut sperare in te possim.
Protector meus et cornu salutis meae, et redemptor meus: protector meus, quia non de me
praesumpsi, quasi erigens adversum te cornu superbiae; sed te ipsum cornu, hoc est firmam
celsitudinem salutis inveni; quod ut invenirem, redemisti me.

47

