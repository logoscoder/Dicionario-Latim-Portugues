Fecit ergo ista Deus deorum: Vocavit terram a solis ortu usque ad occasum, ex Sion procedente
specie sua. Ibi enim erant discipuli, qui acceperunt Spiritum sanctum quinquagesimo post
resurrectionem eius die missum de coelo 13. Inde Evangelium, inde praedicatio, inde impletus orbis
terrarum, et hoc in gratia fidei.

Si in omnibus quae passus est divinitatem Christi recte credamus, vivificamur.
5. Nam cum ipse Dominus venisset, quia passurus venit, occultus venit: et cum esset fortis in se,
infirmus in carne apparuit. Oportebat enim eum videri, ut non intellegeretur; contemni, ut
occideretur. Erat gloriae species in divinitate; sed haec latebat in carne. Si enim cognovissent,
nunquam Dominum gloriae crucifixissent 14. Sic ergo inter Iudaeos, inter inimicos ambulavit
occultus, mira faciens, mala patiens, donec suspenderetur in ligno; videntesque pendentem Iudaei
magis magisque contemnerent, et ante crucem caput agitantes, dicerent: Si Filius Dei est,
descendat de cruce 15. Occultus ergo erat Deus deorum, et voces edebat magis ex compassione
nostra, quam ex maiestate sua. Unde enim illae voces, nisi ex nobis assumptae: Deus, Deus meus,
utquid me dereliquisti 16. Quando autem Pater Filium dereliquit, aut Filius Patrem? Nonne unus
Deus, Filius et Pater? nonne verissimum: Ego et Pater unum sumus 17? Unde ergo: Deus, Deus
meus, utquid me dereliquisti, nisi quia in carne infirmitatis agnoscebatur vox peccatoris? Qui enim
suscepit similitudinem carnis peccati 18, cur non susciperet similitudinem vocis peccati? Occultus
ergo Deus deorum et cum inter homines ambulavit, et cum esurivit et sitivit, et cum fatigatus sedit,
et cum lassato corpore dormivit, et cum apprehensus, et cum flagellatus, et cum ante iudicem
positus, et cum superbienti respondit: Non haberes in me potestatem, nisi data fuisset desuper 19:
et quod ductus ad victimam, coram tondente se non aperuit os suum 20, et quod crucifixus, et quod
sepultus, semper occultus Deus deorum. Quid postea quam resurrexit? Mirati discipuli et primo non
crediderunt, donec tangerent atque palparent 21. Sed caro resurrexerat, quia caro mortua erat:
divinitas quae mori non poterat, adhuc etiam in carne resurgentis latebat. Videri forma potuit,
teneri membra, palpari cicatrices: Verbum per quod facta sunt omnia, quis videt? quis tenet? quis
palpat? Et tamen Verbum caro factum est, et habitavit in nobis 22. Et qui tenebat hominem Thomas,
intellegebat ut poterat Deum. Palpatis enim cicatricibus, exclamavit: Dominus meus et Deus
meus 23. Ostendebat tamen Dominus eam formam, eamque carnem quam in cruce viderant, quae
in sepultura posita fuerat. Fecit cum eis quadraginta dies. Impiis Iudaeis non se demonstravit: illis
demonstravit se, qui in eum crediderant antequam crucifigeretur; ut quos crucifixus dimiserat
titubantes, resurgens faceret fortes. Deinde quadragesimo die commendans Ecclesiam suam, id est
vocatam terram a solis ortu usque ad occasum, ne haberent excusationem qui volunt in schismate
deperire, ascendit in coelum, dicens eis: Eritis mihi testes in Ierusalem, (unde species decoris eius)
et in totam Iudaeam et Samariam, et usque in totam terram. His enim dictis, nubes suscepit eum.
Intuebantur illi quem noverant: noverant tamen in humilitate, nondum in claritate. Et cum ab eis
iret in coelum, admoniti sunt voce angelica dicente: Quid statis, viri Galilaei? Hic Iesus quem videtis
ire, sic veniet quemadmodum vidistis eum euntem in coelum. Ascendit ergo: regressi illi laetantes,
manserunt in civitate, secundum eius praeceptum, donec implerentur Spiritu sancto 24. Quid autem
dictum erat Thomae palpanti? Quia vidisti, credidisti; beati qui non vident, et credunt 25. Praedicti
sumus. Terra illa vocata a solis ortu usque ad occasum non videt, et credit. Occultus ergo Deus
deorum, et eis inter quos ambulavit, et eis a quibus crucifixus est, et eis ad quorum oculos
resurrexit, et nobis qui credimus in coelo sedentem, quem non vidimus in terra ambulantem. Sed
etsi videremus, nonne hoc videremus quod Iudaei viderunt et crucifixerunt? Plus est quod non
videntes Christum credimus Deum, quam quod illi videntes nonnisi hominem putaverunt. Illi
denique male putando mortificaverunt, nos bene credendo vivificamur.

Nunc Christus, non adhuc exercens iudicium, flagellat admonendo et interpellat
pro nobis.
6. [v 3.] Quid ergo, fratres? Ille Deus deorum, et tunc occultus, et modo occultus, numquid semper
occultus? Non plane: audi sequentia: Deus manifestus veniet. Qui venit occultus, veniet manifestus:
venit occultus iudicandus, veniet manifestus iudicaturus; venit occultus ut ante iudicem staret,
veniet manifestus ut etiam de iudicibus iudicet: Veniet manifestus et non silebit. Quid enim? modo
silet? Et unde sunt quae dicimus? unde ista praecepta? unde ista monita? unde ista tuba terroris?
Non silet, et silet: non silet a monendo, silet a vindicando; non silet a praecepto, silet a iudicio.
Patitur enim peccatores quotidie mala facientes, Deum non curantes, non in conscientia sua, non in
coelo, non in terra: non eum latent haec omnia, et universaliter omnes admonet, et quando aliquos
flagellat in terra, admonitio est, nondum damnatio. Silet ergo a iudicio, occultus in coelo est, adhuc
interpellat pro nobis: patiens est super peccatores, non exercens iram, sed exspectans

280

