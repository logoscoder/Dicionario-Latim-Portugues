dedit spem etiam in profundo posito peccatori. Ideo quid sequitur post istas voces? Si iniquitates
observaveris, Domine; Domine, quis sustinebit? Ecce aperuit de quo profundo clamaret. Clamat
enim sub molibus et fluctibus iniquitatum suarum. Circumspexit se, circumspexit vitam suam; vidit
illam undique flagitiis et facinoribus coopertam: quacumque respexit, nihil in se bonum invenit, nihil
illi iustitiae serenum potuit occurrere. Et cum tanta et tam multa peccata undique et catervas
scelerum suorum videret, tamquam expavescens exclamavit: Si iniquitates observaveris, Domine;
Domine, quis sustinebit? Non dixit: Ego non sustinebo; sed, quis sustinebit? Vidit enim prope totam
vitam humanam circumlatrari peccatis suis, accusari omnes conscientias cogitationibus suis, non
inveniri cor castum praesumens de sua iustitia. Si ergo cor castum non potest inveniri, quod
praesumat de sua iustitia; praesumat omnium cor de misericordia Dei, et dicat: Si iniquitates
observaveris, Domine; Domine, quis sustinebit?

Antiqua lex timoris fuit, nova est lex caritatis.
3. [vv. 4-6.] Quare autem spes est? Quoniam apud te propitiatio est. Et quae est ista propitiatio,
nisi sacrificium? Et quod est sacrificium, nisi quod pro nobis oblatum est? Sanguis innocens fusus
delevit omnia peccata nocentium: pretium tantum datum redemit omnes captivos de manu
captivantis inimici. Ergo est apud te propitiatio. Nam si non esset apud te propitiatio, si iudex solum
esse velles et misericors esse nolles, observares omnes iniquitates nostras, et quaereres eas; quis
sustineret? quis ante te staret, et diceret: Innocens sum? quis staret in iudicio tuo? Spes ergo una
est: Quoniam est apud te propitiatio. Propter legem tuam sustinui te, Domine. Quam legem? Quae
reos fecit? Data est enim lex sancta, iusta, bona Iudaeis; sed reos eos potuit facere 3. Non data est
lex quae posset vivificare, sed quae ostenderet peccata peccatori 4. Peccator enim oblitus erat se,
nec videbat se; data est illi lex, ut videret se. Fecit reum lex; liberavit Lator legis: Lator enim legis
Imperator est. Lex data est quae terreat et constringat in reatum; et non solvit lex a peccatis, sed
ostendit peccata. Et forte sub ipsa lege positus, animadvertit iste in profundo quanta fecerit contra
legem, et sic exclamavit dicens: Si iniquitates observaveris, Domine; Domine, quis sustinebit? Est
ergo lex misericordiae Dei, lex propitiationis Dei. Illa timoris fuit, est alia lex caritatis. Lex caritatis
dat veniam peccatis, delet praeterita, admonet de futuris; in via non deserit comitem, comes fit ei
quem ducit in via. Sed concordandum est cum adversario, dum es cum eo in via 5. Est enim sermo
Dei adversarius tuus, quamdiu cum illo non concordas. Concordas autem, cum coeperit te delectare
facere quod dicit sermo Dei. Iam qui erat adversarius, fit amicus: sic, finita via, non erit qui tradat te
iudici. Ergo propter legem tuam sustinui te, Domine; quia dignatus es legem misericordiae afferre,
mihi dimittere omnia peccata mea, dare mihi de caetero monita ne te offendam: in ipsis monitis si
quid forte titubavero, dedisti mihi remedium, quo te orem, dicens: Dimitte nobis debita nostra, sicut
et nos dimittimus debitoribus nostris 6. Hanc legem statuisti mihi, ut quomodo dimitto, dimittatur
mihi. Propter hanc legem sustinui te, Domine. Exspectavi quando venias et liberes ab omni
necessitate, quia in ipsa necessitate non deseruisti legem misericordiae.

Qui caritatem habent invicem se portant.
4. Audi quam legem dicat, si nondum intellexisti quia legem modo dicit caritatis; audi Apostolum:
Invicem onera vestra portate, et sic implebitis legem Christi 7. Qui portant invicem onera sua, nisi
qui habent caritatem? Qui non habent caritatem, graves sunt sibi; qui autem habent caritatem,
portant se. Laesit te aliquis, petit veniam: si non dimittis, non portas onus fratris tui; si dimittis,
portas infirmum. Et tu si forte in aliquam infirmitatem cecideris, quasi homo, oportet ut sic te portet
et ille, quemadmodum et tu. Audi quid praecesserit: Fratres, inquit, si praeoccupatus fuerit homo in
aliquo delicto, vos qui spiritales estis, instruite huiusmodi in spiritu lenitatis. Et ne forte quia
spiritales monuerat, veluti securi sibi viderentur, continuo subiecit: Intendens teipsum, ne et tu
tenteris. Deinde quod commemoravi, subiunxit: Alter alterius onera portate, et sic adimplebitis
legem Christi 8: unde dicit: Propter legem tuam sustinui te, Domine. Dicuntur cervi, quando
transeunt freta in proximas insulas pascuae gratia, capita super se invicem ponere; et unus, qui
ante est, solus portat caput et non ponit super alterum: sed cum et ipse defecerit, tollit se ab
anteriore parte et redit posterius, ut et ipse in altero requiescat: et sic portant omnes onera sua, et
perveniunt ad quod desiderant; et non patiuntur naufragium, quia quasi navis est illis caritas.
Itaque caritas portat onera; sed non timeat ne prematur talibus oneribus: ne peccatis suis
unusquisque prematur, attendat. Nam quando portas infirmitatem fratris tui, non te onerant
peccata ipsius. Plane si consentias, iam tua te premunt, non alterius. Quisquis enim consenserit
peccatori, non alienis, sed suis gravatur. Consensio enim ad peccatum alterius, tuum fit peccatum;
et non est quare queraris quod peccata aliena te premant. Dicitur enim tibi: Premunt te, sed tua.
Vidisti furem, cucurristi cum eo 9. Quid est hoc? Pedibus ambulasti ad furtum; imo mente
coniunxisti te furi: quod ipsius solum erat, factum est tuum; quia placuit tibi. Si autem displicuerit

917

