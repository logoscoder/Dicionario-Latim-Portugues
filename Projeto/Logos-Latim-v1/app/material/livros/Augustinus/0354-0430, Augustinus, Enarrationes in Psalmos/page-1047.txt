quemadmodum ex ipsorum testimonio credunt ei qui surrexit a mortuis: Tunc aperuit illis sensum,
ut intellegerent Scripturas; et dixit eis: Quoniam sic scriptum est, et sic oportebat Christum pati, et
a mortuis resurgere tertia die 69.

Ne quis me avocet a membris sponsae tuae.
18. Habes iam sponsum Ecclesiae. Et non hinc tacuit Moyses, non hinc tacuerunt Prophetae,
Christum resurrecturum a mortuis tertia die; passurum, resurrecturum. Descriptus est nobis
sponsus, ut non erremus. Sed nescio qui existunt, et quia non erramus in sponso, et ipsi videntur ea
quae et nos credere de sponso, ut a membris sponsi nos avocent, dicunt nobis: Ipse est quidem
sponsus quem creditis, quem et nos credimus: sed sponsa non est ipsa Ecclesia quam tenetis. Et
quae illa est? Pars Donati. Et hoc est quod tu dicis: hoc tu dicis, an sponsus? Tu dicis, an Deus per
Moysen? Ecce per Moysen Ecclesiam teneo: dictum est a Moyse: In semine tuo benedicentur omnes
gentes 70. Tu dicis, an Spiritus Dei per Prophetas? Ecce per Prophetas Ecclesiam teneo: dictum est
per Prophetam: Commemorabuntur, et convertentur ad Dominum universi fines terrae 71. Ecce iam
teneo testimonium Legis et testimonium Prophetarum; audiamus et eum qui surrexit a mortuis.
Ostendit se sponsum, tenemus eum. Confirmavit demonstrando, exhibendo testimonia. Hoc enim
Moyses, hoc Prophetae, quia oportebat pati Christum, et resurgere tertia die 72. Iam ergo quia
tenemus ambo sponsum ex ipsis verbis, et puto quia iam incipis mecum credere et his verbis Moysi,
et Prophetis; credamus et ei qui resurrexit a mortuis. Sequatur, et dicat. O Domine, video iam
sponsum Christum; factum est: ne quis me avocet a membris sponsae tuae, et non sis mihi caput,
si ego in membris eius non fuero; dic mihi et de Ecclesia aliquid; quia iam de sponso eius non
dubito. Audi et de Ecclesia. Sequitur et dicit: Praedicari in nomine eius poenitentiam et
remissionem peccatorum 73. Nihil verius, praedicari in nomine eius poenitentiam et remissionem
peccatorum. Sed hoc ubi? Alii enim dicunt: Ecce hic; alii: Ecce illic. Et quid ipse? Nolite credere:
exsurgent pseudochristi et pseudoprophetae, et dicent: Ecce hic, et ecce illic 74. Non enim de ipso
capite dicunt: Ecce hic, et ecce illic; notum est enim quod Christus in coelis est: sed de Ecclesia ubi
Christus est, qui ait: Ecce ego vobiscum sum usque ad consummationem saeculi 75. Sed ait
Dominus: Nolite credere: qui dicit: Ecce hic, et ecce illic, partes ostendit; ego totum emi. Dicat mihi
hoc Evangelium: dic hoc ipse ex Evangelio, quia iam resurrexisti a mortuis, ut credant tibi qui
credunt Moysi et Prophetis; dic mihi hoc tu. Audio: Oportebat Christum pati et resurgere tertia die,
et praedicari in nomine eius poenitentiam et remissionem peccatorum per omnes gentes,
incipientibus ab Ierusalem 76. Quid est, haeretice? Certe cum recitarem Moysen, cum recitarem
Prophetas, distulisti ad eum qui resurrecturus erat a mortuis: ecce resurrexit, ecce dixit; tam nullam
habet dubitationem Ecclesia Christi et uxor Christi, quam nullam habet dubitationem corpus Christi,
demonstratum oculis, contrectatum manibus discipulorum. Ecce qui resurrexit a mortuis utrumque
ostendit: ostendit caput, ostendit membra; ostendit sponsum, ostendit sponsam. Aut utrumque
mecum crede, aut illud in damnationem tuam credis. Quid enim quia resurrexit a mortuis, quia in
eodem corpore resurrexit? Bene, quia cicatrices ostendit; quia ut crucifixus est, ut sepultus, ita
redditus, ita demonstratus: optime credis; audi illum loquentem in quem credis. Praedicari in
nomine eius poenitentiam et remissionem peccatorum. Ubi? Per latas terras. Si vellem illud ego
dicere, iam luctans adversus haereticos, iam pugnans, iam habens cum illis conflictum tantae
quaestionis; non illud dicerem sic contra praesentes haereticos, quomodo illud dixit ille contra
futuros. Quid vis amplius? Remissio peccatorum in Christi nomine praedicatur. Ubi? Per omnes
gentes. Unde? Incipiens ab Ierusalem. Communica huic Ecclesiae. Quare litigamus? Coepit enim
haec Ecclesia ab Ierusalem ista terrena, ut gaudeat inde Deo in illa Ierusalem coelesti. Ab hac enim
incipit, ad illam terminat. In illa tota Ecclesia erit, ab ista exordium fidei sumpsit.

Totum Christi corpus omnium linguis loquitur.
19. Lege Actus Apostolorum, si forte mentior, quomodo ibi erant congregati discipuli, cum veniret
Spiritus Sanctus; ut ostendatur tibi quod dixit Dominus: Incipientibus ab Ierusalem; quomodo linguis
omnium locuti sunt in quos venit Spiritus Sanctus 77. Quare non vis loqui omnium linguis? Ecce ibi
omnes linguae sonuerunt. Quare modo cui datur Spiritus sanctus, non loquitur omnium linguis? Hoc
enim tunc erat indicium venientis in homines Spiritus sancti, ut linguis omnium loquerentur. Modo
quid dicturus es, haeretice? quia non datur Spiritus sanctus? Non dico: Ubi? Datur, an non datur? Si
non datur; quid est quod agitis, loquendo, baptizando, benedicendo? Quid est quod agitis? Inania
celebratis. Ergo datur. Si datur; quare linguis omnium non loquuntur quibus datur? Numquid defecit
donum Dei, aut minor est fructus? Creverunt zizania, sed et triticum: Sinite utraque crescere usque
ad messem 78. Non dixit: Crescant zizania, decrescat frumentum; utrumque crevit. Quare non
apparet modo Spiritus sanctus in linguis omnibus? Imo vero apparet in linguis omnibus: tunc enim
nondum erat Ecclesia per terrarum orbem diffusa, ut membra Christi in omnibus gentibus

1047

