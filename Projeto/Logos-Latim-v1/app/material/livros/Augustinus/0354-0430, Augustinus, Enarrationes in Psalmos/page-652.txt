terrarum. Quia et ipse Adam (aliquando hoc dixeram 31) orbem terrarum significat secundum
graecam linguam. Quatuor enim litterae sunt, A, D, A, et M. Sicut autem Graeci loquuntur, quatuor
orbis partes has in capite litteras habent,
dicunt Orientem;
, Occidentem;
, Aquilonem;
, Meridiem: habes, Adam. Ipse ergo Adam toto orbe terrarum
sparsus est. In uno loco fuit, et cecidit, et quodam modo comminutus implevit orbem terrarum: sed
misericordia Dei undique collegit fracturas, et conflavit igne caritatis, et fecit unum quod fractum
erat. Novit illud facere artifex ille; nemo desperet: multum quidem est, sed qui sit artifex, cogitate.
Ille refecit, qui fecit; ille reformavit, qui formavit. Iudicabit orbem terrarum in aequitate, et populos
in veritate sua. Quae est aequitas et veritas? Congregabit secum electos suos ad iudicandum,
caeteros autem separabit ab invicem: positurus est enim alios ad dexteram, alios ad sinistram.
Quid autem aequius, quid verius, quam ut non exspectent misericordiam de iudice, qui noluerunt
facere misericordiam, antequam veniret iudex? Qui autem voluerunt facere misericordiam, cum
misericordia iudicabuntur. Dicetur enim eis ad dexteram positis: Venite, benedicti Patris mei,
percipite regnum quod vobis paratum est ab origine mundi. Et imputat opera misericordiae: Esurivi
enim, et dedistis mihi manducare; sitivi, et potastis me, et caetera. Rursus ad sinistram positis quid
imputatur? Quia noluerunt facere misericordiam. Et quo ibunt? Ite in ignem aeternum 32. Iste
auditus malus magnum gemitum faciet. Sed quid dixit alius psalmus? In memoria aeterna erit
iustus; ab auditu malo non timebit 33. Quid est, auditus malus? Ite in ignem aeternum, qui paratus
est diabolo et angelis eius. Qui gaudebit ad auditum bonum, non timebit ab auditu malo. Quomodo
gaudebunt ad auditum bonum? Venite, benedicti Patris mei. Et a quo auditu non timebunt? Ite in
ignem aeternum, qui paratus est diabolo et angelis eius. Haec est aequitas, haec veritas. Iudicabit
enim orbem terrarum in aequitate, et populos in veritate sua. An quia tu iniustus es, iustus non erit
iudex? aut quia tu mendax es, verax non erit veritas? Sed si vis habere misericordem, esto
misericors antequam veniat: dimitte si quid in te commissum est, da ex eo quo abundas. Et de
cuius das, nisi de illius? Si de tuo dares, largitio esset: cum de illius das, redditio est. Quid enim
habes, quod non accepisti? 34 Hae sunt hostiae Deo gratissimae, misericordia, humilitas, confessio,
pax, caritas. Has apportemus, et securi exspectabimus adventum iudicis, qui iudicabit orbem
terrarum in aequitate, et populos in veritate sua.

117 IN PSALMUM 96
ENARRATIO
sermo ad populum

Impleta nunc videmus quae Prophetae praenuntiarunt.
1. Magna spectacula Deus praebet cordi christiano, et quibus vere nihil possit iucundius inveniri; si
tamen adsit palatum fidei, cui sapiat mel Dei. Credimus omnibus vobis, qui in Salvatorem nostrum
toto corde credidistis, inesse Spiritum eius, qui vos delectet cum leguntur prophetiae, ante tot
annos prolatae ex ore sanctorum, et post tot annos impletae in fide gentium. Magnam enim
iucunditatem tunc carpebant ipsi sancti Prophetae, cum ea videbant in spiritu, non iam impleta, sed
adhuc futura. Erat eis magna delectatio: sed tamen et ipsi pro caritate qua in nos accensi erant,
quos nondum videbant, et spiritu parturiebant; volebant, si fieri posset, in hoc tempore nobiscum
vivere, et videre impleta quae in spiritu prophetabant. Inde Dominus discipulis suis, iam ista videre
incipientibus, ait: Multi iusti et prophetae voluerunt videre quae videtis, et non viderunt; et audire
quae auditis, et non audierunt 1. Quamvis enim viderent ista in spiritu, tamen futura illis quodam
modo formabantur: Apostolis autem iam praesentia reddebantur. Unde ille Simeon, iustus quidam
senex, multum exsultavit videns infantem Iesum, et agnoscens in parvo magnum, et in exigua
carne cognoscens coeli et terrae Creatorem. Multum ergo exsultavit, quia responsum acceperat
non se exiturum esse de hac vita, priusquam videret salutare Dei. Agnovit ergo illum, iucundatus
est, exsultavit gaudio; et hoc ait: Domine, nunc dimittis servum tuum in pace; quoniam viderunt
oculi mei salutare tuum 2. Magna est ergo ista iucunditas; et hanc facit caritas. Delectati sumus,
cum psalmus iste cantaretur: et quaedam ibi ab omnibus intellecta sunt; quaedam vero, quantum
arbitramur, aut a paucis, aut certe non ab omnibus. Simul ergo illum in isto sermone, in quo vobis
servimus, consideremus; et videamus quanta dignatione nos Deus laetificare voluit, praesentando
quae promisit, et nobis exhibens veritatem promissis suis.

652

