6. [v. 6.] A voce gemitus mei adhaeserunt ossa mea carni meae. A voce quam intellego, a voce
quam novi: A voce gemitus mei, non a voce gemitus illorum quibus compatior. Multi enim gemunt,
gemo et ego; et hoc gemo, quia male gemunt. Amisit nummum, gemit; amisit fidem, non gemit:
ego appendo nummum et fidem, et invenio maiorem gemitum de male gemente, aut non gemente.
Facit fraudem, et gaudet. Quo lucro? quo damno? Acquisivit pecuniam, perdidit iustitiam. Gemit
hinc qui gemere novit; qui capiti propinquat, qui recte haeret corpori Christi, gemit inde. Carnales
autem non inde gemunt, et gemendos se faciunt, quia non inde gemunt: nec eos possumus, vel
non gementes, vel male gementes contemnere. Volumus enim eos corrigere, volumus emendare,
volumus reparare: et quando non possumus, gemimus; et cum gemimus, non ab ipsis separamur. A
voce enim gemitus mei adhaeserunt ossa mea carni meae: adhaeserunt fortes invalidis,
adhaeserunt firmi infirmis. Unde adhaeserunt? A voce gemitus sui, non a voce gemitus illorum. Qua
lege adhaeserunt, nisi qua dictum est: Debemus enim nos firmi infirmitatem infirmorum portare? 34
Adhaeserunt ossa mea carni meae.

Tres aves de quibus psalmus symbolice intellegantur.
7. [vv. 7.8.] Similis factus sum pelicano qui habitat in solitudine; factus sum sicut nycticorax in
parietinis. Vigilavi, et factus sum sicut passer singularis in tecto. Ecce tres aves, et tria loca; quid
sibi velint, donet Dominus ut dicamus, et ut audiatis utiliter quod dicitur salubriter. Quid sibi volunt
tres aves, et tria loca? Quae tres aves? Pelicanus, nycticorax, et passer: et tria loca, solitudo,
parietinae, et tectum. Pelicanus in solitudine, nycticorax in parietinis, passer in tecto. Primo quid sit
pelicanus, dicendum est. In ea quippe regione nascitur, ut nobis ignota haec avis sit. Nascitur in
solitudinibus, maxime Nili fluminis, in Aegypto. Quaelibet sit avis haec, quod de illa Psalmus dicere
voluit, hoc intueamur. Habitat, inquit, in solitudine. Quid quaeris formam eius, membra eius, vocem
eius, mores eius? Quantum tibi Psalmus dicit, avis est habitans in solitudine. Nycticorax, avis et
amans noctem. Parietinae dicuntur, quas vulgo dicimus ruinas, ubi parietes stant sine tecto, sine
habitantibus: ibi habitat nycticorax. Iam vero passer et tectum quid sit, nostis. Invenio ergo aliquem
de corpore Christi, praedicatorem verbi, compatientem infirmis, quaerentem lucra Christi,
reminiscentem Domini sui venturi, ne dicat: Serve nequam et piger, dares pecuniam meam
nummulariis 35. Ex huius dispensatoris officio videamus haec tria. Venerit inter aliquos ubi christiani
non sunt; pelicanus est in solitudine: venerit ad eos qui fuerunt et ceciderunt, nycticorax est in
parietinis; non enim deserit et tenebras eorum qui habitant in nocte, et ipsos lucrari vult: venerit ad
eos qui christiani sunt quidem habitantes in domo, non quasi qui non crediderint, aut quod
crediderant dimiserint, sed in eo quod credunt tepide ambulantes; clamat ad eos passer, non in
solitudine, quia christiani sunt; nec in parietinis, quia non ceciderunt; sed tamen in tecto sunt; sub
tecto potius, quia sub carne sunt. Ille super carnem clamat passer, praecepta Dei non tacet, nec fit
carnalis, ut subiciatur tecto. Qui enim in tecto est, non descendat tollere aliquid de domo 36; et:
Quod in aure auditis, praedicate super tecta 37. Istae tres aves et tria loca; et unus homo potest
habere personam trium avium, et tres homines possunt habere personam trium avium; et tria
genera locorum, tria genera sunt hominum; tamen solitudo, parietinae, et tectum, nonnisi tria
genera hominum sunt.

Christi nativitas, mors et resurrectio in avium figura describuntur.
8. Sed quid de his plurimum? Ipsum Dominum videamus, ne forte ipse sit, et melius ipse
agnoscatur, et pelicanus in solitudine, et nycticorax in parietinis, et passer singularis in tecto. Dicat
nobis pauper iste, caput nostrum: pauper voluntate, loquatur pauperibus in necessitate. Quod enim
dicitur, vel etiam legitur de hac ave, id est pelicano, non taceamus; non aliquid affirmantes temere,
sed tamen non tacentes quod qui scripserunt, et legi et dici voluerunt. Vos sic audite, ut si verum
est, congruat; si falsum est, non teneat. Dicuntur hae aves tamquam colaphis rostrorum occidere
parvulos suos, eosdemque in nido occisos a se lugere per triduum: postremo dicunt matrem
seipsam graviter vulnerare et sanguinem suum super filios fundere, quo illi superfusi reviviscunt.
Fortasse hoc verum, fortasse falsum sit: tamen si verum est, quemadmodum illi congruat, qui nos
vivificavit sanguine suo, videte. Congruit illi quod matris caro vivificat sanguine suo filios suos; satis
congruit. Nam et ipse gallinam se dicit super pullos suos: Ierusalem, Ierusalem, quoties volui
congregare filios tuos, tamquam gallina pullos suos sub alas suas, et noluisti? 38 Habet enim
paternam auctoritatem, maternum affectum: sicut et Paulus et pater est et mater est; non per
seipsum, sed per Evangelium: pater ubi dicit: Etsi habeatis multos paedagogos in Christo, sed non
multos patres; in Christo enim Iesu per Evangelium ego vos genui 39; mater autem ubi ait: Filioli
mei, quos iterum parturio, donec Christus formetur in vobis 40. Habet ergo haec avis, si vere ita est,
magnam similitudinem carnis Christi, cuius sanguine vivificati sumus. Sed quomodo congruat
Christo, quod ipsa occidit filios suos? An et illi non congruit: Ego occidam, et ego vivificabo; ego

686

