omnibus tibi erit qui fecit omnia. Tamquam adipe et pinguedine repleatur anima mea; et labia
exsultationis laudabunt nomen tuum. In hac eremo, in nomine tuo levabo manus meas: impleatur
anima mea tamquam adipe et pinguedine; et labia exsultationis laudabunt nomen tuum. Modo
enim oratio, quamdiu sitis; cum sitis transierit, transit oratio, et succedit laudatio: Et labia
exsultationis laudabunt nomen tuum.

Deum semper cogitemus eique dum agimus haereamus.
15. [vv 7.8.] Si memoratus sum tui super stratum meum, in diluculis meditabar in te; quia factus es
adiutor meus. Stratum suum quietem suam dicit. Quando aliquis quietus est, memor sit Dei;
quando aliquis quietus est, non per quietem dissolvatur et obliviscatur Deum; si memor est Dei
quando quietus est, in actionibus suis in Deum meditatur. Diluculum enim dixit actiones, quia omnis
homo diluculo incipit aliquid agere. Quid ergo dixit? Si memor fui tui in strato meo, et in diluculis
meditabar in te. Si ergo non fui memor in strato meo, et in diluculo non meditabar in te. Qui quando
otiosus est non cogitat Deum, in actionibus suis cogitare potest Deum? Qui autem memor eius est
quando quietus est, in ipso meditatur cum agit, ne in actione deficiat. Ideo quid adiecit? Et in
diluculis meditabar in te; quia factus es adiutor meus. Etenim nisi Deus adiuvet bona opera nostra,
impleri a nobis non possunt. Et digna debemus operari; id est tamquam in luce, quando Christo
demonstrante operamur. Quicumque operatur mala, in nocte operatur, non in diluculo, Apostolo
dicente: Qui inebriantur, nocte inebriantur; et qui dormiunt, nocte dormiunt: nos qui diei sumus,
sobrii simus. Hortatur nos ut secundum diem ambulemus honeste: Sicut in die, inquit, honeste
ambulemus 22. Et iterum: Vos, inquit, filii lucis estis, et filii diei; non sumus noctis neque
tenebrarum 23. Qui sunt filii noctis, et filii tenebrarum? Qui omnia mala operantur. Usque adeo filii
noctis sunt, ut timeant videri quae operantur: et quae publice operantur mala, ideo publice
operantur, quia multi illa operantur; quae pauci operantur, in abscondito operantur. Qui autem talia
publice operantur, sunt quidem in luce solis, sed in tenebris cordis. Nemo ergo in diluculo operatur,
nisi qui in Christo operatur. Sed qui otiosus memor est Christi, in ipso meditatur in omnibus
actionibus suis; et est illi adiutor in bono opere, ne per infirmitatem suam deficiat. Si memoratus
sum tui super stratum meum, in diluculis meditabar in te; quia factus es adiutor meus.

Magni in Deo esse poterimus si sub illo parvuli esse eligamus.
16. Et in velamento pennarum tuarum exsultabo. Hilaresco in bonis operibus, quia super me est
velamen pennarum tuarum. Si me non protegas quia pullus sum, milvus me rapiet. Dicit enim
quodam loco ipse Dominus noster ad Ierusalem, quamdam civitatem illam, ubi crucifixus est:
Ierusalem, inquit, Ierusalem, quoties volui filios tuos congregare, tamquam gallina pullos suos, et
noluisti! 24 Parvuli sumus: ergo protegat nos Deus sub umbraculo alarum suarum. Quid cum
maiores facti fuerimus? Bonum est nobis ut et tunc protegat nos, ut sub illo maiore semper nos pulli
simus. Semper enim ille maior est, quantumcumque creverimus. Nemo dicat: Protegat me, cum
parvulus sum: quasi aliquando ad tantam magnitudinem possit pervenire, quae sibi sufficiat. Sine
protectione Dei nihil es. Semper ab illo protegi velimus: tunc semper in illo magni esse poterimus, si
semper sub illo parvuli simus. Et in velamento pennarum tuarum exsultabo.

Deo protegente, inimicos non formidabimus.
17. [v 9.] Agglutinata est anima mea post te. Videte desiderantem, videte sitientem, videte
quomodo haeret Deo. Nascatur in vobis iste affectus. Si iam germinat, compluatur, et crescat:
perveniat ad tale robur ut et vos dicatis ex toto corde: Agglutinata est anima mea post te. Ubi est
ipsum gluten? Ipsum gluten caritas est. Caritatem habe, quo glutine agglutinetur anima tua post
Deum. Non cum Deo, sed post Deum; ut ille praecedat, tu sequaris. Qui enim voluerit Deum
antecedere, consilio suo vult vivere, et non vult sequi praecepta Dei. Propterea et Petrus repulsus
est, quando voluit consilium dare Christo passuro pro nobis. Adhuc enim infirmus erat Petrus, et
quanta utilitas esset generis humani in sanguine Christi non noverat: Dominus autem qui venerat
redimere nos, et dare pretium pro nobis sanguinem suum, coepit praedicare passionem suam.
Expavit Petrus quasi moriturum Dominum, quem volebat hic semper vivere quomodo illum videbat,
quia carnalibus oculis deditus, carnali affectu circa Dominum tenebatur; et ait illi: Absit a te,
Domine; propitius esto tibi. Et Dominus: Redi post me, satanas; non enim sapis quae Dei sunt, sed
quae sunt hominum 25. Quare, quae sunt hominum? Quia antecedere me vis, redi post me, ut
sequaris me: ut iam sequens Christum diceret: Agglutinata est anima mea post te. Merito annectit:
Me suscepit dextera tua. Agglutinata est post te anima mea; me suscepit dextera tua. Dixit hoc
Christus in nobis: id est, in homine quem gestabat pro nobis, quem offerebat pro nobis, dixit hoc.
Dicit hoc et Ecclesia in Christo, dicit in capite suo; quia et ipsa passa est hic persecutiones magnas,

387

