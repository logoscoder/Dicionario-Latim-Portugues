huius virginis sponsae Christi sensus corrumpantur a castitate quae est in Christo 2? In hoc ergo
Domino et Salvatore nostro Iesu Christo posita est magna et plena gratia, de qua dicit apostolus
Ioannes: Et vidimus gloriam eius, gloriam tamquam Unigeniti a Patre, plenum gratia et veritate 3.
Hanc gloriam coeli enarrant: coeli, sancti sunt; elevati a terra, portantes Dominum. Quamquam
gloriam Christi coelum etiam quodammodo narravit: quando narravit? quando nato eodem Domino
stella nova quae nunquam videbatur apparuit. Sed tamen sunt veriores et sublimiores coeli, de
quibus consequenter ibi dicitur: Non sunt loquelae neque sermones, quorum non audiantur voces
eorum. In omnem terram exiit sonus eorum, et in fines orbis terrae verba eorum. Quorum, nisi
coelorum? quorum ergo, nisi Apostolorum? Ipsi enarrant nobis gloriam Dei, positam in Christo Iesu,
per gratiam in remissionem peccatorum. Omnes enim peccaverunt, et egent gloria Dei, iustificati
gratis per sanguinem ipsius 4. Quia gratis, ideo gratia; non est enim gratia, si non gratuita. Quia
nihil boni ante feceramus, unde talia dona mereremur; magis quia non gratis inferretur supplicium,
ideo gratis praestitum est beneficium: nihil praecesserat in meritis nostris, nisi unde damnari
deberemus. Ille autem non propter nostram iustitiam, sed propter suam misericordiam salvos nos
fecit per lavacrum regenerationis 5. Haec est, inquam, gloria Dei: hanc coeli enarraverunt. Haec est,
inquam, gloria Dei, non tua: nihil enim boni fecisti, et tamen tantum bonum accepisti. Si ergo
pertines ad gloriam quam coeli enarraverunt, dic Domino Deo tuo: Deus meus, misericordia eius
praeveniet me 6: praevenit enim te; utique praevenit, quia nihil in te boni invenit. Praevenisti
supplicium eius superbiendo: ille praevenit supplicium tuum peccata delendo. Tamquam enim ex
peccatore iustificatus, ex impio pius factus, ex damnato in regnum assumptus, dic Domino Deo tuo:
Non nobis, Domine, non nobis, sed nomini tuo da gloriam 7. Dicamus, Non nobis: quibus enim si
quasi nobis? Dicamus, inquam, Non nobis, quia si ita faceret sicut nobis, nonnisi poenas infligeret
nobis. Non nobis, sed nomini suo det gloriam: quia non secundum iniquitates nostras fecit nobis 8.
Non ergo nobis, Domine, non nobis: repetitio confirmatio est. Non nobis, Domine, sed nomini tuo da
gloriam: hoc illi noverant coeli, qui enarraverunt gloriam Dei.

Omnia Deus Verbo fecit; quid sit gloria Dei.
3. [v 2.] Et opera manuum eius annuntiat firmamentum: quod dictum est, gloriam Dei, hoc
repetitum est, opera manuum eius. Quae opera manuum eius? Non sicut quidam sentiunt, Deus
verbo fecit omnia, et tamquam praestantiorem caeteris hominem suis manibus fecit. Non ita
sentiendum est: infirma est ista, et non satis elimata sententia; omnia enim verbo fecit. Nam licet
opera Dei diversa narrentur, in quibus hominem ad imaginem suam fecit 9; tamen omnia per ipsum
facta sunt, et sine ipso factum est nihil 10. Quod autem ad manus Dei attinet, et de coelis dictum
est, Et opera manuum tuarum sunt coeli 11; et ne putes etiam ibi coelos sanctos dictos subiecit: Ipsi
peribunt, tu autem permanes 12. Ergo non solum homines, sed etiam coelos qui peribunt, Deus
manibus suis fecit, cui dictum est, Opera manuum tuarum sunt coeli; et de terra hoc idem dictum
est: Quoniam ipsius est mare, et ipse fecit illud, et aridam manus eius fundaverunt 13 Ergo si et
coelos manibus et terram manibus, non solum hominem fecit manibus: et si coelos verbo, et terram
verbo, ergo et hominem verbo. Quod verbo, hoc manu; et quod manu, hoc verbo: non enim
humanis membris statura Dei distincta est, qui ubique totus est, et nullo continetur loco; quod ergo
verbo fecit, sapientia fecit, et quod manu fecit, virtute fecit. Christus est autem Dei Virtus et Dei
Sapientia 14: Omnia autem per ipsum facta sunt, et sine ipso factum est nihil. Enarrarunt, enarrant,
enarrabunt coeli gloriam Dei: enarrabunt, inquam, coeli, hoc est sancti, gloriam Dei, a terra
suspensi. Deum portantes, praeceptis tonantes, sapientia coruscantes; illam, ut dixi, gloriam Dei,
qua salvi facti sumus indigni. Hanc indignitatem, id est, qua digni non fuimus, agnoscit filius minor
egestate constrictus: agnoscit, inquam, hanc indignitatem filius minor a patre longe peregrinus,
daemonum cultor, tamquam porcorum pastor; agnoscit gloriam Dei, sed egestate constrictus. Et
quia illa gloria Dei facti sumus quod digni non fuimus, dicit ad Patrem suum: Non sum dignus vocari
filius tuus 15: infelix, per humilitatem impetrat felicitatem; et eo se ostendit dignum, quo confitetur
indignum. Hanc gloriam Dei coeli enarrant, et opera manuum eius annuntiat firmamentum: coelum
firmamentum, firmum cor, non timidum cor. Annuntiata enim sunt ista inter impios, inter adversos
Deo, inter amatores mundi persecutoresque iustorum: inter saevientem mundum annuntiata sunt
ista. Sed saeviens mundus quid poterat facere, quando firmamentum ista annuntiabat? Annuntiat
firmamentum: quid? Opera manuum eius. Quae sunt opera manuum eius? Gloria Dei illa, qua salvi
facti sumus, qua creati in bonis operibus sumus: ipsius enim sumus figmentum, creati in Christo
Iesu in operibus bonis 16; non solum quippe homines, sed etiam iustos, si tamen sumus, ipse fecit
nos, et non ipsi nos 17.
4. [v 3.] Dies diei eructat verbum, et nox nocti annuntiat scientiam: quid est? Forte planum et
apertum est, Dies diei eructat verbum; apertum et planum, tamquam per diem: quod autem nox
nocti annuntiat scientiam, obscurum est, tamquam per noctem. Dies diei, sancti sanctis, Apostoli

54

