aperte dicitur: Sitivit tibi anima mea, quam multipliciter tibi et caro mea 14. Et Dominus in
Evangelio: Beati qui esuriunt et sitiunt iustitiam, quoniam ipsi saturabuntur 15. Iste enim iam
saturatus est, qui talia disputat; quasi sibi doctus videtur, nec vult discere, ideo non sitit. Nam si
sitiret, vellet discere; et inveniret quia totum Dei providentia fit in terra; et miraretur disposita
etiam membra pulicis. Attendat Caritas vestra. Quis disposuit membra pulicis et culicis, ut habeant
ordinem suum, habeant vitam suam, habeant motum suum? Unam bestiolam brevem,
minutissimam considera, quam volueris. Si consideres ordinem membrorum ipsius, et animationem
vitae qua movetur; ut pro se fugit mortem, amat vitam, appetit voluptates, devitat molestias,
exserit sensus diversos, viget in motu congruo sibi! Quis dedit aculeum culici, quo sanguinem
sugat? Quam tenuis fistula est qua sorbet! Quis disposuit ista? quis fecit ista? Expavescis in
minimis; lauda magnum. Hoc itaque tenete, fratres mei; nemo vos de fide excutiat, et de sana
doctrina. Qui fecit in coelo angelum, ipse fecit in terra vermiculum: sed angelum in coelo pro
habitatione coelesti, vermiculum in terra pro habitatione terrestri. Numquid angelum fecit repere in
coeno, et vermiculum in coelo? Distribuit sedibus habitatores; incorruptionem incorruptis sedibus
dedit, corruptibilia corruptibilibus locis. Totum attende, totum lauda. Qui ergo disposuit membra
vermiculi, non gubernat nubes? Et quare in mare pluit? Quasi non sint in mari, quae alantur pluvia;
quasi non ibi fecit pisces, quasi non ibi fecit animalia. Attendite quomodo currunt pisces ad aquam
dulcem. Et quare, inquit, pisci pluit, et mihi aliquando non pluit? Ut cogites te in regione esse
deserti, et in peregrinatione vitae; et amarescat tibi vita praesens, ut futuram desideres; aut ut
flagelleris, et corripiaris, et corrigaris. Quomodo autem distribuit propria regionum? Ecce, quia de
Getulia locuti sumus, pluit hic prope omni anno, et omni anno dat frumentum: servari hic
frumentum non potest, cito corrumpitur; quia omni anno datur: ibi, quia raro, et multum datur, et
diu servatur. Sed forte putas quia ibi deserit Deus homines, aut non ibi secundum iucunditatem
suam et laudant et glorificant Deum? Apprehende inde Getulum, pone inter istas arbores amoenas;
fugere hinc vult, et redire ad nudam Getuliam. Omnibus ergo Deus locis, regionibus, temporibus,
sua quaeque distribuit et ordinavit. Et longum est commemorare diligentiorem considerationem
omnium rerum. Quis illam explicat? Tamen qui oculos habent, multa ibi vident: cum viderint,
placent; cum placuerint, laudantur, non tamquam ipsa, sed ille qui fecit: ita omnia laudabunt Deum.

Domus ista terrestris tibi locata non donata est.
11. Haec considerans spiritus Prophetae, cum dixisset: Ignis, grando, nix, glacies, spiritus
tempestatis, quae omnia turbata videntur quibusdam stultis, et quasi casibus agitari, addidit: Quae
faciunt verbum eius. Non tibi ergo videantur casibus moveri, quae verbo Dei in omni motu suo
deserviunt. Quo vult Deus, illuc ignis, illuc fertur nubes, sive pluviam, sive nivem, sive grandinem
portet. Et quare aliquando percutiunt montem fulmina, et non percutiunt latronem? Quodcumque
possum dicere pro captu mentis meae, quantum Deus donare dignatur: maiores maiora noverint, et
amplius intellegant; et det vobis Deus plus sapere quam dico, tamen cum temperantia, sine
superbia: possum ergo pro modulo meo dicere quare percutiant montem, et non percutiant
latronem: quia forte adhuc latronis conversionem quaerit; et ideo percutitur mons qui non timet, ut
mutetur homo qui timet. Aliquando et tu, cum das disciplinam, terram feris, ut infans expavescat.
Et aliquando ferit et quem vult hominem. Sed dicis mihi: Ecce ferit innocentiorem, et dimittit
sceleratiorem. Noli mirari: undecumque mors pio bona est. Unde autem scis illi sceleratiori, si se
mutare noluerit, quid poenarum in occulto servetur? Nonne mallent fulmine incendi, quibus in fine
dicetur: Ite in ignem aeternum 16? Opus est ut innocens sis. Quid enim? malum est mori naufragio,
et bonum est mori febre? Sive inde, sive inde moriatur, quaere qualis sit qui moritur; quo post
mortem iturus est, non unde de vita exiturus. Quacumque occasione, hinc exituri sumus: Quibus
exitibus martyres exire meruerunt? numquid febribus, quomodo multi optant ut febre solvantur?
Alii uno ictu gladii, alii ignibus, alii bestiis. Et devoraverunt bestiae corpora martyrum, et non
timuerunt ne perirent corpora ipsorum. Undique enim Deus reducet corpora sanctorum suorum, cui
capilli nostri numerati sunt 17. Et quando voluit, tres pueros ab igne liberavit 18: numquid ideo
Machabaeos in igne deseruit 19? Illos aperte liberavit, istos occulte coronavit. Novit igitur Deus quid
agat. Tu time, et bonus esto. Undecumque voluerit ut exeas hinc, paratum te inveniat. Inquilinus
enim es, non possessor domus 20. Locata est enim tibi domus; domus ista tibi locata est, non
donata; etsi nolis, migrabis: et non eam tali conditione, accepisti, ut quasi tempora certa tibi sint.
Quid dixit Dominus tuus? Quando voluero, cum dixero: Migra; paratus esto. Expello te de hospitio,
sed dabo domum: inquilinus es in terra, eris possessor in coelo.

Omnia sic considera quomodo placeas Deo eumque laudes.
12. Quidquid ergo hic accidit contra voluntatem nostram, noveritis non accidere, nisi de voluntate
Dei, de providentia ipsius, de ordine ipsius, de nutu ipsius, de legibus ipsius: et si nos non

1056

