1. Omnia divina eloquia salubria sunt bene intellegentibus; periculosa vero his qui ea volunt ad sui
cordis perversitatem detorquere, potius quam suum cor ad eorum rectitudinem corrigere. Haec est
enim in hominibus magna et usitata perversitas; quia cum debeant vivere ipsi secundum
voluntatem Dei, Deum volunt vivere secundum voluntatem suam: et cum ipsi nolunt corrigi, illum
volunt depravari; rectum non arbitrantes quod ille vult, sed quod ipsi volunt. Solemus autem audire
homines murmurantes adversus Deum, quod malis in hac vita bene sit et laborent boni: quasi ille
perversus sit, et nesciat quid agat, aut omnino averterit oculos a rebus humanis; vel securitatem
suam perturbari nolit, ut haec non attendat, quia cum labore ista Deus aut videat aut corrigat.
Murmurant ergo homines, qui propterea volunt Deum colere ut hic illis bene sit, quando viderint eos
qui Deum non colunt pollere atque florere felicitate terrena; se autem colentes Deum laborare in
angustiis, in necessitatibus, in aerumna, caeterisque difficultatibus mortalitatis humanae. Contra
istam vocem et contra has blasphemias murmurantium, incantat semper sermo divinus, curans a
morsu serpentis. Venenati enim cordis est ista sanies, eructans in Deum putorem blasphemiae, et
quod peius est manus curantis repellens, morsum serpentis non repellens. Hoc dixi, repellit a se cor
hominis verbi Dei severitatem, et admittit ad se male suadentis serpentis blanditias. Contra hos
ergo cantat sermo divinus, et iam in isto psalmo loquitur nobis. Ad quem psalmum intentam ego
facerem Sanctitatem vestram, nisi ipse nos faceret omnes intentos; nec nos solos, sed totum orbem
terrarum. Audite enim quemadmodum coepit.
2. [v 2.] Audite haec omnes gentes. Non ergo vos soli qui hic estis. Nam vox nostra quanta est, ut
sic clamemus, ut audiant omnes gentes? Clamavit enim per Apostolos Dominus noster Iesus
Christus, clamavit tot linguis quas misit; et videmus hunc psalmum qui ante non recitabatur nisi in
una gente, in synagoga Iudaeorum, recitari per totum orbem terrarum, per omnes Ecclesias,
impletumque esse quod hic dictum est: Audite haec omnes gentes. Ad hoc solum volo intentos
facere animos vestros, ne propter laborem corporalem non erigatis animum, terrente vos
longitudine psalmi huius. Si potuerit, finietur hodie: si non, restabit nobis aliquid in crastinum diem;
tamen vos semper intenti estote. Tantum enim audietis, si Dominus voluerit, quantum vos non
gravet, sed relevet. Audite haec, omnes gentes: unde estis et vos. Auribus percipite, omnes qui
habitatis orbem. Hoc iterum videtur repetisse, quasi parum fuerit quod dixit: Audite. Quod dico,
inquit, audite, auribus percipite, hoc est, nolite transeunter audire. Quid est, auribus percipite?
Quod Dominus dicebat: Qui habet aures audiendi, audiat 1: cum omnes qui in conspectu eius erant,
utique haberent aures; quas ille aures quaerebat nisi cordis, cum diceret: Qui habet aures audiendi,
audiat? Has et iste psalmus aures pulsat. Auribus percipite, omnes qui habitatis orbem. Forte et hic
est aliqua distinctio. Non quidem nos coarctare debemus, sed nihil mali est etiam istam explicare
sententiam. Forte aliquid distat inter id quod dixit, omnes gentes, et quod dixit, omnes qui habitatis
orbem. Significantius enim fortasse voluit nos intellegere quod dixit, inhabitatis, ut gentes
intellegamus omnes iniquos, habitatores autem orbis omnes, iustos. Ille enim habitat qui non
tenetur: nam qui tenetur, habitatur, non habitat. Quomodo ille possidet quaecumque habet, qui
dominus est rerum suarum; dominus autem est, qui non est irretitus cupiditate: qui autem
cupiditate tenetur, possessus est, non possessor. Habemus enim quoddam verbum habitatione
signatum in Scriptura Dei, ubi ait: Elegi abici in domo Domini, magis quam habitare in tabernaculis
peccatorum 2. Quid enim, si abiceris in domo Domini, non ibi habitas? Noluit significare
habitationem, nisi in eis qui regunt, et tenent, et dominantur, et gubernant: qui autem
contemnuntur, non quasi habitant, sed subiecti sunt. Ita autem dixit: Subditus volo esse in domo
Dei, magis quam regnare in tabernaculis peccatorum. Itaque si est aliqua distinctio inter omnes
gentes, et habitatores orbis, sicut est distinctio inter audite, et auribus percipite, hoc quidem
videtur repetisse; sed tamen aliud est, quod sane voluit significare; quia ista eloquia audituri erant
non solum peccatores et impii, sed et iusti. Permixte modo audiunt omnes: sed cum ventum fuerit
ad reddendam rationem, separabuntur qui sine causa audierunt, ab illis qui auribus perceperunt.
Audiant ergo et peccatores: Audite haec, omnes gentes. Audiant et iusti, qui non sine causa
audierunt, et regunt potius terram, quam reguntur a terra: Auribus percipite, omnes qui habitatis
orbem.

Pauperes corde veritatem inquirunt, passionem Domini imitantur.
3. [v 3.] Et iterum dicit: Quique terrigenae et filii hominum. Quod ait, terrigenae, ad peccatores
retulit; quod ait, filii hominum, ad fideles et iustos. Videtis ergo, quia servatur ista distinctio. Qui
sunt ergo terrigenae? Filii terrae. Qui sunt filii terrae? Qui haereditates terrenas requirunt. Qui sunt
filii hominum? Qui pertinent ad filium hominis. Aliquando iam ista distinximus Sanctitati vestrae, et
invenimus quia Adam homo erat, filius hominis non erat; Christus autem filius hominis erat, et Deus
erat. Quicumque enim pertinent ad Adam, terrigenae: quicumque pertinent ad Christum, filii
hominum. Omnes tamen audiant, ego nulli subtraho sermonem meum. Terrigena est, audiat
propter iudicium; filius hominis est, audiat propter regnum. Simul in unum dives et pauper. Iterum

267

