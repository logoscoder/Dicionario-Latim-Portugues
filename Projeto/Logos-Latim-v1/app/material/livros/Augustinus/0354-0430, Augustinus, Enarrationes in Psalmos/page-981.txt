11. [v 8.] Ipsam commendans auribus Dei dicat: Domine, Domine. Tu Domine, Domine, id est, tu
verissime Domine, non quales domini homines, non quales domini qui emunt saccello; sed qualis
Dominus qui emit sanguine. Domine, Domine, virtus salutis meae: id est, qui das vires saluti meae.
Quid sibi vult, virtus salutis meae? Conquerebatur de scandalis et insidiis peccatorum, de
circumlatrantibus et circuminsidiantibus malignis hominibus vasis diaboli, de superbis invidentibus
iustis, inter quales necesse est vitam ducere, cum hic vivimus in peregrinatione nostra hac. Talia
vero scandala abundantia futura Dominus praedixit, et ait: Abundabit iniquitas, et quoniam
abundabit iniquitas, refrigescet caritas multorum. Sed adiunxit statim solatium: Qui perseveraverit
usque in finem, hic salvus erit 18. Attendit iste, et timuit; et abundantia iniquitatum turbatus
respexit spem: quia qui perseveraverit usque in finem, hic salvus erit. Extendit se perseverare, et
vidit longam viam; et quia perseverare magnum est et difficile, ipsum oravit ad perfectionem
perseverantiae suae, a quo illi iussum est ut perseveraret. Certe salvus ero, si perseveravero usque
in finem; sed perseverantia ad virtutem pertinet, ut merear salutem: tu es virtus salutis meae, tu
me facis perseverare, ut perveniam ad salutem. Domine, Domine, virtus salutis meae. Et unde
spero quia tu es virtus salutis meae? Obumbrasti super caput meum in die belli. Ecce modo adhuc
pugno: pugno foris contra fictos bonos, pugno intus contra concupiscentias meas; quoniam video
aliam legem in membris meis, repugnantem legi mentis meae, et captivum me ducentem in lege
peccati, quae est in membris meis. Miser ego homo, quis me liberabit de corpore mortis huius?
Gratia Dei, per Iesum Christum Dominum nostrum 19. Igitur laborans in hoc bello, respexit ad
gratiam Dei; et quia iam coeperat aestuare et arescere, tamquam umbram invenit, sub qua viveret:
Obumbrasti super caput meum in die belli; id est, in aestu, ne fatigarer, ne arescerem.

Cum diabolus hominem seduxerit, de illo triumphat.
12. [v 9.] Ne tradas me, Domine, a desiderio meo peccatori. Ecce quo mihi valebit umbraculum
tuum, ut aestum non patiar a meipso. Et quid mihi peccator faceret ille, quantumlibet saeviret?
Saevierunt enim in martyres iniqui; traxerunt eos, catenis ligaverunt, carceribus incluserunt, gladio
ferierunt, bestiis subrexerunt, ignibus consumpserunt: haec omnia fecerunt; sed non eos tradidit
Deus peccatoribus, quia non sunt traditi a desiderio suo. Illud ergo ora, quantum potes, ut a
desiderio tuo non te tradat Deus peccatori. Tu enim desiderio tuo locum diabolo das. Ecce enim
diabolus proposuit lucrum, et invitavit ad fraudem: lucrum habere non potes, nisi fraudem feceris.
Sed lucrum esca est, fraus laqueus. Sic attende escam, ut videas et laqueum: quia lucrum non
potes adipisci, nisi fraudem feceris; fraudem autem si feceris, capieris. Non ideo dico, capieris, quia
invenieris: aliquando enim non invenieris, sed ab hominibus; numquid a Deo? Capieris, et traheris,
et occideris. Omnis enim qui talia facit, perimit seipsum. Ibi est ergo esca, ibi est et laqueus; frena
desiderium, et non cades in laqueum: si autem vicerit te desiderium escae, mittit tibi collum in
laqueum, et capiet te auceps animarum. Ne tradas me a desiderio meo peccatori. Inde inumbratur
in die belli. Desiderium enim aestus facit; umbraculum autem Domini temperat desiderium, ut
possimus refrenare quo rapiebamur, ut non ita exaestuemus, ut ad laqueum perducamur.
Cogitaverunt adversum me; ne derelinquas me, ne forte exaltentur. Habes alio loco: Qui me
premunt exsultabunt si motus fuero 20. Tales sunt et isti, quia talis est et ipse diabolus. Quando
seduxerit hominem, gaudet, triumphat de illo; exaltatur ipse, quia ille humiliatus est. Quare autem
ille humiliatus est? Quia male exaltatus fuit: et ille qui de illo triumphat, humiliabitur. Tales sunt
enim omnes qui gaudent de malo; videntur sibi ad tempus gloriari, superbire, cervicem erigere. Non
vos delectet exaltatio eorum; escam habent in faucibus et hamum: ibi est quo delectantur, ibi est
quo trahuntur. Ne derelinquas me, ne forte exaltentur: id est, non de me triumphent, non de me
gaudeant.

Non est veritas nisi in opere bono.
13. [v 10.] Caput circuitus eorum, labor labiorum ipsorum teget eos. Me, inquit, umbra alarum
tuarum teget: obumbrasti enim mihi in die belli. Ipsos quid teget? Caput circuitus eorum: ipsa est
superbia. Quid est, circuitus ipsorum? Ut circumeant, et non stent; in gyrum eant erroris, ubi iter est
sine fine. Qui enim in longum it, alicunde incipit, alicubi finit: qui in gyrum it, nusquam finit. Ipse est
labor impiorum, qui demonstratur in alio psalmo evidentius: In circuitu impii ambulant 21. Sed
circuitus eorum caput, superbia est; quia initium omnis peccati superbia 22. Unde autem superbia
labor labiorum ipsorum? Omnis enim superbus fictus est, omnis fictus mendax. Laborant homines
loqui mendacium: nam veritatem tota facilitate loquerentur. Ille enim laborat qui fingit quod dicit.
Nam qui verum vult dicere, non laborat: ipsa enim veritas sine labore loquitur. De homine ergo hoc
dixit Deo: Me proteget umbraculum tuum; ipsos teget mendacium ipsorum: sed ipsum mendacium
ipsorum, labor est labiorum ipsorum. Ecce parturivit iniustitiam, concepit dolorem, et peperit
iniquitatem 23. In omni enim opere malo labor est, et omne opus malum cogitatum, mendacium

981

