generis humani, propter abundantem affluentiam bonitatis suae; qui etiam solem suum oriri facit
super bonos et malos, et pluit super iustos et iniustos 57. Tanta dat et malis, et tibi nihil servat?
Falsum est quod tibi promisit? Servat; securus esto. Qui misertus est tui, cum esses impius; deserit
te, cum factus es pius? qui peccatori donavit mortem Filii sui, quid servat salvato per mortem Filii
sui? Securus ergo esto. Tene debitorem, quia credidisti in promissorem. Dominus non privabit bonis
ambulantes in innocentia. Ergo quid nobis hic restat in torculari, in afflictione, in re dura, in
praesentia vitae periculosae? quid nobis restat, ut illuc perveniamus? Domine Deus virtutum,
beatus homo qui sperat in te.

103 IN PSALMUM 84
ENARRATIO
Sermo ad plebem

Deus medicus noster et lux.
1. Deprecati sumus Dominum Deum nostrum, ut ostendat nobis misericordiam suam, et salutare
suum det nobis. Dictum est hoc quidem in prophetia, cum primum Psalmi isti dicerentur et
scriberentur: caeterum quod attinet ad hoc tempus, iam ostendit Dominus Gentibus misericordiam
suam, et dedit eis salutare suum. Ille quidem ostendit; sed multi sanari nolunt, ut videant quod
ostendit. Sed quia ipse sanat oculos cordis ad videndum se; propterea cum dixisset: Ostende nobis
misericordiam tuam, tamquam multis caecis dicturis: Quomodo videbimus, cum coeperit
ostendere? adiunxit: Et salutare tuum da nobis. Dando enim salutare suum, sanat in nobis unde
possimus videre quod ostendit: non quomodo medicus homo ipse curat, ut lucem istam ostendat
eis quos curaverit; et aliud est ista lux quam demonstraturus est, aliud autem ipse medicus qui
curat oculos quibus ostendat lucem, quae lux non est ipse. Non ergo sic Dominus Deus noster: ipse
est enim medicus qui curat unde videre possimus, et ipse est lux quam videre possimus. Totum
tamen Psalmum breviter, quantum possumus, quantum donat Dominus, pro angustia temporis
attenti curramus.

Veritas et via, Christus.
2. [v. 1.] Titulus eius est: In finem, filiis Core, Psalmus. Finem non intellegamus, nisi quem dicit
Apostolus: Finis enim Legis Christus, ad iustitiam omni credenti 1. Ergo cum primo in titulo Psalmi
posuit: In finem; direxit cor nostrum in Christum. In illum si intendamus, non errabimus; quia ipse
est veritas quo festinamus, et ipse est via per quam curramus 2. Quid est, filiis Core? Interpretatur
Core ex verbo hebraeo in latinum Calvus. Ergo filiis Core, filiis calvi. Quis est iste calvus? Non ut
irrideamus illum, sed ut ploremus ante illum 3. Nam irriserunt quidam, et a daemonibus vastati
sunt: quomodo in Regnorum libro calvum Elisaeum irriserunt pueri, dicebantque post illum: Calve,
calve; processerunt ursi de silva, et comederunt pueros male ridentes 4, et plangendos a parentibus
suis. Significavit hoc factum prophetia quadam, futurum Dominum nostrum Iesum Christum. Ille
enim a Iudaeis irridentibus velut calvus irrisus est, quia in Calvariae loco crucifixus est. Nos autem
si in illum crediderimus, filii ipsius sumus. Nobis ergo cantatur iste psalmus, ubi inscribitur, filiis
Core: sumus enim filii sponsi 5. Ille quippe sponsus, dans arrham sponsae suae, sanguinem suum et
Spiritum sanctum, quo locupletavit nos interim in ista peregrinatione; adhuc autem servat nobis
occultas divitias suas. Unde enim tale pignus dedit, quid est quod servat?

Quae futura videbat propheta tamquam praeterita indicabat.
3. [v 2.] Itaque cantat ei Propheta in futurum, et utitur verbis quasi iam praeteriti temporis;
tamquam facta dicit, quae futura erant; quia apud Deum et quod futurum est, iam factum est. Ibi
ergo Propheta videbat futura nobis, iam vero facta in illius providentia et praedestinatione
certissima, quomodo dicit et in illo psalmo ubi omnes Christum agnoscunt; sic enim recitatur,
tamquam Evangelium legatur: Foderunt manus meas et pedes, dinumeraverunt omnia ossa mea;
ipsi vero consideraverunt et conspexerunt me, diviserunt sibi vestimenta mea et super
vestimentum meum miserunt sortem 6. Quis non, legente lectore Psalmum, agnoscat Evangelium?
Et tamen cum diceretur in Psalmo, non dictum est: Fossuri sunt manus meas et pedes; sed,
foderunt manus meas et pedes: nec dictum est: Dinumeraturi sunt ossa mea; sed, dinumeraverunt
ossa mea: nec dictum est: Divisuri sunt vestimenta mea; sed, diviserunt sibi vestimenta mea. Haec

560

