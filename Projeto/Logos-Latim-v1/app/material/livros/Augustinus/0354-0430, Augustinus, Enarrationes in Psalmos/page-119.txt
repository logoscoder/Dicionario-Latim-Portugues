tempore opportuno. Inde orabit ad te omnis sanctus, quia dimisisti peccata. Nam si non dimitteres
peccata, non esset sanctus qui ad te oraret: Pro hac orabit ad te omnis sanctus, in tempore
opportuno: quando manifestabitur Novum Testamentum, quando manifestabitur gratia Christi,
quod est tempus opportunum. Cum autem venit plenitudo temporis, misit Deus Filium suum,
factum ex muliere, id est ex femina; indiscrete enim vocabant hoc Antiqui, factum sub Lege, ut eos
qui sub Lege erant, redimeret 39. Unde redimeret? A diabolo, a perditione, a peccatis suis, ab eo cui
se vendiderant. Ut eos qui sub Lege erant redimeret. Sub Lege enim erant, quia premebat eos Lex.
Conditio eos premebat, convincendo de reatu, non salvando. Et quidem mala prohibebat: sed quia
illi vires non habebant per seipsos iustificandi se, clamandum erat ad illum, quomodo clamabat qui
captivus ducebatur sub lege peccati: Miser ego homo, quis me liberabit de corpore mortis huius 40?
Erant omnes homines sub Lege, non in Lege: iam illa deprimente, illa de reatu convincente.
Demonstravit enim peccatum Lex: illa fixit spinam, illa fecit cor compungi; ipsa admonuit ut reum
se quisque cognosceret, et pro venia clamaret ad Deum. Pro hac orabit ad te omnis sanctus, in
tempore opportuno. Ergo dicebam de tempore opportuno: Cum venit plenitudo temporis, misit
Deus Filium suum. Item dicit Apostolus: Tempore acceptabili et placito exaudivi te, et in die salutis
adiuvi te. Et quia hoc de omnibus Christianis praedictum erat a Propheta, subiecit Apostolus: Ecce
nunc tempus acceptabile, ecce nunc dies salutis 41. Pro hac orabit ad te omnis sanctus, in tempore
opportuno.

Humiles Deum adeamus.
18. Verumtamen in diluvio aquarum multarum, ad eum non appropinquabunt. Ad eum: ad quem?
Ad Deum. Solet enim personam mutare: quomodo est: Domini est salus, et super populum tuum
benedictio tua 42. Non dixit, Domini est salus, et super populum eius benedictio eius: aut, Domine,
tua est salus, et super populum tuum benedictio tua: sed cum inciperet: Domini est salus, non ad
illum, sed de illo dicens; ibi conversus est ad illum, et ait: Et super populum tuum benedictio tua.
Sic et hic cum audis primo ad te, deinde ad eum, ne putes alium esse; Pro hac orabit ad te omnis
sanctus, in tempore opportuno. Verumtamen in diluvio aquarum multarum, ad eum non
appropinquabunt. Quid est, in diluvio aquarum multarum? Qui natant in diluvio aquarum multarum,
non appropinquant ad Deum. Quid est diluvium aquarum multarum? Multiplicitas variarum
doctrinarum. Intendite, fratres. Multae aquae sunt variae doctrinae. Doctrina Dei una est, non sunt
multae aquae, sed una aqua, sive sacramenti baptismi, sive doctrinae salutaris. De ipsa doctrina
qua irrigamur per Spiritum sanctum, dicitur: Bibe aquam de tuis vasis, et de puteorum tuorum
fontibus 43. Ad istos fontes non accedunt impii, sed credentes in eum qui iustificat impium 44, iam
iustificati accedunt. Aliae aquae multae, multae doctrinae inquinant animas hominum, quod paulo
ante dicebam. Alia doctrina est, Fatum mihi fecit. Alia doctrina, Casus mihi fecit, fortuna fecit. Si
casibus reguntur homines, nulla providentia aliquid geritur: et ipsa doctrina est. Alius dixit: Est gens
contraria tenebrarum, quae rebellavit adversus Deum, ipsa facit peccare homines. In hoc diluvio
aquarum multarum ad Deum non appropinquabunt. Quae est illa aqua, illa vera quae manat de
intimo fonte purae venae veritatis? Quae illa aqua est, fratres, nisi quae docet confiteri Domino?
Quae est illa aqua, nisi quae docet: Bonum est confiteri Domino? 45 Quae est illa aqua, nisi quae
docet hanc vocem: Dixi: Pronuntiabo adversum me iniustitiam meam Domino: et: Ego dixi, Domine,
miserere mei, sana animam meam, quoniam peccavi tibi? Haec aqua confessionis peccatorum,
haec aqua humilationis cordis, haec aqua vitae salutaris, abicientis se, nihil de se praesumentis,
nihil suae potentiae superbe tribuentis. Haec aqua in nullis alienigenarum libris est, non in
epicureis, non in stoicis, non in manichaeis, non in platonicis. Ubicumque etiam inveniuntur optima
praecepta morum et disciplinae, humilitas tamen ista non invenitur. Via humilitatis huius aliunde
manat: a Christo venit. Haec via ab illo est, qui cum esset altus, humilis venit. Quid enim aliud
docuit humilando se, factus obediens usque ad mortem, mortem autem crucis 46? Quid aliud docuit
solvendo quod non debebat, ut nos a debito liberaret? Quid aliud docuit baptizatus qui peccatum
non fecit, crucifixus qui reatum non habebat? Quid aliud docuit, nisi hanc humilitatem? Non
immerito ait: Ego sum via et veritas et vita 47. In hac ergo humilitate propinquatur ad Deum, quia
prope est Dominus his qui obtriverunt cor 48. In diluvio autem aquarum multarum extollentium se
adversus Deum, et docentium superbas impietates, ad Deum non appropinquabunt.
19. [v 7.] Tu autem quid, qui etiam iustificatus es, inter medias illas aquas es? Undique, fratres mei,
etiam cum confitemur peccata, perstrepunt circa nos aquae illae diluvii. Non sumus in ipso diluvio,
sed circumdamur ab ipso diluvio. Premunt nos, sed non opprimunt, urgent nos, sed non demergunt.
Quid ergo tu facies, quia in medio diluvio es, ambulans in hoc saeculo? Num enim non audit tales
doctores, non audit tales superbos, aut non ex verbis eorum quotidianas patitur in corde suo
persecutiones? Quid ergo dicat iste iam iustificatus et praesumens de Deo, qui circumdatur diluvio
isto? Tu mihi es refugium a pressura quae circumdedit me. Refugiant illi, vel ad deos suos, vel ad

119

