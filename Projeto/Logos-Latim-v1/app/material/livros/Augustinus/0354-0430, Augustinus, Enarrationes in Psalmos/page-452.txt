egenus et pauper. Ecce egenus et pauper; pascat Deus, sublevet Deus, adiuvet Deus: Deus, inquit,
adiuva me.

In via Dei semper proficiendum.
8. Adiutor et erutor meus es tu, Domine; ne tardaveris. Tu adiutor et erutor: indigeo auxilio, adiuva;
implicatus sum, erue. Nemo enim eruet de implicationibus, nisi tu. Circumstant nos nexus
diversarum curarum; hinc atque inde dilaniamur quasi spinis et sepibus, ambulamus angustam
viam; fortasse haesimus in sepibus: dicamus Deo: Tu es erutor meus. Qui ostendit angustam
viam 45, fecit ut sequeremur. Haec vox perseveret in nobis, fratres Quantumcumque hic vixerimus,
quantumcumque hic profecerimus, nemo dicat: Sufficit mihi; iustus sum. Qui dixerit, remansit in
via, non novit pervenire. Ubi dixerit: Sufficit; ibi haesit. Attende Apostolum, cui non sufficit; vide
quomodo se vult adiuvari, donec perveniat: Fratres, inquit, ego me non arbitror apprehendisse 46;
ne illi sibi viderentur apprehendisse, quibus rursus dicit: Qui se putat aliquid scire, nondum scit
quemadmodum oportet scire 47. Quid ergo ait? Fratres, ego me non arbitror apprehendisse. Supra
dixerat: Non quia iam acceperim, aut iam perfectus sim 48; et ibi sequitur: Fratres, ego me non
arbitror apprehendisse. Si nondum accepit, egenus et pauper est: si nondum perfectus est, egenus
et pauper est. Bene dicit: Deus, adiuva me. Sed intellegit aliquid, et excelsius intellegit. Vide tamen
quid dicat: Ei autem qui potest super omnia facere superabundantius quam petimus et
intellegimus 49. Vide ergo quia nondum pervenit, nondum apprehendit. Quid ergo ait? Fratres, ego
me non arbitror apprehendisse: unum autem, quae retro oblitus, in ea quae ante sunt extentus,
secundum intentionem sequor ad palmam supernae vocationis 50. Ille ergo currit, tu haesisti. Ille
dicit nondum se perfectum; et tu iam de perfectione gloriaris! Confundantur qui tibi dicunt: Euge,
euge. Confundaris inter illos et tu, quia tu tibi dicis: Euge, euge. Qui enim seipsum laudat, sibi dicit:
Euge, euge: qui ab aliis laudatur et consentit, non portat oleum secum; deficiunt faces, clausurus
est ille ianuam 51.

Dominus cito venturus est.
9. Hoc ergo nos docuit psalmus iste breviter, carissimi, ex admonitione solemnitatis martyrum, ut
intellegamus quia martyres tribulationem hic passi sunt corporalem: nos in quantacumque pace
simus, necesse est patiamur tribulationem spiritalem; et necesse est ut inter scandala, et zizania,
et paleam gemat Ecclesia et illa massa, donec messis veniat, donec ventilabrum, donec veniat
ultima ventilatio, ut separetur palea a frumento, donec ad horreum redigatur 52. Quod donec fiat,
clamemus: Ego vero egenus et pauper sum; Deus, adiuva me: adiutor meus es tu, Domine; ne
tardaveris. Quid est: Ne tardaveris? Quia multi dicunt: Longum est ut veniat Christus. Quid ergo,
quia dicimus: Ne tardaveris? venturus est antequam statuit venire? Quid sibi vult hoc votum: Ne
tardaveris? Ne mihi tardius videatur quod venturus es. Tibi enim longum videtur; non Deo longum
videtur, cui mille anni dies unus est, vel tres horae vigiliae 53. Sed tu si non habueris tolerantiam,
tardum tibi erit: et cum tibi tardum erit, deflecteris ab eo, et eris similis illis qui in eremo fatigati
sunt, et festinaverunt a Deo petere delicias, quas illis in patria reservabat; et cum non darentur
deliciae in itinere, quibus forte corrumperentur, murmuraverunt adversus Deum, et redierunt corde
in Aegyptum 54; unde corpore fuerant separati, corde redierunt. Noli ergo tu sic; noli sic: time
verbum Domini dicentis: Mementote uxoris Lot 55. Et ipsa in via, iam liberata de Sodomis, retro
respexit; ubi respexit, ibi remansit: facta est statua salis 56, ut condiat te. Exemplo enim tibi data
est, ut tu cor habeas, non remaneas fatuus in via. Attende remanentem, et transi; attende
respicientem retro, et tu in anteriora extentus esto, sicut Paulus. Quid est non respicere retro?
Quae retro oblitus, inquit. Ideo sequeris vocatus ad supernam palmam de qua postea glorieris. Quia
idem Apostolus dicit: Superest mihi corona iustitiae, quam mihi reddet Dominus in illo die iustus
iudex 57.

88

IN PSALMUM 70
ENARRATIO
Sermo 1

Gratiam Dei gratuitam commendat psalmus.
452

