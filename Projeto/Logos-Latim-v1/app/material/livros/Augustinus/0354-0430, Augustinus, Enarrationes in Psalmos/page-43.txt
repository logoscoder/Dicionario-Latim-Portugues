13

IN PSALMUM 13
ENARRATIO

1. [v 1.] Quid sit in finem, non est saepius repetendum. Finis enim Legis Christus, ad iustitiam omni
credenti 1, sicut Apostolus dicit. Illi credimus, quando incipimus viam bonam ingredi; ipsum
videbimus, cum pervenerimus: et ideo ipse finis.

De necessitate Christi ad bonum faciendum.
2. Dixit imprudens in corde suo: Non est Deus. Nec ipsi enim sacrilegi et detestandi quidam
philosophi, qui perversa et falsa de Deo sentiunt, ausi sunt dicere, Non est Deus: ideo ergo, Dixit in
corde suo; quia hoc nemo audet dicere, etiam si ausus fuerit cogitare. Corrupti sunt et
abominabiles facti sunt in affectionibus suis: id est, dum amant hoc saeculum, et non amant Deum:
ipsae sunt affectiones quae corrumpunt animam, et sic excaecant, ut possit etiam dicere
imprudens in corde suo: Non est Deus; sicut enim non probaverunt Deum habere in notitia, dedit
illos Deus in reprobum sensum 2. Non est qui faciat bonitatem, non est usque ad unum. Usque ad
unum: vel cum ipso uno potest intellegi, ut nullus hominum intellegatur: vel praeter unum, ut
accipiatur Dominus Christus; sicut dicimus, Iste ager usque ad mare est; non utique simul
computamus et mare. Et iste est melior intellectus ut nemo intellegatur fecisse bonitatem usque ad
Christum; quia non potest quisquam hominum facere bonitatem, nisi ipse monstraverit: et illud
verum est; quia usquequo quisque cognoscat unum Deum, non potest facere bonitatem.
3. [v 2.] Dominus de coelo prospexit super filios hominum, ut videat si est intellegens aut requirens
Deum. Super Iudaeos potest intellegi, ut honoratius eos appellaverit filios hominum, propter unius
Dei cultum, in comparatione Gentilium de quibus arbitror superius dictum: Dixit imprudens in corde
suo, Non est Deus, et caetera. Prospicit autem Dominus, ut videat per animas sanctas suas: quod
significat id quod dictum est, de coelo; nam per seipsum nihil eum latet.
4. [v 3.] Omnes declinaverunt, simul inutiles facti sunt: id est, Iudaei tales facti sunt, quales et
Gentes, de quibus supra dictum est. Non est qui faciat bonum, non est usque ad unum: similiter ut
supra intellegendum est. Sepulcrum patens est guttur eorum. Aut voracitas significatur inhiantis
gulae; aut in allegoria, qui occidunt et quasi devorant interfectos eos, quibus suorum morum
perversitatem persuadent. Cui simile est e contrario quod Petro dictum est, Macta et manduca 3; ut
in suam fidem et bonos mores Gentes converteret. Linguis suis dolose agebant: comes est
voracibus adulatio et omnibus malis. Venenum aspidum sub labiis eorum: Venenum dolum dicit;
aspidum autem, quia nolunt audire praecepta legis, sicut aspides nolunt audire verba incantantis 4,
quod in alio psalmo evidentius dicitur. Quorum os maledictione et amaritudine plenum est: hoc est,
venenum aspidum. Veloces pedes eorum ad effundendum sanguinem: consuetudine malefaciendi.
Contritio et infelicitas in viis eorum: omnes enim malorum hominum viae plenae sunt laboribus et
miseria; ideo Dominus clamat: Venite ad me, omnes qui laboratis et onerati estis, et ego reficiam
vos. Tollite iugum meum, et discite a me, quoniam mitis sum et humilis corde. Iugum enim meum
lene est, et sarcina mea levis est 5. Et viam pacis non cognoverunt: hanc utique quam Dominus, ut
dixi, commemorat, in iugo leni et sarcina levi. Non est timor Dei ante oculos eorum: isti non dicunt,
Non est Deus; sed tamen non timent Deum.
5. [v 4.] Nonne cognoscent omnes qui operantur iniquitatem? iudicium minatur. Qui devorant
populum meum in cibo panis: id est quotidie; cibus enim panis quotidianus est. Devorant autem
populum, qui sua commoda ex illo capiunt, non referentes ministerium suum ad gloriam Dei, et ad
eorum quibus praesunt salutem.

Bona terrena amittenda sunt.
6. [v 5.] Dominum non invocaverunt: non enim vere hunc invocat, qui ea desiderat quae illi
displicent. Illic trepidaverunt timore, ubi non erat timor: id est, in damno rerum temporalium.
Dixerunt enim: Si relinquamus eum sic, credent in eum omnes, et venient Romani, et tollent nobis
et locum et gentem 6. Timuerunt regnum terrenum amittere, ubi non erat timor; et amiserunt
regnum coelorum, quod timere debuerant: et hoc de omnibus temporalibus commodis
intellegendum est, quorum amissionem cum timent homines, ad aeterna non veniunt.

43

