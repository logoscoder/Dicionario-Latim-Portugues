christiane, quando dicis: Veniat regnum tuum 33, quomodo dicis: Veniat regnum tuum? Excute cor
tuum: vide; ecce: Veniat regnum tuum. Clamat tibi: Venio: non times? Saepe diximus Caritati
Vestrae: et praedicare veritatem nihil est, si cor a lingua dissentiat; et audire veritatem nihil est, si
non auditionem fructus sequatur. De isto loco quasi sublimiore loquimur ad vos: quam simus autem
timore sub pedibus vestris Deus noverit, qui propitius fit humilibus; quia non nos tam delectant
voces laudantium, quam devotio confitentium et facta rectorum. Et quam non delectemur nisi
profectibus vestris, in istis autem laudibus quam periclitemur, ille noverit qui nos ab omnibus
periculis liberet, et nos vobiscum ab omni tentatione salvatos in regno suo cognoscere et coronare
dignetur.

84

IN PSALMUM 67
ENARRATIO

Intellegentiam mentis sequantur corporis opera.
1. [v 1.] Psalmi huius titulus non videtur esse operosae disputationis: simplex enim apparet et
facilis. Nam ita se habet: In finem, ipsi David Psalmus cantici. In multis autem iam psalmis
admonuimus quid sit: In finem: quoniam finis Legis Christus, ad iustitiam omni credenti 1; finis qui
perficiat, non qui consumat aut perdat. Verumtamen si quisquam conetur inquirere quid sibi velit:
Psalmus cantici; cur non aut Psalmus, aut Canticum, sed utrumque; vel quid intersit inter Psalmum
cantici, et Canticum psalmi, quia et sic quorumdam psalmorum tituli inscribuntur; inveniet fortasse
aliquid, quod acutioribus et otiosioribus nos relinquimus. Discreverunt quidam ante nos inter
Canticum, et Psalmum; ut quoniam Canticum ore profertur, Psalmus autem visibili organo adhibito,
id est, psalterio canitur, videatur Cantico significari intellegentia mentis, Psalmo vero opera
corporis. Sicut in hoc ipso sexagesimo septimo, quem nunc tractandum suscepimus, illud quod
dictum est: Cantate Deo, psallite nomini eius 2: ita quidam discreverunt, ut: Cantate Deo, dictum
videatur, quia ea quae in seipsa mens agit, Deo nota sunt, ab hominibus non videntur; opera vero
bona quoniam ideo videnda sunt ab hominibus, ut glorificent Patrem nostrum qui in coelis est 3,
merito dictum sit: Psallite nomini eius, id est diffamationi eius, ut laudabiliter nominetur. Hanc
differentiam alicubi, quantum recolo, etiam ipse secutus sum. Memini autem legisse nos etiam:
Psallite Deo 4; quia talia quae visibiliter bene operamur, non tantum hominibus, sed etiam Deo
placent. Non autem omnia quae Deo placent, etiam hominibus possunt, quia videre non possunt.
Unde mirum est si quemadmodum utrumque legitur, et Cantate Deo, et Psallite Deo; ita alicubi legi
potest: Cantate nomini eius. Quod si et hoc in Scripturis sanctis dictum invenitur, haec differentia
frustra elaborata est. Movet etiam me quod generali nomine magis Psalmi quam Cantica vocantur,
ita ut Dominus diceret: Quae scripta sunt in Lege, et Prophetis, et Psalmis de me 5; et liber ipse
Psalmorum dicitur, non Canticorum: Sicut scriptum est, inquit, in libro Psalmorum 6; cum potius
secundum istam differentiam: Cantica dici debuisse videantur; quoniam Canticum etiam sine
Psalmo esse potest: Psalmus vero sine Cantico esse non potest. Possunt etenim esse cogitationes
mentis, quarum non sint opera corporalia: nullum est autem opus bonum, cuius non sit in mente
cogitatio. Ac per hoc utrobique Cantica; non utrobique Psalmi: et tamen, sicut dixi, generaliter
Psalmi appellantur, non Cantica; liberque Psalmorum, non Canticorum. Et si intellegantur atque
discutiantur sensus dictorum, ubi titulus est tantummodo Psalmi, et ubi tantummodo Cantici, et ubi
non Psalmus Cantici, sicut in isto, sed Canticum Psalmi inscriptum est; nescio utrum possit ista
differentia demonstrari. Proinde sicut coeperamus, relinquentes ista eis qui possunt, et quibus
vacat talia discernere, et certa differentiarum ratione definire; nos quantum adiuvante Domino
valemus, huius psalmi textum consideremus atque tractemus.

Dei hostes dispersi et timentes.
2. [v 2.] Exsurgat Deus, et dispergantur inimici eius. Iam factum est: exsurrexit Christus qui est
super omnia Deus benedictus in saecula 7, et dispersi sunt inimici eius per omnes gentes, Iudaei; in
eo ipso loco ubi inimicitias exercuerunt, debellati, atque inde per cuncta dispersi: et nunc oderunt,
sed metuunt; et in ipso metu faciunt quod sequitur: Et fugiant qui oderunt eum, a facie eius. Fuga
quippe animi, est timor. Nam carnali fuga, quo fugiunt ab eius facie qui ubique praesentiae suae
demonstrat effectum? Quo abibo, inquit ille, a spiritu tuo, et a facie tua quo fugiam 8? Animo ergo,
non corpore fugiunt; timendo scilicet, non latendo; nec ab ea facie quam non vident, sed ab ea
quam videre coguntur. Facies quippe eius appellata est praesentia eius per Ecclesiam eius. Unde
illis inimicantibus dixit: Amodo videbitis Filium hominis venientem in nubibus 9. Sicut venit in
Ecclesia sua, diffundens eam toto orbe terrarum, in quo dispersi sunt inimici eius. Venit autem in

418

