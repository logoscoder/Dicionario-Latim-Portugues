Moysi loquentis, et populum audientem verba. Per velum verba audiebant; faciem non videbant. Et
quid ait Apostolus? Ita ut non possent intendere filii Israel in faciem Moysi. Non intendebant, inquit,
usque in finem 27. Quid est, usque in finem? Usque quo intellegerent Christum. Dicit quippe
Apostolus: Finis enim Legis Christus, ad iustitiam omni credenti 28. Est quidem splendor in facie
Moysi, tamquam in facie carnali et mortali: numquid diuturnus aut aeternus esse posset? Morte
enim succedente, profecto auferretur. Splendor autem gloriae beati Domini nostri Iesu Christi,
sempiternus est. Sed illud figura erat temporalis, hoc autem quod illa figura significabatur, veritas.
Legunt itaque, et non intellegunt Christum: non perducunt intentionem usque in finem, quia velum
oppositum negat eis aspectum splendoris interioris. Et vide ibi sub velo Christum. Ait ipse Dominus
noster Iesus Christus: Si crederetis Moysi, crederetis et mihi; de me enim ille scripsit 29. Propitiatis
autem peccatis nostris et impietatibus per illud sacrificium vespertinum, transimus ad Dominum, et
aufertur velamen: propterea et Domino crucifixo, velum templi scissum est 30. Exaudi orationem
meam: ad te omnis caro veniet. Sermones iniquorum praevaluerunt super nos; et impietates
nostras tu propitiaberis.

Unitas catholica a Deo assumitur, non schismata aut haereses.
7. [vv 5.6.] Beatus quem elegisti, et assumpsisti. Quis est electus ab eo, et assumptus? Aliquis
electus a Salvatore nostro Iesu Christo? An ipse secundum carnem, quod homo est, electus et
assumptus est? ut tamquam Verbo Dei dicatur quod erat in principio, sicut dicit evangelista: In
principio erat Verbum, et Verbum erat apud Deum, et Deus erat Verbum; quia et ipse est Filius Dei,
Verbum Dei, de quo etiam dicit: Omnia per ipsum facta sunt, et sine ipso factum est nihil 31: ut illi
dicatur Filio Dei, quia ipse est sacerdos noster, postea carne assumpta: Beatus quem elegisti, et
assumpsisti: id est, ille homo quo indutus es, qui coepit ex tempore, natus ex femina templum
quodammodo illius qui semper in aeternum est, et in aeternum fuit. An potius ipse Christus
assumpsit quemdam beatum, et non dicitur ipse quem assumpsit quasi in plurali numero, sed in
singulari? Unum enim assumit, quia unitatem assumit. Schismata non assumit, haereses non
assumit: multitudinem de se fecerunt; non est unus qui assumatur. Qui autem manent in compage
Christi, et membra eius sunt, faciunt quodammodo unum virum, de quo dicit Apostolus: Donec
occurramus omnes in agnitionem Filii Dei, in virum perfectum, in mensuram aetatis plenitudinis
Christi 32. Itaque unus vir assumitur, cui caput est Christus; quia caput viri Christus est 33. Ipse est
ille beatus vir qui non abiit in consilio impiorum 34, et caetera quae ibi dicuntur: ipse est qui
assumitur. Non est extra nos; in ipsius membris sumus, sub uno capite regimur, uno spiritu omnes
vivimus, unam patriam omnes desideramus. Videamus ergo quod ad Christum dicitur, utrum ad nos
pertineat, et de nobis dicatur: interrogemus conscientias nostras, amorem illum perscrutemur; et si
adhuc parvus est, et modo natus amor iste (forte enim modo in aliquo germinavit), diligenter
exstirpet iuxta germinantes spinas, id est curas saeculares, ne crescendo sanctum germen
offocent. Beatus quem elegisti et assumpsisti. In illo simus, et assumemur; in illo simus, et electi
erimus.

Caelestis Ierusalem bona ineffabilia. De iustitiae pulchritudine.
8. Et quid nobis dabit? Inhabitabit, inquit, in atriis tuis. Ierusalem illa est, cui cantant qui incipiunt
exire de Babylonia: Inhabitabit in atriis tuis. Replebimur in bonis domus tuae. Quae sunt bona
domus Dei? Fratres, constituamus nobis aliquam domum divitem; quantis bonis referta sit, quam
copiosa sit, vasa quam multa ibi aurea, sed et argentea; quantum familiae, quantum iumentorum
et animalium; ipsa denique domus quam delectet picturis, marmore, laquearibus, columnis, spatiis,
cubiculis; et desiderantur talia, sed adhuc ex confusione Babyloniae. Amputa omnia ista desideria,
o civis Ierusalem; amputa! si vis redire, non te delectet captivitas. Sed iam coepisti exire: noli retro
respicere, noli remanere in via. Non desunt adhuc hostes qui tibi persuadeant captivitatem et
peregrinationem: iam non praevaleant super te sermones iniquorum. Domum Dei desidera, et bona
eius domus desidera; sed noli talia, qualia desiderare soles vel in domo tua, vel in domo vicini tui,
vel in domo patroni tui. Aliud quiddam est bonum domus illius. Quid opus est ut nos dicamus quae
sint bona illius domus? Ipse indicet qui cantat exiens de Babylonia: Replebimur, inquit, in bonis
domus tuae. Quae sunt bona ista? Erexeramus fortasse cor ad aurum, ad argentum, et caetera
pretiosa: noli talia quaerere; ista premunt, non levant. Hic ergo iam bona illa Ierusalem, bona illa
domus Domini, bona illa templi Domini meditemur: quia quae domus Domini, hoc ipsum templum
Domini. Replebimur in bonis domus tuae: sanctum templum tuum, mirabile in iustitia. Ista sunt
bona domus illius. Non dixit: Templum sanctum tuum, mirabile in columnis, mirabile in marmoribus,
mirabile in tectis auratis; sed mirabile in iustitia. Habes loris oculos unde videas marmora et aurum:
intus est oculus unde videatur pulchritudo iustitiae. Intus, inquam, est oculus unde videatur
pulchritudo iustitiae. Si nulla est pulchritudo iustitiae, unde amatur iustus senex? Quid affert in

399

