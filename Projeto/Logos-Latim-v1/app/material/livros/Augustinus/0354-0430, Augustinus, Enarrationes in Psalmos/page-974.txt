quia tribulatio patientiam operatur. Vide quomodo formata sit illa firmitas intus in corde: Scientes
quoniam tribulatio patientiam operatur, patientia probationem, probatio spem; spes autem non
confundit: quoniam caritas Dei diffusa est in cordibus nostris per Spiritum sanctum, qui datus est
nobis 64. Sic formatum atque firmatum est ossum illud absconditum, ut faciat nos etiam gloriari in
tribulationibus. Sed videmur hominibus miseri, quia absconditum est eis quod habemus intrinsecus.
Non est absconditum os meum a te, quod fecisti in abscondito: et substantia mea, in inferioribus
terrae. Ecce in carne est substantia mea, in inferioribus terrae est substantia mea; et habeo tamen
ossum intrinsecus, quod formasti, quod faciat me non cedere omnibus persecutionibus inferioris
huius regionis, ubi est adhuc substantia mea. Quid enim magnum est si fortis est angelus? Magnum
est si fortis est caro. Et unde fortis caro, unde forte vas fictile, nisi quia factum est ibi ossum in
abscondito? Et substantia mea in inferioribus terrae.

Petrus in Domini Passione titubans Resurrectione firmatus est.
21. [v 16.] Quid de illis qui minus firmi sunt? Loquitur enim, ut iam commendavi, Christus. Sed
multa dicta sunt ex persona corporis; audi et ex persona capitis: et non quasi distinguit, ut inducat
ipsas personas, modo caput, modo corpus. Si enim distinguit, quasi dividit; non erunt duo in carne
una. Si autem duo sunt in carne una 65; noli mirari si duo sunt in voce una. Quando Dominus noster
Iesus Christus passus est, discipuli nondum habebant illud ossum interius; nondum illis erat
firmatum robur patientiae: et latebant se, nesciebant vires suas; et ausus est Petrus promittere
societatem mortis cum Domini passione, et non se noverat aegrotus; medicus autem noverat
aegrotum. Quid autem factum est? Tecum, inquit, usque ad mortem. Amen dico tibi; priusquam
gallus cantet, ter me negabis 66. Responsio medici verior inventa est, quam aegroti praesumptio.
De his ergo dicit: Non est absconditum os meum a te, quod fecisti in abscondito: in quibus est
ipsum os firmatum intrinsecus, et maxime robur passionis in ipso Domino nostro et Salvatore Iesu
Christo, qui cum voluit, sedit; cum voluit, surrexit; cum voluit, dormivit; cum voluit, evigilavit; quia:
Potestatem, inquit, habeo ponendi animam meam, et potestatem habeo iterum sumendi eam 67.
Quid de illis in quibus non erat fortitudo illa formata atque firmata? quid de illis dicit? Vide quid
dicat Patri Deo: Imperfectum meum viderunt oculi tui. Imperfectum meum, Petrum meum
pollicentem et negantem, praesumentem et deficientem: viderunt tamen eum oculi tui. Nam quod
eum et ipse Dominus respexit, sicut scriptum est in Evangelio, iam post tertiam negationem
commonitus quid ei praedixerit Dominus, exiit foras, et flevit amare 68: fletus ille de respectione Dei
fuit; quia: Imperfectum meum, inquit, viderunt oculi tui. Nam ille imperfectus titubans in Domini
passione, procul dubio periret: sed viderunt eum oculi tui; non solum ipsum, sed et omnes qui
imperfecti fuerunt, donec Christi resurrectione firmarentur. Apparuit enim oculis eorum non perisse
in Domino quod mortuum erat; et factum est os illud in abscondito eorum, ut nec ipsi iam timerent
mori. Imperfectum meum viderunt oculi tui; et in libro tuo omnes scribentur: non solum perfecti,
sed etiam imperfecti. Non timeant imperfecti, tantum proficiant. Nec quia dixi: Non timeant, ament
imperfectionem, et ibi remaneant ubi inventi sunt. Tantum proficiant, quantum in ipsis est. Quotidie
addant, quotidie accedant: tamen a corpore Domini non recedant; ut in uno corpore, et in his
membris compaginati possint mereri de se dictam esse vocem istam: Imperfectum meum viderunt
oculi tui; et in libro tuo omnes scribentur.

Petrus quae Dei essent ignorans satanas appellatus est.
22. Per diem errabunt, et nemo in eis. Dies hic adhuc erat Dominus noster Iesus Christus: unde
dicebat: Ambulate, dum diem habetis 69. Sed per diem errabunt imperfecti ipsius. Putaverunt et ipsi
Dominum nostrum Iesum Christum tantummodo hominem esse; non habere in se occultam
divinitatem, non esse occulte Deum, sed hoc solum esse quod videbatur: hoc et ipsi putaverunt.
Nam et ipse Petrus (de illo enim potissimum loquimur, in quo nobis etiam non desperatae
infirmitatis exemplum propositum est): dixerat Domino idem Petrus, cum interrogasset quid illum
dicerent homines: Tu es Christus Filius Dei vivi. Et dixerat ei Dominus: Beatus es, Simon Bariona,
quia non tibi revelavit caro et sanguis, sed Pater meus qui in coelis est 70. Quare? Quia dixerat eum
Filium Dei. Ibi paulo post, eodem loco, in ipsa contextione verborum, coepit Dominus de passione
sua futura dicere. Ille autem Petrus, qui iam illum confessus fuerat Filium Dei, timuit ne sicut filius
hominis moreretur. Erat Filius Dei, erat et filius hominis: Filius Dei, in forma Dei, aequalis Patri; filius
hominis, in forma servi, qua minor sit Patre 71. Venturus erat ad passionem utique ex forma servi 72;
quid timuit Petrus ne in forma servi periret forma Dei, et non potius praesumpsit quia ex forma Dei
revivisceret forma servi? Ait illi: Absit a te, Domine; propitius tibi esto 73. Et Dominus, qui illum
beatum dixerat in illa voce: Vade post me, satanas, inquit; neque enim sapis quae Dei sunt, sed
quae sunt hominum 74. Iamdudum quia dixerat: Tu es Christus Filius Dei vivi; audivit: Non tibi
revelavit caro et sanguis, sed Pater meus qui in coelis est: ideo petra, ideo beatus. Modo autem

974

