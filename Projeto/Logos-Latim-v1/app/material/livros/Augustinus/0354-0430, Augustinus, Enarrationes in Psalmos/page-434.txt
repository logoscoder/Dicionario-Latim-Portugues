et occidente et aquilone et austro veniunt, qui recumbent cum Patriarchis, expulsis foras eis qui de
illorum carne sunt nati, et eorum fidem non sunt imitati 3. Ad hanc ergo Christi Ecclesiae gloriam
oculos aperuimus; et illam sterilem, cui gaudium indictum atque praedictum est, quod plures filios
habitura esset, quam illa quae habebat virum 4, iam talem invenimus quae oblita esset
opprobriorum et ignominiae viduitatis suae: et ideo possumus forte mirari cum voces humilitatis
Christi, vel nostrae, legerimus in aliqua prophetia. Et fieri potest ut minus ex eis afficiamur, quia
non eo tempore venimus, quando ista cum sapore legebantur, abundante pressura. Sed rursus si
tribulationum abundantiam cogitemus, et in qua ambulemus via cognoscamus (si tamen in illa
ambulamus), quam sit angusta 5, et per pressuras atque tribulationes perducat ad requiem
sempiternam; quamque ipsa quae in rebus humanis vocatur felicitas, plus sit timenda quam
miseria; quandoquidem miseria plerumque affert ex tribulatione fructum bonum, felicitas autem
corrumpit animam perversa securitate, et dat locum diabolo tentatori: cum ergo cogitaverimus
prudenter et recte, sicut salita victima, tentationem esse vitam humanam super terram 6,
neminemque omnino esse securum, nec debere esse securum, donec ad illam patriam veniatur,
unde nemo exit amicus, quo nemo admittitur inimicus, etiam nunc in ipsa Ecclesiae gloria
agnoscimus voces tribulationis nostrae; et tamquam membra Christi, compage caritatis subdita
capiti nostro, et nos invicem retinentia, dicemus de Psalmis, quod hic dixisse invenerimus martyres
qui fuerunt ante nos, quia tribulatio communis est omnibus, ab initio usque in finem. Tamen istum
psalmum quem tractandum suscepimus, et de quo loqui Caritati Vestrae in nomine Domini
proposuimus, in grano sinapis agnoscamus: paululum ab altitudine oleris et diffusione ramorum, et
ab illa gloria, ubi aves coeli requiescunt, avocemus cogitationem; et haec magnitudo quae nos
delectat in olere, quam de parvo surrexerit audiamus. Christus enim hic loquitur (sed iam scientibus
dicimus); Christus non solum caput, sed et corpus. Ex ipsis verbis agnoscimus. Nam quia Christus
hic loquitur, dubitare omnino non permittimur. Hic sunt enim expressa verba quae in eius passione
completa sunt: Dederunt in escam meam fel, et in siti mea potaverunt me aceto 7: quando ista et
ad litteram impleta sunt, et prorsus quomodo praedicta, sic reddita. Cumque ipse Christus dixisset:
Sitio, pendens in cruce, et ad hoc verbum ei acetum in spongia datum esset, quo accepto dixit:
Consummatum est, et sic inclinato capite tradidit spiritum 8, ostendens ista omnia quae praedicta
sunt in illo fuisse tunc consummata; non licet hic aliud intellegere. Apostoli etiam loquentes de
Christo, testimonia ex isto psalmo dederunt. Quis autem deviet a sententiis eorum? aut quis agnus
non sequatur arietes? Ergo Christus hic loquitur: magisque nobis demonstrandum est ubi eius
membra loquantur, ut ostendamus quia totus hic loquitur, quam dubitandum quod Christus
loquatur.

Paschale mysterium in Christo et in Ecclesia.
2. [v 1.] Titulus Psalmi est: In finem, pro his qui commutabuntur, ipsi David. Nunc commutationem
in melius audi: commutatio enim, vel in deterius est, vel in melius. Adam et Eva in deterius; qui ex
Adam et Eva Christo adhaeserunt, in melius commutati sunt. Sicut enim per unum hominem mors,
ita et per unum hominem resurrectio mortuorum: et sicut in Adam omnes moriuntur, sic et in
Christo omnes vivificabuntur 9. Ab eo quod formavit Deus, mutatus est Adam; sed in peius
iniquitatis suae: ab eo quod operata est iniquitas, mutantur fideles; sed in melius per gratiam Dei.
Ut mutaremur in peius, nostra iniquitas fuit: ut mutaremur in melius, non nostra iustitia, sed gratia
Dei praestat. Quod ergo in peius mutati sumus, nobis imputemus: quod in melius commutamur,
Deum laudemus. Pro his ergo iste psalmus, qui commutabuntur. Unde autem ista commutatio facta
est, nisi ex passione Christi? Pascha ipsum latine Transitus interpretatur. Non est enim Pascha
graecum nomen, sed hebraeum. Resonat quidem in graeca lingua passionem, quia
, pati
dicitur; sed consultum hebraeum eloquium, aliud indicat. Pascha transitum commendat. Quod
admonuit etiam Ioannes evangelista, qui imminente passione, cum veniret Dominus ad coenam
qua commendavit sacramentum corporis et sanguinis sui, ita loquitur: Cum autem venisset hora,
qua transiret Iesus de hoc mundo ad Patrem 10. Expressit ergo transitum Paschae. Sed nisi ipse
transiret hinc ad Patrem, qui propter nos venit, nos transire hinc quomodo possemus, qui non
propter aliquid levandum descendimus, sed cecidimus? Ipse autem non cecidit; sed descendit, ut
eum qui ceciderat sublevaret. Transitus ergo, et illius, et noster, hinc ad Patrem; de hoc mundo ad
regnum coelorum, de vita mortali ad vitam aeternam, de vita terrena ad vitam coelestem, de vita
corruptibili ad incorruptibilem, de tribulationum conversatione ad perpetuam securitatem. Ideo: Pro
his qui commutabuntur, Psalmi titulus est. Causam igitur commutationis nostrae, id est ipsam
Domini passionem, nostramque in tribulationibus vocem in textu Psalmi advertamus, cognoscamus,
congemiscamus: et audiendo, cognoscendo, congemiscendo, mutemur, ut impleatur in nobis titulus
Psalmi: Pro his qui commutabuntur.

De Christo patientia et mortis victore. Mortis transitus omni viventi amarus.
434

