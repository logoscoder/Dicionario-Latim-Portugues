ipsum mundum videat commutatum; nuper adorantem idola, modo adorantem Deum; nuper
servientem iis quae fecit, modo ei a quo factus est. Pro his quae commutabuntur, videte quando
dictum sit. Modo iam residui Pagani mutata expavescunt: et qui nolunt mutari, vident refertas
ecclesias, templa deserta; hac celebritatem, ibi solitudinem. Mirantur mutata, legant praedicta:
aurem accommodent promissori, credant exhibitori. Sed et unusquisque nostrum, fratres, ex vetere
homine in novum mutatur; ex infideli fidelis fit, ex raptore largitor, castus ex adultero, beneficus ex
malefico. Ergo cantetur nobis, Pro his quae commutabuntur: et sic incipiat describi, per quem
commutata sunt.

Sponsus Christus, sponsa Ecclesia est.
3. Sequitur enim: Pro his quae commutabuntur, filiis Core, in intellectum, Canticum pro dilecto.
Nam dilectus ille visus est a persecutoribus suis, sed non in intellectum. Si enim cognovissent,
nunquam Dominum gloriae crucifixissent 7. Ad hunc intellectum oculos alios quaerebat ipse, cum
diceret: Qui me videt, videt et Patrem 8. Sonet eum iam psalmus: gaudeamus in nuptiis, et nos
erimus cum iis qui fiunt nuptiae qui invitantur ad nuptias; et ipsi invitati sponsa est. Etenim sponsa
Ecclesia est, sponsus Christus. Solent dici ab scholasticis carmina quaedam uxores ducentibus et
nubentibus, quae vocantur epithalamia; quidquid ibi cantatur, ad honorem cantatur sponsi et
sponsae: an forte et in nuptiis istis, quo invitati sumus, thalamus non est? Et unde dicit alius
psalmus: In sole posuit tabernaculum suum, et ipse tamquam sponsus procedens de thalamo suo 9?
Coniunctio nuptialis, Verbum et caro: huius coniunctionis thalamus, virginis uterus. Etenim caro ipsa
Verbo est coniuncta: unde etiam dicitur: Iam non duo, sed una caro 10. Assumpta est Ecclesia ex
genere humano, ut caput esset Ecclesiae ipsa caro Verbo coniuncta, et caeteri credentes membra
essent illius capitis. Nam vis videre quis venerit ad nuptias? In principio erat Verbum, et Verbum
erat apud Deum, et Deus erat Verbum 11. Gaudeat sponsa amata a Deo. Quando amata? Dum
adhuc foeda. Omnes enim peccaverunt, ait Apostolus, et egent gloria Dei 12. Et iterum: Etenim
Christus pro impiis mortuus est 13. Amata est foeda, ne remaneret foeda. Non enim vere foeda
amata est, quia non foeditas amata est: nam si hoc amaret, hoc servaret: evertit foeditatem,
formavit pulchritudinem. Ad qualem venit, et qualem fecit? Veniat iam ipse in verbis propheticis;
ecce ipse sponsus procedat nobis: amemus illum; aut si invenerimus in eo aliquid foedi, non
amemus. Ecce ipse invenit multa foeda, et amavit nos: si aliquid foedi invenerimus in eo, non
amemus. Quia et hoc ipsum quod carnem indutus est, ut de illo etiam diceretur. Vidimus eum, et
non habebat speciem neque decorem 14; si consideres misericordiam qua factus est, et ibi pulcher
est. Sed Iudaeorum personam gerebat propheta, cum diceret: Vidimus eum, et non habebat
speciem neque decorem. Quare? Quia non in intellectum. Intellegentibus autem, et Verbum caro
factum est 15, magna pulchritudo est. Mihi autem absit gloriari, dixit unus amicorum sponsi, nisi in
cruce Domini nostri Iesu Christi 16. Parum est ut non inde erubescas, nisi etiam et glorieris. Quare
ergo non habuit speciem neque decorem? Quia Christus crucifixus, Iudaeis quidem scandalum,
Gentibus stultitia. Quare autem et in cruce habuit decorem? Quia quod stultum est Dei, sapientius
est quam homines; et quod infirmum est Dei, fortius est quam homines 17. Nobis ergo iam
credentibus, ubique sponsus pulcher occurrat. Pulcher Deus, Verbum apud Deum: pulcher in utero
virginis, ubi non amisit divinitatem, et sumpsit humanitatem: pulcher natus infans Verbum; quia et
cum esset infans, cum sugeret, cum manibus portaretur, coeli locuti sunt, Angeli laudes dixerunt,
Magos stella direxit, adoratus est in praesepi, cibaria mansuetorum 18. Pulcher ergo in coelo,
pulcher in terra; pulcher in utero, pulcher in manibus parentum; pulcher in miraculis, pulcher in
flagellis; pulcher invitans ad vitam, pulcher non curans mortem; pulcher deponens animam, pulcher
recipiens; pulcher in ligno, pulcher in sepulcro, pulcher in coelo. In intellectum audite Canticum,
neque oculos vestros a splendore pulchritudinis illius avertat carnis infirmitas. Summa et vera
pulchritudo iustitia est: ibi illum non videbis pulchrum, ubi deprehendis iniustum: si ubique iustus,
ubique decorus. Veniat ergo nobis inspiciendus oculis mentis, descriptus a quodam laudatore suo
propheta: ecce incipit.

De Verbo Dei, per quod facta sunt omnia.
4. [v 2.] Eructavit cor meum verbum bonum. Quis dicit, Pater, an Propheta? Intellexerunt enim
quidam Patris personam dicentis: Eructavit cor meum verbum bonum, commendantis nobis
nativitatem quamdam ineffabilem. Ne forte putares aliquid assumptum, unde Filium generaret
Deus; quemadmodum homo sibi assumit aliquid unde generet filios, coniugium scilicet, sine quo
prolem procreare homo non potest: ne igitur putares aliquo coniugio indiguisse Deum, unde Filium
generaret: Eructavit, inquit, cor meum verbum bonum. Hodie cor tuum, o homo, generat consilium,
nec quaerit uxorem: per consilium natum ex corde tuo aedificas aliquid; et illa fabrica, antequam
stet in opere, stat in consilio; et inest iam quod facturus es, in eo per quod facturus es: et laudas

240

