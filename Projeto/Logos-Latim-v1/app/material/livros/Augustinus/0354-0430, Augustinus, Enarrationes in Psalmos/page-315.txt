computare; quia erunt duo in carne una. Sacramentum hoc magnum est, ait Apostolus, ego autem
dico in Christo et in Ecclesia 8. Quia ergo totus Christus caput et corpus est; cum audimus:
Intellectus ipsi David, intellegamus et nos in David. Intellegant membra Christi, et in membris suis
intellegat Christus, et membra Christi intellegant in Christo: quia caput et membra unus Christus.
Caput in coelo erat, et dicebat: Quid me persequeris? 9 Nos cum illo in coelo per spem, ipse
nobiscum in terra per caritatem. Ergo, intellectus ipsi David. Admoneamur cum audimus, et
intellegat Ecclesia: pertinet enim ad nos magna cura intellegendi in quo malo nunc sumus, et de
quo malo ut liberemur optamus, reminiscentes orationis dominicae, ubi in fine dicimus: Libera nos
a malo 10. Inter multas ergo tribulationes huius saeculi, plangit aliquid psalmus iste de intellectu. Ille
cum isto non plorat, qui non habet intellectum. Porro autem, carissimi, meminisse debemus ad
imaginem Dei nos esse factos, nec alibi quam in ipso intellectu. Nam in multis rebus a bestiis
superamur: ubi autem homo ad imaginem Dei factum se novit, ibi aliquid in se agnoscit amplius
esse quam datum est pecoribus. Consideratis vero omnibus rebus quas habet homo, invenit se eo
proprie discretum a pecore, quod ipse habeat intellectum. Unde quosdam contemnentes in se quod
proprium et praecipuum a Conditore acceperunt, increpat ipse Conditor dicens: Nolite fieri sicut
equus et mulus, quibus non est intellectus 11. Et alio loco dicit: Homo in honore positus. In quo
honore, nisi quia factus ad imaginem Dei? Ergo, in honore positus non intellexit, ait, comparatus est
iumentis insensatis, et similis factus est illis 12. Agnoscamus ergo honorem nostrum, et
intellegamus. Si intellegimus, videmus non esse istam regionem gaudendi, sed gemendi; non iam
exsultandi, sed adhuc plangendi. Sed etsi exsultatio quaedam habitat in cordibus nostris, nondum
est in re, sed in spe. Ex promisso laetamur, quia scimus non nos fallere promittentem. Verum quod
attinet ad praesens tempus, in quo malo, in quibus angustiis simus audite; et si viam istam tenetis,
quod auditis in vobis agnoscite. Quisquis enim nondum tenet iter pietatis, miratur quia talia gemunt
membra David: non enim videt in se ista. Quamdiu et in se ista non videt nondum est ibi: non sentit
quod corpus sentit; quia praeter corpus est: incorporetur, et sentiet. Dicat ergo et audiamus,
audiamus et dicamus:

Cur Deus malos in mundo esse patiatur.
4. [vv 2.3.] Exaudi, Deus, deprecationem meam, et ne despexeris precem meam: intende mihi, et
exaudi me. Satagentis, solliciti, in tribulatione positi, verba sunt ista. Orat multa patiens, de malo
liberari desiderans: superest ut audiamus in quo malo sit; et cum dicere coeperit, agnoscamus ibi
nos esse, ut communicata tribulatione, coniungamus orationem. Contristatus sum in exercitatione
mea, et conturbatus sum. Ubi contristatus? ubi conturbatus? In exercitatione mea, inquit. Homines
malos quos patitur commemoraturus est, eamdemque passionem malorum hominum
exercitationem suam dixit. Ne putetis gratis esse malos in hoc mundo, et nihil boni de illis agere
Deum. Omnis malus aut ideo vivit ut corrigatur, aut ideo vivit ut per illum bonus exerceatur. Utinam
ergo qui nos modo exercent, convertantur, et nobiscum exerceantur: tamen quamdiu ita sunt ut
exerceant, non eos oderimus; quia in eo quod malus est quis eorum, utrum usque in finem
perseveraturus sit, ignoramus; et plerumque cum tibi videris odisse inimicum, fratrem odisti, et
nescis. Diabolus et angeli eius in Scripturis sanctis manifestati sunt nobis, quod ad ignem aeternum
sint destinati. Ipsorum tantum desperanda est correctio: contra quos habemus occultam luctam, ad
quam luctam nos armat Apostolus, dicens: Non est nobis colluctatio adversus carnem et
sanguinem, id est adversus homines quos videtis; sed adversus principes et potestates et rectores
mundi, tenebrarum harum 13. Ne forte cum dixisset, mundi, intellegeres daemones esse rectores
coeli et terrae; mundi dixit, tenebrarum harum; mundi dixit, amatorum mundi; mundi dixit,
impiorum et iniquorum; mundi dixit, de quo dicit Evangelium: Et mundus eum non cognovit 14. Si
enim mundus non cognovit lucem, quia lux in tenebris lucet, et tenebrae eam non
comprehenderunt, et ipsae tenebrae quae non comprehenderunt lucem praesentem, mundi nomine
appellantur; harum tenebrarum sunt illi rectores. De ipsis ergo rectoribus habemus determinatam
Scripturarum sententiam, quod omnino inde reditus alicuius eorum sperandus non est. At vero de
ipsis tenebris quarum illi rectores sunt, non sumus certi ne forte qui erant tenebrae, fiant lux.
Fidelibus quippe iam factis dicit Apostolus: Fuistis aliquando tenebrae, nunc autem lux in Domino 15:
tenebrae in vobis, lux in Domino. Ergo, fratres, omnes mali, cum mali sunt, exercent bonos. Ecce
enim breviter audite, et intellegite. Si bonus es, inimicum non habebis nisi malum. Porro tibi ea
regula bonitatis praefixa est, ut imiteris bonitatem Patris tui, qui facit solem suum oriri super bonos
et malos, et pluit super iustos et iniustos 16. Neque enim tu habes inimicum, et Deus non habet. Tu
quidem eum habes inimicum qui tecum creatus est; ille vero cum quem creavit. Inimicos ergo Dei
malos et iniquos saepe in Scripturis legimus: et parcit eis ille qui non habet quod illi imputet
inimicus, cui omnis inimicus ingratus est; ab illo enim habet quidquid boni habet. Ab ipso enim
habet misericordiam, quidquid est etiam unde tribulatur. Ad hoc enim tribulatur, ne superbiat; ad
hoc tribulatur, ut humilis agnoscat excelsum. Tu ergo inimico tuo, quem intolerabiliter pateris, quid
praestitisti? Si ille eum habet inimicum qui ei tanta praestitit, et facit solem suum oriri super bonos

315

