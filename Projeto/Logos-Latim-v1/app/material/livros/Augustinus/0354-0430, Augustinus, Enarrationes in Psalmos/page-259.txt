est caro; nec tantum ante terram Deus, unde caro facta est, sed etiam ante coelum Deus, quod
prius factum est; ante diem Deus qui primus factus est; ante omnes Angelos Deus, ipse Christus
Deus: quoniam in principio erat Verbum, et Verbum erat apud Deum, et Deus erat Verbum: omnia
per ipsum facta sunt, et sine ipso factum est nihil 24. Ille est ante omnia, per quem facta sunt
omnia. Psallite ergo Deo nostro, psallite.
9. [v 8.] Quoniam rex omnis terrae Deus. Quid enim? Et ante, non omnis terrae Deus? Nonne et
coeli et terrae Deus, cum utique per illum facta sunt omnia? Quis posset dicere non esse Deum
suum? Sed non omnes homines agnoverunt Deum suum; et ubi agnoscebatur, quasi ibi tantum
Deus erat. Notus in Iudaea Deus 25: nondum filiis Core dicebatur: Omnes gentes, plaudite manibus.
Ille enim Deus notus in Iudaea, rex omnis terrae Deus est. Iam ab omnibus agnoscitur, quia
impletum est quod dicit Isaias: Ipse Deus tuus qui eruit te, universae terrae Deus vocabitur 26.
Quoniam rex omnis terrae Deus: psallite intellegenter. Docet nos et admonet nos ut psallamus
intellegenter: non quaeramus sonum auris, sed lumen cordis. Psallite, inquit, intellegenter. Gentes,
unde vocati estis ut christiani essetis, adorabant deos manu factos, et psallebant illis; sed non
intellegenter. Si intellegenter cantarent, lapides non adorarent. Quando homo sensatus cantabat
lapidi insensato, numquid intellegenter cantabat? Modo autem, fratres, non videmus oculis quem
adoramus, et tamen correcti adoramus. Multo magis nobis Deus commendatur, quia eum oculis non
videmus. Si eum oculis videremus, forte contemneremus. Nam et Christum Iudaei visum
contempserunt, non visum Gentes adoraverunt. Illis enim dictum est: Psallite intellegenter. Nolite
esse sicut equus et mulus, in quibus non est intellectus 27.

Deus in illis sedet qui bene vivunt secundum caritatem piam.
10. [v 9.] Regnabit Dominus super omnes gentes. Qui regnabat super unam gentem, regnabit,
inquit, super omnes gentes. Quando dicebantur ista, super unam gentem regnabat Deus: prophetia
erat, nondum res demonstrabatur. Deo gratias, iam videmus impleri quod ante prophetabatur.
Chirographum Deus ante tempus scripsit nobis, impleto tempore reddidit nobis. Regnabit Deus
super omnes gentes, promissio est. Deus sedet super sedem sanctam suam. Quod tunc futurum
promittebatur, nunc impletum agnoscitur et tenetur. Deus sedet super sedem sanctam suam. Quae
sedes eius sancta? Forsitan coeli; et bene intellegitur. Ascendit enim Christus, sicut novimus, cum
corpore in quo crucifixus est, et sedet ad dexteram Patris 28: inde eum venturum exspectamus ad
iudicandos vivos et mortuos 29. Sedet super sedem sanctam suam. Coeli sunt sedes sancta eius?
Vis et tu esse sedes eius? Noli putare te esse non posse: para illi locum in corde tuo; venit, et
libenter sedet. Ipse certe est Dei Virtus et Dei Sapientia 30. Et quid dicit Scriptura de ipsa Sapientia?
Anima iusti, sedes sapientiae 31. Si ergo anima iusti sedes est sapientiae; sit anima tua iusta, et eris
regalis sella sapientiae. Et revera, fratres, omnes homines qui bene vivunt, qui bene agunt,
secundum caritatem piam conversantur, nonne Deus in illis sedet, et ipse iubet? Obtemperat anima
sedenti in se Deo, et ipsa iubet membris. Anima enim tua iubet membro tuo, quo moveatur pes,
quo manus, quo oculus, quo auris, et iubet ipsa membris tamquam famulis suis: sed et ipsa servit
interius insidenti sibi Domino suo. Non potest inferiori se bene imperare, nisi superiori se non fuerit
dedignata servire. Deus sedet super sedem sanctam suam.

Qui vere filii Abrahae sint.
11. [v 10.] Principes populorum convenerunt cum Deo Abraham. Deus Abraham et Deus Isaac et
Deus Iacob 32. Verum est, dixit hoc Deus, et superbierunt inde Iudaei, et dixerunt: Nos filii Abrahae
sumus. Superbientes de nomine paterno, gerentes eius carnem, non tenentes eius fidem; semine
adhaerentes, moribus degenerantes. Denique Dominus quid ait eis ita superbientibus? Si filii
Abrahae estis, facta Abrahae facite 33. Item quid dixit illis Ioannes venientibus et contremiscentibus
quibusdam ipsorum, qui se poenitendo corrigere voluerunt? Progenies viperarum. Erant enim iniqui,
erant perditi, erant peccatores, erant impii: venerunt ad baptismum Ioannis: et quid eis dicit?
Progenies viperarum. Illi se dicebant filios Abrahae, et ipse illos dicebat filios viperarum. Numquid
Abraham vipera erat? Sed quia male vivendo daemones imitati erant, et eorum filii facti erant, quos
imitando male vivebant: Progenies, inquit, viperarum, quis vobis ostendit fugere ab ira ventura?
Facite ergo fructum dignum poenitentiae: et nolite dicere apud vosmetipsos: Patrem habemus
Abraham, et quasi superbire de genere Abrahae; potens est enim Deus de lapidibus istis suscitare
filios Abrahae 34. Non enim remansurus est Abraham sine filiis, si vos damnaverit Deus: potens est
enim et damnare quos odit, et illi reddere quos promisit. Et unde illi redditurus est filios, si damnat
Hebraeos de carne eius progenitos? De lapidibus istis. Ostendebat illis lapides in eremo. Qui erant
lapides, nisi Gentes, quae lapides adorabant? Lapides quare? Adorando lapides, dicti erant lapides:

259

