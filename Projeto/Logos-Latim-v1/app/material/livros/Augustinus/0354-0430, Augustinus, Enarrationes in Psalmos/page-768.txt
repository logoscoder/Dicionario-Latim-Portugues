22. [v 20.] Hoc opus eorum qui detrahunt mihi apud Dominum. Non dixit, merces eorum; sed, opus
eorum: manifestum est enim quod indumento, et opertorio, et aqua, et oleo, et zona, ipsa opera
describebat quibus aeterna maledictio comparatur. Non ergo est unus Iudas, sed multi, de quibus
dicitur, Hoc opus eorum qui detrahunt mihi apud Dominum. Quamquam et pluralis numerus poni
potuit pro numero singulari; sicut, Herode mortuo, dictum est ab angelo: Mortui sunt qui
quaerebant animam pueri 65. Sed qui magis detrahunt Christo apud Dominum, nisi illi qui ipsis
verbis Domini detrahunt, dicentes non esse ipsum quem Lex Domini et Prophetae praenuntiarunt?
Et qui loquuntur, inquit, mala adversus animam meam: negando eum, cum voluisset, potuisse
resurgere; cum dicat: Potestatem habeo ponendi animam meam, et potestatem habeo iterum
sumendi eam 66.

Christus in forma Dei et in forma servi semper considerandus.
23. [v 21.] Et tu, Domine, Domine, fac mecum. Quidam subaudiendam putaverunt misericordiam,
quidam vero et addiderunt; sed emendatiores codices sic habent: Et tu, Domine, Domine, fac
mecum, propter nomen tuum. Unde sensus altior non est praetermittendus, ita dixisse Filium Patri:
Fac mecum, quia eadem sunt opera Patris et Filii. Ubi etiamsi misericordiam intellegamus (sequitur
enim: Quia suavis est misericordia tua), et ipsam quia non dixit: Fac in me; vel Fac super me; vel
aliquid huiusmodi; sed ait: Fac mecum; bene intellegimus et Patrem et Filium simul facere
misericordiam in vasa misericordiae 67. Potest hoc etiam sic intellegi: Fac mecum, id est, adiuva
me. Quod in quotidiana loquendi consuetudine habemus, cum de aliqua re quae partibus nostris
est, dicimus: "Nobiscum facit". Pater quippe adiuvat Filium, in quantum Deus hominem, propter
formam servi: cui homini Deus, et cui formae servi etiam Dominus est Pater. Nam in forma Dei,
Filius adiutorio non indiget; aequaliter enim cum Patre omnipotens est, ex quo et ipse adiutor est
hominis. Sicut enim Pater suscitat mortuos et vivificat, sic et Filius quos vult vivificat 68: nec alios
Pater, alios Filius, aut aliter Pater, aliter Filius; quia et eadem facit, et similiter. Unde in quantum
homo est Filius Dei, Deus suscitavit illum a mortuis, hoc est Pater, cui dicit in Psalmis: Suscita me,
et reddam illis 69: in quantum autem Deus est, etiam ipse se suscitavit; propter quod dicit: Solvite
templum hoc, et triduo suscitabo illud 70. Quod etiam hic significavit, si quis diligenter intendat:
scrutari enim iussit Scripturas, quae testimonium perhibent de illo 71, non in superficie pertransiri.
Non enim tantummodo ait: Tu, Domine, Domine, fac mecum; sed ait: Et tu. Quid est: Et tu, nisi quia
et ego? Quod autem non semel Domine, sed repetens ait: Domine, Domine; habet in hoc orantis
affectum: sicuti est: Deus, Deus meus 72. Quod vero, cum dixisset: Fac mecum, addidit, propter
nomen tuum; gratiam commendavit. Nullis enim operum meritis praecedentibus in tantum
celsitudinem subvecta est humana natura, ut totum simul Verbum et caro, hoc est Deus et homo,
unigenitus Filius Dei diceretur. Hoc autem factum est, ut ab illo qui creaverat, per id quod non
perierat, id quod perierat quaereretur: unde et hic sequitur: Quia suavis est misericordia tua.
24. [v 22.] Libera me, quia egenus ei pauper ego sum. Egestas et paupertas, infirmitas est, ex qua
crucifixus est. Et cor meum conturbatum est intra me. Hoc ad illud refertur, quod ait propinquante
passione: Tristis est anima mea usque ad mortem 73.
25. [v 23.] Sicut umbra cum declinat, ablatus sum. Hoc ipsam mortem significavit. Sicut enim ex
umbra declinante fit nox, sic ex mortali carne fit mors. Excussus sum sicut locustae. Hoc iam in
membris eius, hoc est fidelibus eius, convenientius intellegi existimo. Quod ut aliquanto apertius
poneret, maluit dicere, sicut locustae, quam sicut locusta: quamvis et numero singulari possent
accipi etiam multae, sicut illud est: Dixit, et venit locusta 74; sed esset obscurius. Excussi sunt ergo,
id est, fugati a persecutoribus fideles eius, quorum vel multitudinem significari voluit nomine
locustarum, vel quod transilierunt de loco in locum.

Christus a mortis contumelia ad gloriam immortalitatis evectus.
26. [v 24.] Genua mea infirmata sunt a ieiunio. Legimus Dominum Christum quadraginta dierum
habuisse ieiunium 75: sed tantumne valuit in eo illa inedia, ut genua eius infirmarentur? An et hoc in
membris eius, hoc est sanctis eius, aptius intellegitur? Et caro mea immutata est propter oleum:
propter gratiam spiritalem. Unde et Christus appellatur a chrismate: chrisma autem unctio est. Caro
autem propter oleum non in deterius, sed in melius immutata est, hoc est, a mortis contumelia in
gloriam immortalitatis exsurgens. Cum itaque dixisset: Genua mea infirmata sunt a ieiunio, ubi
significatum esse arbitror eos qui in membris eius fortes videbantur, tamquam praesentia panis quo
sustentabantur abstracta, in eius passione defecisse usque ad negationem, quae apparuit in Petro;
tamquam ad eos confirmandos, ne succumbendo penitus caderent: Et caro mea, inquit, immutata

768

