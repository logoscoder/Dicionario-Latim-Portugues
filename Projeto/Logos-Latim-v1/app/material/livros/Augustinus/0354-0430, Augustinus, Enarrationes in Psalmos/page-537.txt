praepara animam tuam ad tentationem 14. Ne putes iam transisse iram Dei quia conversus es;
transiit, sed ne damnet in aeternum. Flagellat autem, non parcit, quia flagellat omnem filium quem
recipit 15. Si flagellari detrectas, recipi quare desideras? Flagellat omnem filium quem recipit:
flagellat omnem, qui et Unico non pepercit. Sed tamen quamdiu irasceris in orationem servi tui?
non iam inimici tui; sed irasceris in orationem servi tui. Quamdiu?
6. [v 6.] Sequitur: Cibabis nos pane lacrymarum, et potabis nos in lacrymis in mensura. Quid est, in
mensura? Apostolum audi: Fidelis Deus qui non vos permittit tentari supra quam potestis ferre 16.
Ipsa est mensura, pro viribus tuis: ipsa est mensura, ut erudiaris, non ut opprimaris.

Contradictores victi sunt.
7. [v 7.] Posuisti nos in contradictionem vicinis nostris. Plane factum est; nam de Asaph electi sunt
qui irent ad Gentes, et praedicarent Christum, et diceretur eis: Quis est iste novorum daemoniorum
annuntiator 17? Posuisti nos in contradictionem vicinis nostris. Eum enim praedicabant cui
contradicebatur. Quem praedicabant? Mortuum resurrexisse Christum. Quis hoc audiat? quis hoc
noverit? Nova res! sed signa consequebantur, et incredibili rei fidem miracula faciebant.
Contradicebatur, sed contradictor vincebatur, et ex contradictore fidelis efficiebatur. Ibi tamen
magna flamma: ibi martyres cibati de pane lacrymarum, et potati in lacrymis; sed in mensura, non
amplius quam poterant ferre ut post mensuram lacrymarum sequeretur corona gaudiorum. Et
inimici nostri subsannaverunt nos. Et ubi sunt qui subsannaverunt? Diu dictum est: Qui sunt isti
colentes mortuum, adorantes crucifixum? diu dictum est. Ubi est nasus subsannantium? Nonne
nunc qui reprehendunt, in cavernas fugiunt, ne videantur? Et inimici nostri subsannaverunt nos.
8. [vv 8.9.] Sed videtis quid sequitur: Domine, Deus virtutum, converte nos, et ostende faciem
tuam, et salvi erimus. Vineam ex Aegypto transtulisti; eiecisti Gentes, et plantasti eam. Novimus,
factum est. Quot gentes eiectae sunt! Amorrhaei, Cethaei, Iebusaei, Gergesaei, et Evaei: quibus
expulsis et victis, introductus est populus ex Aegypto liberatus in terram promissionis. Unde vinea
eiecta sit, et ubi plantata sit, audivimus. Videamus quid deinde factum est; quomodo crediderit,
quantum creverit, quid occupaverit. Vineam ex Aegypto transtulisti; eiecisti gentes, et plantasti
eam.

Populi Dei primordia et progressus.
9. [vv 10-12.] Viam fecisti in conspectu eius, et plantasti radices eius, et implevit terram. Numquid
impleret terram, nisi via fieret in conspectu eius? Quae via facta est in conspectu eius? Ego sum,
inquit, via, veritas et vita 18. Merito implevit terram. Hoc dictum est modo de vinea ista, quod
perfectum est usque in finem: verumtamen quid prius? Operuit montes umbra eius, et arbusta eius
cedros Dei. Extendisti palmites eius usque ad mare, et usque ad flumen propagines eius. Hoc
desiderat officium expositoris, non sufficit lectoris et laudatoris: adiuvate me intendendo; solet
enim vineae huius commemoratio in hoc psalmo caliginem facere minus intentis. Etenim magnitudo
vineae huius iam a nobis explicata est; et unde facta est, et unde facta sit magna, praedictum est.
Viam fecisti in conspectu eius, et plantasti radices eius, et implevit terram: hoc de perfectione
ipsius dictum est. Sed tamen prima gens Iudaea fuit ista vinea. Gens autem Iudaea usque ad mare,
et usque ad flumen regnavit. Usque ad mare 19: apparet in Scriptura quod mare ibi vicinum sit. Et
usque ad flumen Iordanem. Trans Iordanem enim aliquid Iudaeorum collocatum est; intra Iordanem
autem tota gens. Ergo usque ad mare, et usque ad flumen regnum Iudaeorum, regnum Israel: non
autem a mari usque ad mare, et a flumine usque ad terminos orbis terrae, illa iam perfectio vineae
est de qua hic praedixit: Viam fecisti in conspectu eius, et plantasti radices eius, et implevit terram.
Cum tibi ergo praedixisset perfectionem, rediit ad initium, de quo initio sit facta perfectio. Initium
vis audire? Usque ad mare et usque ad flumen. Finem vis audire? Dominabitur a mari usque ad
mare, et a flumine usque ad terminos orbis terrae 20: hoc est, implevit terram. Videamus ergo
testimonium Asaph; quid factum est primae vineae, quid est exspectandum secundae vineae, imo
eidem vineae: ipsa est enim; non enim altera est. Inde Christus salus ex Iudaeis 21, inde Apostoli,
inde primi credentes, et pretia rerum suarum ante pedes Apostolorum ponentes 22; inde omnia
haec. Et si aliqui ex ramis fracti sunt, propter incredulitatem fracti sunt: tu autem, populus Gentium,
fide sta; noli altum sapere, sed time. Nam si Deus naturalibus ramis non pepercit, neque tibi parcet.
Si autem altum sapis, non tu radicem portas, sed radix te 23. Quid ergo, vinea ante cuius
conspectum facta est via, ut impleret terram, primo ubi fuit? Operuit montes umbra eius. Qui sunt
montes? Prophetae. Quare operuit illos umbra eius? Quia obscure locuti sunt quae futura
annuntiata sunt. Audis a Prophetis: Observa sabbatum: Octavo die circumcide infantem: Offer

537

