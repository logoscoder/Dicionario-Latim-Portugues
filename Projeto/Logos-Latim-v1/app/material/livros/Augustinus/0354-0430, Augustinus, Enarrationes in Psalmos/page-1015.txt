ideo: Exaltabo te, Deus meus, rex meus; et benedicam, inquit, nomen tuum in saeculum, et in
saeculum saeculi. Forte in saeculum, Hic; in saeculum autem saeculi, In aeternum. Modo ergo
incipe laudare, si in aeternum laudaturus es. Qui laudare non vult in transitu huius saeculi,
obmutescet cum venerit saeculum saeculi. Proinde sequentibus versibus prope hoc dixit.

Tanto firmius gaudebis quanto ille certior in quo gaudebis.
3. [v 2.] Ne quis etiam aliter intellegeret quod ait: Laudabo nomen tuum in saeculum; et quaereret
aliud saeculum, quando laudaret: Per singulos, inquit, dies benedicam te. Lauda ergo et Benedic
Dominum Deum tuum per singulos dies; ut cum finiti fuerint singuli dies, et venerit sine fine unus
dies, eas ex laudibus in laudem, sicut ex virtutibus in virtutem 6. Per singulos, inquit, dies
benedicam te; non transiet dies quo te non benedicam. Nec mirum est si laeto die tuo benedicis
Deum tuum. Quid, si forte illuxerit aliquis tristis dies, sicut se habent humanae res, sicut est
abundantia scandalorum, sicut est multiplicatio tentationum? Quid si ergo aliquid accidat triste
homini? desines laudare Deum? desines benedicere Creatorem tuum? Si desines, mentitus es
dicendo: Per singulos dies benedicam te, Domine. Si autem non desines, etsi tibi videtur in die tristi
male, erit tibi in Deo tuo bene. Est enim, et quando male est tibi, ubi bene tibi sit. Si enim in aliquo
malo male est tibi, procul dubio in aliquo bono bene tibi erit. Et quid tam bonum, quam Deus tuus;
de quo dictum est: Nemo bonus, nisi unus Deus 7? Nam quam sit secura ista laudatio, et quam sit
securum hoc bene, intellege de ipso bono. Nam si gaudes de bono quod tibi accidit per diem,
fortasse transit alio die bonum hoc unde gaudes. Bene fuit mihi, bonum diem duxi: quia forte lucra
venerunt, aut invitatus es, aut in epulis diu fuisti. Gaudes, quia in epulis diu fuisti; alter te dolet,
quia non erubuisti. Verumtamen de quocumque tali bono gaudeas, certe transitorium est. Si autem
gaudeas in Domino Deo tuo, audies dicentem Scripturam: Delectare in Domino 8. Tanto firmius
gaudebis, quanto est ille certior in quo gaudebis. Si enim gaudes de nummo, times furem; si autem
gaudes de Deo, quid times? Ne tibi quisquam auferat Deum? Deum tibi nemo auferet, si tu eum
non dimiseris. Non enim sic est Deus, quomodo lux ista de coelo fulgens. Non quando volumus ad
eam accedimus quia non in omni loco lucet. Per infirmitatem nostram forte fit, ut hieme nos
delectet esse in ipsa luce: nunc autem per aestatem videtis quia magis eum locum quaesivimus, ut
in ipsa luce non staremus. In Deo autem tuo quando stas, et in lumine veritatis eius delectaris, non
quaeris locum quo ad eum accedas; sed conscientia accedit, conscientia recedit. Quod dictum est:
Accedite ad eum, et illuminamini 9: animo dictum est, non vehiculo; affectibus dictum est, non
pedibus. Et cum in eo stabis, aestus non patieris. Spiritus enim spirabit tibi, et sub alis eius
sperabis 10.

Semper vero corde Deus laudandus.
4. Vides ergo habere te quomodo delecteris per singulos dies. Non enim te dimittet Deus tuus,
etiam si aliquid triste acciderit. Quam enim triste erat, quod sancto viro Iob acciderat! Quam
repente, quam multa mala! quemadmodum omnia de quibus gaudere putabatur, non de quibus
gaudebat, diabolo tentante subtracta sunt! quemadmodum et filii mortui sunt! Periit quod
servabatur, perierunt quibus servabatur; nec tamen periit qui et illud et illos dedit. Et ipsi filii
praesenti saeculo perierunt, agnoscendi et recipiendi in futuro. Ille tamen vir habens aliud unde
gauderet, in quo verum erat quod modo commemoravimus: Per singulos dies benedicam te;
numquid quia ille dies quo totum perierat, tristis illuxit, ideo lux interior in corde defecit? Stetit
quippe in illa luce, et ait: Dominus dedit, Dominus abstulit; sicut Domino placuit, ita factum est: sit
nomen Domini benedictum 11. Ergo per singulos dies laudavit, qui etiam in die tam tristi laudavit.
Breve magisterium est, ut semper laudes Deum, veroque corde, non falso dicas: Benedicam
Dominum in omni tempore; semper laus eius in ore meo 12. Breve magisterium est, scilicet ut
noveris eum misericorditer dare cum dat, misericorditer auferre cum tollit; nec te credas a
misericordia eius derelinqui, qui tibi aut blanditur dando, ne deficias; aut corripit exsultantem, ne
pereas. Sive ergo in eius donis, sive in eius flagellis, lauda tu. Laus flagellantis, medicina est
vulneris. Per singulos, inquit, dies benedicam te. Prorsus per singulos dies, fratres, benedicite;
omnino quidquid acciderit, benedicite Deum. Etenim ne accidat aliquid quod ferre non potestis, ipse
facit. Ideo cum timore debes esse, quando tibi bene est; neque te ad hoc parare, quasi ut nunquam
tenteris. Si enim nunquam tentaris, nunquam probaris. Nonne melius est tentari et probari, quam
non tentatum reprobari? Et laudabo nomen tuum in saeculum, et in saeculum saeculi.

Quomodo Deus non finitur sic nec laus ipsius finiatur.

1015

