habeant truces et amaras cogitationes. Quando possunt destruere quod ille cogitavit, et manet in
aeternum?

Quomodo homo fiat melior.
15. [v 12.] Quid est autem hoc? Beata gens Quis est qui non hoc audito erigat se? Amant enim
omnes beatitudinem: et ideo perversi sunt homines quia mali volunt esse, miseri nolunt: et cum sit
malitiae individua comes miseria, isti perversi non solum mali esse volunt, et miseri nolunt quod
fieri non potest; sed ideo volunt mali esse, ne miseri sint. Quid est hoc quod dixi: Ideo volunt mali
esse, ne miseri sint? Considerate hoc paululum in omnibus hominibus qui mala faciunt, beati
semper esse volunt. Furtum facit: quaeris, quare? Propter famem, propter necessitatem. Ergo ne
miser sit, malus est; et ideo miserior est, quia malus est. Depellendae ergo miseriae causa, et
acquirendae beatitudinis causa, faciunt omnes homines quidquid vel boni faciunt vel mali: semper
ergo beati esse volunt. Sive male viventes, sive bene viventes, beati esse volunt: et non contingit
omnibus quod omnes esse volunt. Omnes enim beati esse volunt, non autem erunt nisi illi qui iusti
esse voluerint. Et ecce nescio quis ut male faciat beatus vult esse. Unde? Ex pecunia, ex argento et
auro, ex praediis, fundis, domibus, mancipiis, pompa saeculi, honore volatico et perituro. Habendo
aliquid volunt beati esse: quaere ergo quid habeas, ut beatus sis. Cum enim beatus fueris, melior
utique eris, quam cum miser es. Fieri autem non potest ut res deterior te faciat meliorem. Homo es,
deterius te est quidquid cupis, quo beatus esse desideras. Aurum, argentum, quaelibet corpora,
quibus inhias acquirendis, possidendis, fruendis, inferiora sunt te. Tu melior es tu potior es: et
utique vis melior esse quam es, cum beatus esse vis, quia miser es. Melius est enim utique beatum
esse, quam miserum. Vis esse melior te: et quaeris, perquiris per quae id fiat, deteriora te.
Quidquid quaesieris in terra, deterius est quam tu. Hoc omnis homo optat amico suo, sic eum
adiurat: Sic melior sis, sic meliorem te videamus, sic de te meliore gaudeamus. Quod amico optat,
hoc et ipse vult. Accipe ergo fidele consilium. Melior te vis esse, novi, omnes novimus, omnes
volumus: quaere quod est melius te, ut inde efficiaris melior te.

Melior est qui fecit caelum et terram.
16. Intuere nunc coelum et terram: non tibi sic pulchra corpora placeant, ut eis fieri beatus velis. In
animo est quod quaeris. Beatus enim esse vis: ipso animo tuo quaere quid sit melius. Cum enim
duo sint quaedam, hoc est, animus et corpus, eo quod istis duobus illud melius sit quod animus
dicitur, potest corpus tuum melius fieri per meliorem, quia subiectum est corpus animo. Potest ergo
melius fieri corpus tuum per animum tuum: ut cum fuerit iustus animus tuus, sit postea immortale
etiam corpus tuum. Per animi enim illuminationem meretur corpus incorruptionem, ut fiat inferioris
reparatio per meliorem. Si ergo corporis tui bonum animus tuus est, quia corpore tuo melior est;
cum quaeris bonum tuum, illud quaere quod melius est animo tuo. Quid est autem animus tuus?
Attende, ne forte contemnens animum tuum, et putans nescio quid esse vile et abiectum, viliora
quaeras quibus beatificetur animus tuus. In animo tuo est imago Dei, mens hominis capit eam.
Accepit eam, et inclinando se ad peccatum decoloravit eam. Ipse ad eam venit reformator, qui erat
eius ante formator; quia per verbum facta sunt omnia, et per Verbum impressa est haec imago.
Venit ipsum Verbum, ut audiremus ab Apostolo: Reformamini in novitate mentis vestrae 21. Iam
ergo superest, ut quaeras quid sit melius quam animus tuus. Quid erit, obsecro, nisi Deus tuus? Non
invenis aliud melius animo tuo; quia cum fuerit perfecta natura tua, Angelis aequabitur. Iam supra
non est nisi Creator. Erige te ad illum, noli desperare, noli dicere: Multum est ad me. Magis multum
est ad te habere forte aurum quod quaeris. Aurum etsi volueris, forte non habebis; Deum cum
volueris, habebis: quia et antequam velles venit ad te, et cum aversa voluntate esses vocavit te, et
cum conversus esses terruit te, et cum territus confitereris consolatus est te. Iste qui tibi praestitit
omnia, iste qui fecit ut esses, qui cum his qui tecum sunt etiam malis praestat solem, praestat
pluviam, praestat fructus, fontes, vitam, salutem, tantas consolationes, servat tibi aliquid quod non
det nisi tibi. Quid est autem quod tibi servat, nisi se? Pete aliud, si melius inveneris: se tibi servat
Deus. Avare, quid inhias coelo et terrae? Melior est qui fecit coelum et terram: ipsum visurus, ipsum
habiturus es. Quid quaeris ut tua sit illa villa, et transiens per illam dicis: Beatus cuius est possessio
ista? Hoc dicunt quam multi qui transeunt per illam: et tamen cum dixerint, et transeunt per illam,
possunt caput agitare et suspirare, numquid et possidere? Sonat cupiditas, sonat iniquitas: sed non
concupiscas rem proximi tui 22. Beatus cuius est illa villa, cuius est domus ista, cuius est ager iste.
Compesce iniquitatem, audi veritatem: Beata gens cuius est. Quid? Iam nostis quid dicturus sum.
Ergo desiderate ut habeatis, tunc demum beati eritis. Hoc solo beati eritis: re meliore quam vos
estis, meliores eritis. Deus est, inquam, melior te, qui fecit te. Beata gens cuius est Dominus Deus
eorum. Hoc ama, hoc posside, hoc cum vis habebis, hoc gratis habebis.

132

