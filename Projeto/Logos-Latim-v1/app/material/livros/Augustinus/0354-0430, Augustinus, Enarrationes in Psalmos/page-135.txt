durabimus? Imo plane durabimus: Quoniam adiutor et protector noster est. Adiuvat in pugna,
protegit ab aestu, non te deserit, tolera, dura. Qui perseveraverit usque in finem, hic salvus erit

35

.

27. [v 21.] Et quid cum perduraveris, cum patiens fueris, cum usque ad finem perveneris, quid tibi
erit? Qua mercede toleras? utquid tanta dura tamdiu pateris? Quoniam in ipso laetabitur cor
nostrum, et in nomine sancto eius speravimus. Spera hic, ut laeteris ibi: esuri et siti hic, ut epuleris
ibi.
28. [v 22.] Hortatus est ad omnia, implevit nos gaudio spei, proposuit nobis quid amemus, in quo
solo et de quo solo praesumamus: post haec fit oratio brevis et salubris: Fiat misericordia tua,
Domine, super nos. Et quo merito? Sicut speravimus in te. Fui quibusdam onerosus; sentio:
quibusdam autem etiam cito terminavi sermonem; et hoc sentio: ignoscant infirmi fortioribus, et
pro infirmis deprecentur fortiores. In uno corpore omnia membra simus, a capite nostro vegetemur:
et in illo spes nostra est, et in illo fortitudo nostra est. Non dubitemus exigere de Domino Deo
nostro misericordiam; vult omnino exigi se. Non enim turbabitur dum exigitur, aut omnino
angustabitur, quomodo ille a quo petis quod non habet, aut quod parum habet, et timet dare ne
minus habeat. Vis nosse quomodo tibi eroget Deus misericordiam? Tu eroga caritatem: videamus si
finis, dum erogas. Quanta est ergo opulentia in ipsa summitate, si potest tanta esse in imagine?

Omnes homines sunt fratres.
29. Ergo, fratres, ad hanc maxime exhortamur vos caritatem, non solum in vos ipsos, sed in eos
etiam qui foris sunt, sive adhuc pagani, nondum credentes in Christum, sive divisi a nobis,
nobiscum caput confitentes et a corpore separati. Doleamus illos, fratres, tamquam fratres nostros.
Velint nolint, fratres nostri sunt. Tunc esse desinent fratres nostri, si desierint dicere, Pater
noster 36. Dixit de quibusdam propheta: His qui dicunt vobis: Non estis fratres nostri; dicite: Fratres
nostri estis 37. Circumspicite de quibus hoc dicere potuerit: numquid de Paganis? Non, neque enim
dicimus eos fratres nostros secundum Scripturas et ecclesiasticum loquendi morem. Numquid de
Iudaeis qui in Christum non crediderunt? Legite Apostolum, et videte quia fratres quando dicit
Apostolus sine aliquo additamento, non vult intellegi nisi Christianos: Non est autem subiectus,
inquit, frater aut soror in huiusmodi 38: cum diceret de coniugio, fratrem et sororem dixit
christianum vel christianam. Item dicit: Tu autem quid iudicas fratrem tuum, aut tu quid spernis
fratrem tuum? 39 Et alio loco: Vos, inquit, iniquitatem facitis et fraudatis, et hoc fratribus 40. Isti ergo
qui dicunt: Non estis fratres nostri, paganos nos dicunt. Ideo enim et rebaptizare nos volunt,
dicentes nos non habere quod dant. Unde consequens est error ipsorum, ut negent nos fratres suos
esse. Sed quare nobis dixit propheta: Vos dicite illis: Fratres nostri estis: nisi quia nos in eis
agnoscimus quod non repetimus? Illi ergo non agnoscendo baptismum nostrum, negant nos esse
fratres: nos autem non repetendo ipsorum, sed agnoscendo nostrum, dicimus eis: Fratres nostri
estis. Dicant illi: Quid nos quaeritis, quid nos vultis? Respondeamus: Fratres nostri estis. Dicant: Ite
a nobis, non vobiscum habemus rationem. Nos prorsus vobiscum rationem habemus: unum
Christum confitemur, in uno corpore, sub uno capite esse debemus. Quid ergo me quaeris, ait, si
perii? Magna absurditas, magna vesania. Quid me quaeris, si perii? Quare quaererem, nisi quia
periisti? Si ergo perii, inquit, quomodo sum frater tuus? Ut dicatur mihi de te: Frater tuus mortuus
erat, et revixit; perierat, et inventus est 41. Adiuramus ergo vos, fratres, per ipsa viscera caritatis,
cuius lacte nutrimur, cuius pane solidamur, per Christum Dominum nostrum, per mansuetudinem
eius, adiuramus vos (tempus est enim ut impendamus in eos magnam caritatem, abundantem
misericordiam in deprecando Deum pro illis, ut aliquando det illis sensum sobrium, ut resipiscant, et
videant se, quia non habent omnino quod dicant contra veritatem: non eis remansit nisi sola
infirmitas animositatis, quae tanto est languidior, quanto se maiores vires habere existimat) pro
infirmis, pro carnaliter sapientibus, pro animalibus et carnalibus, tamen pro fratribus nostris, eadem
sacramenta celebrantibus, etsi non nobiscum, eadem tamen; unum Amen respondentibus, etsi non
nobiscum, unum tamen; medullas caritatis vestrae fundatis Deo pro eis. Aliquid enim pro salute
ipsorum egimus in concilio, quod explicari vobis hodie iam tempus non sufficit. Unde exhortamur
vos ut alacriores et numerosiores (audient enim a vobis fratres nostri qui nunc non adsunt)
conveniatis crastino die ad basilicam Tricliarum.

44

IN PSALMUM 33
ENARRATIO
Sermo 1

135

