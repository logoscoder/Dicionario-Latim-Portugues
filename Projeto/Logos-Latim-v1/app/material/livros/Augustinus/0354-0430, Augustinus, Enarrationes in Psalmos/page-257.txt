qui vocabatur Core; recurrit animus ad mysterium, ut quaerat quid significet Core. Quia enim
verbum hebraeum est, dicitur utique et interpretatur in graecam linguam et in latinam linguam. Et
factum est iam; multa nomina hebraea interpretata sunt nobis: et inspicimus, et invenimus Core
interpretari Calvum. Multo magis attendistis. Obscurum erat cum dicerentur filii Core, nonne
obscurius est cum dicuntur filii calvi? Qui sunt isti filii calvi? An forte filii sponsi? Quia sponsus in
loco Calvariae crucifixus est. Recolite Evangelium, ubi Dominum crucifixerunt, et invenietis eum in
loco Calvariae crucifixum 2. Proinde qui crucem eius irrident, a daemonibus tamquam a bestiis
devorantur. Nam significavit et hoc quaedam Scriptura. Cum ascenderet propheta Dei Elisaeus,
clamabant post eum pueri irridentes: Ascende calve, ascende calve: ille autem non tam crudeliter
quam mystice, fecit illos pueros ab ursis exeuntibus devorari 3. Si non devorarentur illi pueri,
numquid usque adhuc viverent? aut non possent mortales nati etiam febre intercipi? Mysterium in
eis tamen non ostenderetur, ubi posteri terrerentur. Nemo ergo irrideat crucem Domini: Iudaei sunt
possessi a daemonibus et devorati. Nam in Calvariae loco crucifigentes Christum, et levantes in
cruce, tamquam ipsi dicebant sensu puerili, non intellegentes quid loquerentur: Ascende calve.
Quid est enim: Ascende? Crucifige, crucifige 4. Proponitur enim pueritia ad imitandum humilitatem,
et item proponitur pueritia ad cavendum fatuitatem. Proposita pueritia ad imitandum humilitatem a
Domino est, quando vocavit ad se pueros, et cum prohiberentur ab illo, dixit: Sinite eos venire ad
me, talium est enim regnum coelorum 5. Propositum exemplum pueritiae ad cavendam fatuitatem
ab Apostolo est: Fratres, nolite pueri esse sensibus. Et rursum proponit ad imitandum: Sed malitia
infantes estote, ut mentibus perfecti sitis 6. Pro filiis Core. Psalmus canitur: ergo pro Christianis
cantatus est. Audiamus eum tamquam filii sponsi illius, quem pueri insensati in Calvariae loco
crucifixerunt. Illi enim meruerunt a bestiis devorari, nos ab Angelis coronari. Agnoscimus enim
humilitatem Domini nostri, et non de illa erubescimus. Non erubescimus de illo appellato mystice
calvo, propter Calvariae locum. Ipsa enim cruce in qua illi insultatum est, non permisit calvam esse
frontem nostram, quia eam suo ligno signavit. Denique ut noveritis, quia nobis dicuntur haec,
videte quid dicitur.

Ne gaudeamus ore et cessemus manibus.
3. [v 2.] Omnes gentes, plaudite manibus. Numquid populus Iudaeorum omnes gentes erant? Sed
caecitas ex parte Israel facta est, ut pueri insensati clamarent: Calve, calve; atque ita Dominus
crucifigeretur in Calvariae loco, ut sanguine fuso gentes redimeret, et impleretur quod ait
Apostolus: Caecitas ex parte Israel facta est, ut plenitudo Gentium intraret 7. Insultent ergo vani et
hebetes, et insensati, et dicant: Calve, calve: vos autem sanguine illius redempti, qui fusus est in
Calvariae loco: Omnes gentes plaudite manibus, pervenisse ad vos gratiam Dei. Plaudite manibus.
Quid est, plaudite? Gaudete. Sed quare manibus? Quia bonis operibus. Ne gaudeatis ore, et cessetis
manibus. Si gaudetis, plaudite manibus. Manus gentium videat, qui gaudia donare dignatus est.
Quid est, manus gentium? Facta bene operantium. Omnes gentes, plaudite manibus: iubilate Deo
in voce exsultationis. Et voce, et manibus. Si tantum voce, non bene; quia pigrae sunt manus: si
tantum manibus, nec hoc bene; quia muta est lingua: concordent manus et lingua; illa confiteatur,
illae operentur. Iubilate Deo in voce exsultationis.
4. [v 3.] Quoniam Dominus excelsus terribilis. Excelsus ille, quasi irrisibilis descendendo,
ascendendo in coelum factus est terribilis. Rex magnus super omnem terram. Non tantum super
Iudaeos: nam et super illos rex. Inde enim et Apostoli crediderunt, inde et multa millia hominum res
suas vendiderunt, et pretia ad pedes Apostolorum posuerunt 8: et impletum est in illis, quod erat in
titulo crucis conscriptum: Rex Iudaeorum 9. Rex est enim et Iudaeorum. Sed parum est Iudaeorum.
Omnes gentes plaudite manibus: quoniam rex omnis terrae Deus. Non enim illi sufficit unam
gentem habere sub se: ideo tantum pretium ex latere dedit, ut emeret orbem terrarum. Rex
magnus super omnem terram.

Dominus emit nos, ut alieni ab eo non essemus.
5. [v 4.] Subiecit plebes nobis, et gentes sub pedibus nostris. Quas subiecit, et quibus? Qui sunt qui
loquuntur? Forte Iudaei? Plane si Apostoli, plane si sancti. His enim Deus subiecit plebes et gentes,
ut hodie honorentur in gentibus, qui a suis civibus occidi meruerunt: quomodo Dominus eorum
occisus est a civibus, et honoratur a gentibus, crucifixus a suis, adoratur ab alienis, sed pretio factis
suis. Ideo enim emit nos, ut alieni ab eo non essemus. Putas ergo voces esse Apostolorum: Subiecit
plebes nobis, et gentes sub pedibus nostris 10? Nescio. Mirum si Apostoli tam superbe loquerentur,
ut gauderent gentes esse positas sub pedibus suis, id est Christianos sub pedibus Apostolorum.
Etenim gaudent nos secum esse sub pedibus illius qui mortuus est pro nobis. Nam sub pedes Pauli

257

