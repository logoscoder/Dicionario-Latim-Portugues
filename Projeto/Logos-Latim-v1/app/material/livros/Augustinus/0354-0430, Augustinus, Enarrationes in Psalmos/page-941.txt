expedit laudare Dominum, misericorditer iubet ut laudemus eum, non arroganter. Audiamus ergo
quod dicit: Laudate nomen Domini, laudate, servi, Dominum. Non enim aliquid incongruum facitis,
laudando servi Dominum: etsi semper tantummodo servi essetis, deberetis laudare Dominum;
quanto magis debetis laudare Dominum servi, ut esse mereamini et filii?

Laudandus Deus qui nos iacentes erexit et suam in domum recepit.
2. [v 2.] Sed quoniam scriptum est in alio psalmo: Rectos decet laudatio 1; item alibi scriptum est:
Non est speciosa laus in ore peccatoris 2; itemque alibi dicitur: Sacrificium laudis glorificabit me, et
ibi via est in qua ostendam illi salutare Dei; et consequenter: Peccatori autem dixit Deus: Utquid tu
enarras iustitias meas, et assumis testamentum meum per os tuum? Tu autem odisti disciplinam,
et proiecisti sermones meos post te 3: ne forte quisquam, quoniam dictum est: Laudate, servi,
Dominum, etiamsi in domo ista magna fuerit malus servus, putet sibi prodesse laudem Domini,
continuo quales sint qui laudare debeant Dominum, subicit et docet: Qui statis in domo Domini, in
atriis domus Dei nostri. Qui statis, non qui ruitis. Illi autem stare dicuntur, qui in mandatis eius
perseverant, qui in fide non ficta, et spe firma, et caritate sincera serviunt Deo, et honorant
Ecclesiam eius, et non dant offensionem male vivendo, eis qui venire volunt, et in via lapides
offensionis inveniunt. Ergo: Qui statis in domo Domini, laudate nomen Domini. Grati estote; foris
eratis, et intus statis. Quia ergo statis, parumne est vobis, ubi laudandus est qui vos erexit iacentes,
et fecit in domo sua stare, et ipsum agnoscere, ipsumque laudare? parvumne hoc beneficium est,
quod stamus in domo Domini? Hic interim, in hac peregrinatione, in hac domo, quod etiam
peregrinationis tabernaculum dicitur, quia hic stamus, numquid parum grati esse debemus? Nonne
cogitandum est quia hic stamus? nonne cogitandum est quid facti fuerimus? nonne cogitandum est
ubi iacebamus, et quo collecti sumus? nonne cogitandum est quia omnes impii Dominum non
quaerebant, et ipse illos non quaerentes quaesivit, ipse inventos excitavit, ipse excitatos vocavit,
ipse vocatos introduxit, et in domo sua stare fecit? Haec quisquis cogitat et ingratus non est,
omnino despicit se prae amore Domini sui, a quo sibi tanta praestita sunt: et quoniam non habet
quid pro tantis beneficiis Deo retribuat, quid ei restat nisi gratias agere, non rependere? Ad ipsam
gratiarum actionem pertinet, et calicem Domini accipere, et nomen eius invocare. Nam quid
retribuat Domino servus, pro omnibus quae retribuit illi 4? Ergo: Qui statis in domo Domini, in atriis
domus Dei nostri, laudate Dominum.

Deus ob suam bonitatem laudandus.
3. [v 3.] Quid dicturus sum quare laudetis! Quoniam bonus Dominus. Breviter uno verbo explicata
est laus Domini Dei nostri: Bonus Dominus. Sed bonus, non ut sunt bona quae fecit. Nam fecit Deus
omnia bona valde 5: non tantum bona, sed et valde Coelum et terram et omnia quae in eis sunt
bona fecit, et valde bona fecit. Si haec omnia bona fecit, qualis est ille qui fecit? Et tamen cum bona
fecerit, multoque sit melior qui fecit, quam ista quae fecit; non invenis melius quod de illo dicas, nisi
quia bonus est Dominus: si tamen intellegas proprie bonum, a quo sunt caetera bona. Omnia enim
bona ipse fecit: ipse est bonus quem nemo fecit. Ille bono suo bonus est, non aliunde participato
bono: ille seipso bono bonus est, non adhaerendo alteri bono 6. Mihi autem adhaerere Deo bonum
est, qui non eguit a quo fieret bonus; sed eguerunt illo caetera ut fierent bona. Vultis audire quam
singulariter ille sit bonus? Dominus interrogatus dixit: Nemo bonus, nisi unus Deus 7. Hanc
singularitatem bonitatis eius, et praeterire breviter nolo, et commendare congrue non sufficio.
Metuo ne si hinc cito transiero, ego ingratus inveniar: item metuo ne hoc cum explicandum
suscepero, sub tanta laudis dominicae sarcina defatiger. Sic tamen, fratres, accipite me et
laudantem et non sufficientem, ut etiamsi non impletur illius laudis explicatio, acceptetur laudatoris
devotio. Approbet me ipse voluisse, ignoscat non implevisse.

Deus est bonorum omnium bonum.
4. Ineffabili dulcedine teneor, cum audio: Bonus Dominus; consideratisque omnibus et collustratis
quae forinsecus video, quoniam ex ipso sunt omnia, etiam cum mihi haec placent, ad illum redeo a
quo sunt, ut intellegam quoniam bonus est Dominus. Rursum, cum ad illum, quantum possum,
ingressus fuero, interiorem mihi et superiorem invenio; quia sic bonus est Dominus, ut istis non
indigeat quo sit bonus. Denique ista non laudo sine illo; illum autem sine istis perfectum, non
indigum, incommutabilem, nullius bonum quaerentem quo augeatur, nullius malum timentem quo
minuatur, invenio. Et quid dicam amplius? Invenio in creatura coelum bonum, solem bonum, lunam
bonam, stellas bonas; terram bonam, quae gignuntur in terra et radicibus nixa sunt, bona; quae
ambulant et moventur, bona; quae volitant in aere et natant in aquis, bona. Dico et hominem

941

