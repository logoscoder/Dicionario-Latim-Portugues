6. [v. 2.] Parata est sedes tua, Deus, ex illo. Ex illo, quid est? Ex tunc. Tamquam si diceret: Quae est
sedes Dei? ubi sedet Deus? In sanctis suis. Vis esse sedes Dei? Para locum in corde tuo ubi sedeat.
Quae est sedes Dei, nisi ubi habitat Deus? Ubi habitat Deus, nisi in templo suo? Quod est templum
eius? Parietibus instruitur? Absit. Mundus iste est forte templum ipsius, quia valde magnus est, et
digna res quae capiat Deum? Nec capit eum a quo factus est. Et ubi capitur? In anima quieta, in
anima iusta: ipsa illum portat. Magna res, fratres: certe magnus est Deus; fortibus gravis, infirmis
levis est. Quos dixi fortes? Superbos, qui quasi habent praesumptionem virium suarum. Nam
infirmitas illa in humilitate maior fortitudo est. Audi Apostolum dicentem: Quando infirmor, tunc
potens sum 17. Hoc est quod commendavi, quia Dominus praecinctus est fortitudine, quando
humilitatem docebat. Ergo ipsa est sedes Dei, quae aperte alio loco in propheta dicitur: Super
quem requiescet Spiritus meus? id est, ubi requiescet Spiritus Dei, nisi in sede Dei? Audi quomodo
describat ipsam sedem. Forte auditurus eras marmoratam domum, ampla spatia atriorum, in
magna altitudine et fulgore tectorum. Audi quid sibi paret Deus: Super quem requiescet Spiritus
meus? Super humilem et quietum, et trementem verba mea 18. Ecce humilis es et quietus, et in te
habitat Deus. Altus est Deus, non in te habitat, si altus esse volueris. Certe altus vis esse, ut habitet
in te: humilis esto et tremens verba eius, et ibi habitat. Non timet trementem domum, quia ipse
illam firmat. Parata est sedes tua, Deus, ex illo. Ex illo, id est, ex tunc; id est, quasi quoddam
tempus significat. Ex tunc, ex quo? Forte ex die ante sabbatum 19. Ex illo, quia titulus Psalmi
praescribit nobis ex quo. Sexto enim die, id est, tempore huius mundi sexto, venit Dominus in
carne. Ex illo ergo, plane ex illo secundum hominem, ex illo ex utero. Quid enim dicit alius psalmus?
In splendore sanctorum ex utero. In splendore sanctorum, id est, ut illuminentur sancti, ut videant
Deum in carne; et purgetur cor, unde videatur in divinitate. In splendore sanctorum ex utero. Sed
quid ibi sequitur? Ne forte ex utero inde incipere putares esse Christum: Ante luciferum genui te 20.
Cum dixisset: In splendore sanctorum ex utero, subiecit statim, ne putares Christum a tempore
esse coepisse ex quo natus est, sicut coepit Adam, sicut Abraham, sicut David: Ante luciferum
genui te: ante omne quod illuminatur. Per luciferum enim, aut stellas omnes significat, et per stellas
tempora, quia fecit Deus stellas in signa temporum 21, ut ante tempora invenias natum esse
Christum: et utique qui natus est ante tempora, non potest videri natus ex tempore; quia et
tempora creatura Dei sunt. Et utique si omnia per ipsum facta sunt 22 et tempora per ipsum facta
sunt. Aut certe ante omnem spiritum qui illuminatur, de Sapientia dixit: Ante luciferum genui te.
Intendat Caritas vestra. Quomodo ergo cum dixisset: Ex utero, veluti praecavens fidei nostrae, ne
inde putaremus coepisse Christum ex quo ex utero virginis natus est; subiecit statim: Ante
luciferum genui te: sic et hic cum dixisset: Ex illo, id est, ex quodam tempore, ex die ante
sabbatum, ex illa sexta aetate mundi, quando venit Dominus Christus, et in carne natus est, quia
dignatus est, homo factus propter nos, Deus non solum ante Abraham, sed ante coelum et terram,
qui dixit: Ante Abraham ego sum 23: non solum ante Abraham, sed ante Adam; non solum ante
Adam, sed ante omnes Angelos, ante coelum et terram, quia omnia per ipsum facta sunt: subiecit,
ne tu intendens diem nativitatis Domini ex quo natus est, putares ex illo esse coepisse: Parata est
sedes tua, Deus. Sed quis Deus? A saeculo tu es: ab aeterno dixit
; sic habet graecus:
aliquando saeculum ponitur, aliquando aeternum ponitur. Ergo, o tu qui ex illo videris natus,
ex aeterno es. Non autem nativitas humana cogitetur, sed cogitetur aeternitas divina. Ergo coepit
ex quo natus est, crevit: audistis Evangelium. Elegit discipulos, implevit illos, coeperunt praedicare
discipuli. Forte hoc est quod consequenter dicit.

Persequentium furorem non timet Ecclesia.
7. [vv. 3-4.] Elevaverunt flumina voces suas. Quae sunt ista flumina quae elevaverunt voces suas?
Non audivimus: neque quando natus est Dominus, audivimus locuta flumina, neque quando
baptizatus est, neque quando passus est; non audivimus flumina locuta. Legite Evangelium, non
invenitis quia locuta sunt flumina. Parum est quia locuta sunt, elevaverunt voces suas: non solum
locuta sunt, sed fortiter, magne, excelse. Quae sunt ista flumina quae locuta sunt? Diximus quod in
Evangelio non legimus; tamen ibi quaeramus. Nam si ibi non invenimus, ubi inveniemus? Ego vobis
fingere potero: et subito ero non certus dispensator, sed ineptus fabulator. In Evangelio quaeramus,
simul quaeramus quae sunt flumina quae elevaverunt voces suas. Stabat Iesus, et clamabat,
dictum est in Evangelio. Quid clamabat? Ecce iam ipsum caput fluminum clamat; ipse fons vitae
unde sunt flumina cursura, levavit prior vocem suam. Et quid stabat Iesus et clamabat? Qui credit
in me, sicut Scriptura dicit, flumina aquae vivae de ventre eius fluent. Evangelista sequitur statim:
Hoc autem dicebat de Spiritu, quem accepturi erant hi qui in eum erant credituri. Spiritus autem
nondum erat datus, quia Iesus nondum erat glorificatus 24. Cum autem glorificatus esset Iesus in
resurrectione et ascensione in coelos, sicut nostis, fratres; impletis ibi decem diebus propter
quoddam sacramentum, misit Spiritum suum sanctum, implevit discipulos 25. Ipse Spiritus magnum
flumen, unde impleta sunt multa flumina. De ipso flumine dicit psalmus alio loco: Fluminis impetus

625

