ipsam requiem omnia faciens, abstine ab opere servili. Omnis enim qui facit peccatum, servus est
peccati 14: et utinam hominis, et non peccati! Haec tria pertinent ad dilectionem Dei, cuius cogita
unitatem, veritatem et voluptatem. Est enim quaedam voluptas in Domino, ubi verum sabbatum,
vera requies. Unde dicitur: Delectare in Domino, et dabit tibi petitiones cordis tui 15. Quis enim sic
delectat, quam ille qui fecit omnia quae delectant? In his tribus caritas Dei, in septem aliis caritas
proximi, ne facias alii quod pati non vis. Honores patrem et matrem: quia vis te honorari a filiis tuis.
Non moecheris: quia nec moechari uxorem tuam post te vis. Non occidas: quia et occidi non vis.
Non fureris: quia furtum pati non vis. Non falsum testimonium dicas: quia odisti adversum te falsum
testimonium dicentem. Non concupiscas uxorem proximi tui: quia et tuam non vis ab alio
concupisci. Non concupiscas rem aliquam proximi tui 16: quia si quis tuam concupiscit, displicet tibi.
Converte et in te linguam, quando tibi displicet qui tibi nocet. Haec omnia praecepta Dei sunt,
sapientia donante data sunt, desuper sonant. Tange psalterium, imple Legem, quam Dominus Deus
tuus non venit solvere, sed adimplere 17. Implebis enim amore, quod timore non poteras. Qui enim
timendo non facit male, mallet facere, si liceret. Itaque etsi facultas non datur, voluntas tenetur.
Non facio, inquit. Quare? Quia timeo. Nondum amas iustitiam, adhuc servus es: esto filius. Sed ex
bono servo fit bonus filius. Interim timendo noli facere, disces et amando non facere. Est enim
quaedam pulchritudo iustitiae. Poena te deterreat. Habet iustitia formam suam, oculos quaerit,
accendit amatores suos. Pro hac Martyres saeculum calcantes, sanguinem fuderunt. Quid amabant,
quando istis omnibus renuntiabant? Num enim illi non erant amatores? aut hoc vobis dicimus, ut
non ametis? Qui non amat, friguit, obriguit. Ametur, sed illa pulchritudo quae cordis oculos quaerit.
Ametur, sed illa pulchritudo quae laudata iustitia incendit animos. Promunt verba, edunt voces,
undique dicunt: Bene, Optime. Quid viderunt? Iustitiam viderunt, in qua pulcher est curvus senex.
Non enim si procedat senex iustus, est aliquid in eius corpore quod ametur, et tamen amatur ab
omnibus. Ibi amatur, ubi non videtur; imo ibi amatur, corde videtur. Delectet vos ergo, et rogate
Dominum ut delectet. Dominus enim dabit suavitatem, et terra nostra dabit fructum suum 18: ut per
caritatem impleatis quod per timorem implere difficile est. Quid dico difficile est? Non potest adhuc
animus: mallet non esse quod praecipitur, si ad faciendum amore non ducitur, sed timore
coarctatur. Noli furtum facere, time gehennas: mallet non esse gehennas, in quas mitteretur.
Quando incipit amare iustitiam, nisi quando mallet furta non esse, etsi gehennae non essent, in
quas fures mitterentur? Hoc est amare iustitiam.
7. Et ipsa iustitia qualis est? quis illam pingit? Sapientia Dei quam pulchritudinem habet? Per illam
pulchra sunt omnia, quae oculis placent: ei videndae, complectendae, corda mundanda sunt. Huius
nos amatores profitemur: ipsa nos componit, ut ei non displiceamus. Et quando nos reprehendunt
homines in his rebus, in quibus ei quam diligimus placemus, quomodo parvi habemus
reprehensores nostros, quomodo illos contemnimus et omnino nihili pendimus? Amatores lubrici et
damnabiles feminarum, quando amatae ipsorum componunt illos secundum oculos suos, si ipsis
placeant, non curant eos quibus displicent, putantes sibi sufficere quod earum oculis placent, ad
quas affectant: et plerumque gravibus displicent, imo semper gravibus displicent, et meliore iudicio
reprehenduntur. Non bene tonsus es, dicit vir gravis lascivo adolescenti, non te decet cum talibus
cincinnis incedere. Novit autem ille capillos illos placere nescio cui: odit te reprehendentem vero
iudicio, et servat in se quod placet perverso consilio. Inimicum te putat, quia turpitudinem demis.
Fugit oculos tuos, et omnino non curat qua regula iustitiae reprehendatur. Si ergo illi non curant
reprehensores veraces, ut sint formosi fallaces; nos in his rebus in quibus placemus sapientiae Dei,
debemus curare irrisores iniustos, non Habentes oculos unde videant quod amamus? Haec
cogitantes recti corde: Confitemini Domino in cithara, in psalterio decem chordarum psallite ei.
8. [v 3.] Cantate ei canticum novum. Exuite vetustatem: nostis canticum novum. Novus homo,
Novum Testamentum; novum canticum. Non pertinet novum canticum ad homines veteres: non
illud discunt nisi homines novi, renovati per gratiam ex vetustate, et pertinentes iam ad
Testamentum novum, quod est regnum coelorum. Ei suspirat omnis amor noster, et cantat
canticum novum. Cantet canticum novum, non lingua, sed vita. Cantate ei canticum novum: bene
cantate ei. Quaerit unusquisque quomodo cantet Deo. Canta illi, sed noli male. Non vult offendi
aures suas. Bene canta, frater. Si alicui bono auditori musico, quando tibi dicitur: Canta ut placeas
ei, sine aliqua instructione musicae artis cantare trepidas, ne displiceas artifici; quia quod in te
imperitus non agnoscit, artifex reprehendit: quis offerat: Deo bene cantare, sic iudicanti de cantore,
sic examinanti omnia, sic audienti? Quando potes afferre tam elegans artificium cantandi, ut tam
perfectis auribus in nullo displiceas? Ecce veluti modum cantandi dat tibi: noli quaerere verba,
quasi explicare possis unde Deus delectatur. In iubilatione cane: hoc est enim bene canere Deo, in
iubilatione cantare. Quid est in iubilatione canere? Intellegere, verbis explicare non posse quod
canitur corde. Etenim illi qui cantant, sive in messe, sive in vinea, sive in aliquo opere ferventi, cum
coeperint in verbis canticorum exsultare laetitia, veluti impleti tanta laetitia, ut eam verbis
explicare non possint, avertunt se a syllabis verborum, et eunt in sonum iubilationis. Iubilum sonus

126

