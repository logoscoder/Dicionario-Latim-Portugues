sine lege; Ubi autem non est lex, nec praevaricatio 5. Porro, si nemo sine lege peccaret, non idem
ipse apostolus diceret: Quicumque sine lege peccaverunt, sine lege peribunt 6. Secundum istum
vero psalmum, si praevaricantes sunt omnes peccatores terrae, nullum est utique sine
praevaricatione peccatum: nulla est autem praevaricatio sine lege; nullum est igitur nisi in lege
peccatum. Qui ergo dicit: Praevaricantes deputavi omnes peccatores terrae, nullos esse omnino,
nisi qui legem transgressi sunt, vult intellegi peccatores; et ob hoc adversatur illi qui dixit:
Quicumque sine lege peccaverunt, sine lege peribunt. Secundum illum quippe sunt aliqui
peccatores, quamvis non sint praevaricantes, id est, qui sine lege peccaverunt: Ubi enim non est
lex, nec praevaricatio: secundum istum autem nullus est sine praevaricatione peccator; quia
praevaricantes deputat omnes peccatores terrae. Nullus ergo secundum istum sine lege peccavit;
quia ubi non est lex, nec praevaricatio. An forte dicturi sumus, verum quidem esse quod nec
praevaricatio sit ubi non est lex, sed verum non esse quod aliqui sine lege peccaverint; aut verum
quidem esse aliquos sine lege peccasse, sed verum non esse, ubi lex non est, praevaricationem
esse non posse? At utrumque Apostolus dixit: verum est ergo utrumque, quia utrumque per
Apostolum Veritas dixit. Quomodo ergo erit verum quod in psalmo isto eadem procul dubio Veritas
dixit: Praevaricantes deputavi omnes peccatores terrae? Respondetur enim nobis: Qui sunt ergo illi
qui secundum Apostolum sine lege peccaverunt? Non enim et eorum quisquam praevaricans
deputandus est, cum secundum eumdem apostolum, praevaricatio non sit ubi lex non est.

Iudaeos et Graecos sub peccato esse ostendit Apostolus.
2. Sed nimirum cum diceret Apostolus: Quicumque sine lege peccaverunt, sine lege peribunt, de
illa lege agebat quam Deus dedit per Moysen famulum suum populo suo Israel. Hoc ipsa quae
circumstant, verba eius ostendunt. Disputabat enim de Iudaeis et Graecis, id est Gentibus, non ad
circumcisionem, sed ad praeputium pertinentibus; ideo sine lege eos dicens, quia non acceperant
legem quam se accepisse gloriabantur Iudaei: unde illis ait: Si autem tu Iudaeus cognominaris, et
requiescis in lege, et gloriaris in Deo 7. Denique unde ad hanc sententiam venerit, intuendum est, ut
diceret: Quicumque sine lege peccaverunt, sine lege peribunt. Ira, inquit, et indignatio, tribulatio et
angustia in omnem animam hominis operantis malum, Iudaei primum et Graeci; gloria autem et
honor et pax omni operanti bonum, Iudaeo primum et Graeco: Non est enim personarum acceptio
apud Deum. Ad haec addidit unde nunc quaestio est, et ait: Quicumque enim sine lege
peccaverunt, sine lege peribunt; et quicumque in lege peccaverunt, per legem iudicabuntur 8. Hos
utique Iudaeos, illos autem Graecos volens intellegi, quoniam de his agebat; utrosque sub peccato
esse demonstrans, ut egere se gratia utrique fateantur: propter quod dicit: Non enim est distinctio:
omnes enim peccaverunt, et egent gloria Dei; iustificati gratis per gratiam ipsius, per
redemptionem quae est in Christo Iesu 9. Quos itaque dicit omnes peccasse, nisi Iudaeos et
Graecos, de quibus dixerat: Non enim est distinctio? Nam de his et paulo ante: Causati enim
sumus, inquit: Iudaeos et Graecos omnes sub peccato esse 10. Ac per hoc quicumque sine lege
peccaverunt, illa scilicet de qua Iudaei gloriabantur, sine lege peribunt; et quicumque in lege
peccaverunt, id est ipsi Iudaei, per legem iudicabuntur. Nec ideo non peribunt, nisi credant in eum
qui venit quaerere quod perierat 11.

Catholicorum quorundam tractatorum falsa opinio excluditur.
3. Nonnulli quippe etiam catholici tractatores, in his Apostoli verbis aliter quam se res habet, parum
attendendo sapuerunt, ut dicerent illos perire qui sine lege peccaverunt; hos autem qui in lege
peccaverunt, iudicari tantummodo, non perire: tamquam per poenas transitorias credantur esse
purgandi, sicut ille de quo dictum est: Ipse autem salvus erit, sic tamen quasi per ignem 12. Sed hoc
merito fundamenti bene intellegitur, de quo agebat Apostolus, ut hoc diceret. Superius quippe
dixerat: Ut sapiens architectus fundamentum posui; alius superaedificat: unusquisque autem videat
quomodo superaedificat. Fundamentum enim aliud nemo potest ponere praeter id quod positum
est, quod est Christus Iesus 13: et caetera usque ad eumdem locum, ubi eum dixit per ignem
salvari, qui super hoc fundamentum, non aurum, argentum, lapides pretiosos, sed ligna, fenum,
stipulam aedificat; non tamen respuit ne recipiat, nec receptum deserit fundamentum; idque
omnibus carnalibus suis, quibus capitur atque succumbit, delectationibus anteponit, cum ad hunc
articulum ventum fuerit, ut aut illae deserantur, aut Christus; ubi si non anteponitur Christus, non
illi est fundamentum. Omnibus quippe structurae posterioribus partibus anteponitur fundamentum.
Nec cogitasse existimo eos qui senserunt non perire de quibus dictum est: Per legem
iudicabuntur 14, nisi quia fundamentum habent Christum. Parum ergo attenderunt quod
demonstravimus; atque ipsa Scriptura clamat, de Iudaeis hoc Apostolum dicere, qui sine
fundamento sunt Christo. Quis autem Christianus dixerit non perire Iudaeum, si non credat in
Christum, sed tantummodo iudicari: cum Christus ipse ad eamdem gentem, propter oves qua inde

846

