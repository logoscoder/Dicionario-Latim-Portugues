non intellegebatur; locutus est in scabello pedum suorum, et intellecta sunt verba nubis eius. In
columna nubis loquebatur ad eos.

Deus, sive parcens sive puniens, propitius est.
11. Attendamus ergo, fratres: videte quos et quales sanctos nominaverit. Custodiebant testimonia
eius, et praecepta eius quae dedit eis. Custodiebant certe, intendite. Custodiebant testimonia eius,
et praecepta eius quae dedit eis. Hoc dicit, et negari non potest. Nihilne habebant peccati?
Quomodo? Quando custodiebant praecepta eius, custodiebant testimonia eius. Videte quales nos
velit formari, ne quasi de perfecta iustitia praesumamus. Ecce Moyses et Aaron in sacerdotibus
eius, et Samuel in his qui invocant nomen eius, ad quos de columna nubis loquebatur, tam aperte
illos exaudiebat, qui custodiebant testimonia et praecepta eius quae dedit eis. Domine, inquit: Deus
noster, tu exaudisti eos; Deus, tu propitius fuisti illis. Propitius non dicitur Deus, nisi peccatis:
quando dat veniam, tunc dicitur propitius. Et quid habebat in istis quod vindicaret, ut esset
propitius ignoscendo? Propitius erat donando peccata, propitius erat et vindicando. Quid enim
sequitur? Tu propitius fuisti illis, et vindicans in omnes affectiones eorum. Etiam vindicans propitius
fuisti: non solum donans peccata, sed etiam vindicans propitius fuisti. Videte, fratres mei, quid hic
commendavit; advertite. Illi Deus irascitur, quem peccantem non flagellat: nam cui vere propitius
est, non solum donat peccata, ne noceant ad futurum saeculum; sed etiam castigat, ne semper
peccare delectet.

Deus electorum corda purificat.
12. Agite, fratres; quomodo in illis vindicatum est si quaeramus, aderit Dominus ut dicam.
Quaeramus enim tres istas personas, Moysen, et Aaron, et Samuelem, et quomodo in eis
vindicatum sit, quia dixit: Vindicans in omnes affectiones eorum: utique eas affectiones dicens
eorum, quas Dominus noverat in cordibus illorum, quas homines non noverant. Etenim sine querela
hominum versabantur in medio plebis Dei. Sed quid dicimus? quia Moyses habuit primam vitam
fortasse peccatricem? Nam et percusso homine, fugit de Aegypto 22. Habuit et Aaron primam vitam
quae displiceret Deo. Nam ipse insanienti populo et furenti idolum permisit ut fieret, et factum est
populo Dei idolum quod adoraret 23. Samuel quid fecit, infans ad templum datus 24? Omnes aetates
suas inter sancta sacramenta Dei peregit, ab ineunte aetate famulus Dei. Nihil unquam dictum est
de Samuele, nihil ab hominibus. Noverat ibi forte Deus aliquid quod purgaret; quia et quod
perfectum iam videtur hominibus, illi perfectioni adhuc imperfectum est. Pleraque faciunt artifices,
et ostendunt imperitis; et cum iam iudicaverint imperiti esse perfecta, expoliunt illa artifices, qui
noverunt adhuc quid illis desit, ut mirentur homines tantam expolitionem rebus accidisse, quas iam
perfectas pronuntiaverant. Fit hoc et in aedificiis, et in picturis, et in vestibus, et prope in omni
genere artium. Primo iudicant illud iam quasi perfectum esse, ut oculi eorum amplius nihil
desiderent: sed aliud iudicat oculus imperitus, aliud iudicat artis regula. Sic et illi sancti versabantur
ante oculos Dei, tamquam sine culpa, tamquam perfecti, tamquam angeli: noverat autem quid illis
deesset, qui vindicabat in omnes affectiones eorum. Vindicabat autem non irascens, sed propitius:
ad hoc vindicabat ut perficeret coeptum, non ut damnaret eiectum. Vindicans ergo in omnes
affectiones eorum erat Deus. Quomodo vindicavit in Samuelem? ubi est vindicta ipsa? Hoc dico, ut
noverint Christiani, qui iam hic cognoverunt Christum, ad quos venit in scabello pedum suorum,
quos ita dilexit, pro quibus sanguinem fudit; noverint quomodo vapulent, cum multum profecerint.
Quaerimus vindictam in Moyse; prope nullam habet, nisi quod ad extremum ait illi Deus: Ascende in
montem, et morere. Ait seni: Morere: iam peregerat aetates suas: numquid nunquam erat
moriturus? Qualis illa vindicta? Ostendit ibi vindictam suam, ut diceret: Non intrabis in terram
promissionis 25, quo intraturus erat populus? Quamdam figuram quorumdam gerebat Moyses. Nam
qui in regnum coelorum intravit, magna illi poena erat ad terram illam non venire, quae ad tempus
erat promissa, ut umbram ostenderet et transiret? Nonne multi perfidi intrarunt in illam terram?
nonne in illa terra viventes multa mala fecerunt, et Deum offenderunt? nonne et idololatriam secuti
sunt in ipsa terra? Magnum erat non dedisse terram istam Moysi? Sed Moysen voluit gestare
figuram eorum qui sub Lege erant, quia per Moysen data est Lex 26: et ostendit eos qui sub Lege
esse vellent, et sub gratia esse nollent, non intraturos in terram promissionis. Ergo illud quod
dictum est Moysi, figura erat, non poena. Seni mors quae poena? Non intrare in illam terram quae
poena, quo intraverunt indigni? De Aaron autem quid dictum est? Mortuus est et ipse senex, filii sui
successerunt ei in sacerdotio 27; filius eius postea sacerdotium administravit: quomodo et in istum
vindicavit? Samuel et ipse sanctus senex mortuus est, relictis filiis successoribus suis 28. Quid est
quod in illos vindicatum est quaero, et secundum homines non invenio: secundum autem quod scio
pati servos Dei, quotidie in illos vindicabatur. Legite, et videte vindictas, et qui proficitis ferte
vindictas. Quotidie patiebantur populos contradicentes, quotidie patiebantur inique viventes; et

669

