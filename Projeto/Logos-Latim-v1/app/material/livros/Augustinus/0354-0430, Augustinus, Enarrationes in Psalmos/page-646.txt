obdurastis corda vestra; per se nunc loquitur, mollescant corda vestra. Qui praecones ante se
mittebat, ipse venire dignatus est; ore suo hic loquitur, qui loquebatur per ora Prophetarum. Hodie
ergo si vocem eius audieritis, nolite obdurare corda vestra.

Male a patribus gesta ne imitemur.
13. [v. 9.] Quare dixisti: Nolite obdurare corda vestra? Quia meministis quid soleant facere patres
vestri. Nolite obdurare corda vestra: quemadmodum in illa amaricatione, secundum diem
tentationis in deserto. Recolitis certe, fratres, quod ille populus tentarit Deum, acceperit
disciplinam, et rectus sit in deserto tamquam ab optimo sessore, frenis legum, frenis praeceptorum;
nec sit desertus tamen a Deo etiam indomitus, non solum beneficiis praesentibus, sed etiam virga
emendationis non desistente. Nolite ergo obdurare corda vestra: sicut in amaricatione, secundum
diem tentationis in deserto, ubi tentaverunt me patres vestri 34. Iam tales non sint patres vestri;
nolite eos imitari. Patres vestri erant; sed si non imitati fueritis, patres vestri non erunt: tamen quia
de his nati estis, patres vestri erant. Et si Gentes venientes ab extremo terrae, sicut dicit Ieremias:
Ad te Gentes venient ab extremo terrae, et dicent: Verae mendacia coluerunt patres nostri,
simulacra in quibus non est utilitas 35: si Gentes dimiserunt simulacra sua, ut venirent ad Deum
Israel; quos ipse Deus Israel de Aegypto per mare rubrum duxit, in quo inimicos eorum
consequentes operuit 36; quos in desertum eduxit, manna pavit, nunquam virgam suam ab eorum
disciplina tulit, nunquam beneficia misericordiae subtraxit; ipsi debent deserere Deum suum, cum
Gentes venerint ad Deum ipsorum? Ubi tentaverunt me patres vestri; probaverunt, et viderunt
opera mea. Quadraginta annis viderunt opera mea, quadraginta annis exacerbaverunt me: ante
illos miracula in manu Moysi faciebam, et ipsi magis magisque corda obdurabant 37.

Quadragenarii numeri sacramentum.
14. [v. 10.] Quadraginta annis proximus fui generationi huic. Quid est, proximus fui? Praesentavi
me in signis et virtutibus meis: non uno die, non duobus; sed: Quadraginta annis proximus fui
generationi huic; et dixi: Semper isti errant corde. Hoc significaverunt quadraginta anni, quod et
semper. Quadragenarius enim iste numerus indicat integritatem saeculorum, tamquam perficiantur
saecula per hunc numerum. Ideo Dominus quadraginta diebus ieiunavit, quadraginta diebus
tentatus est in eremo 38, et quadraginta diebus fuit cum discipulis post resurrectionem 39. Primis
quadraginta diebus tentationem, posterioribus quadraginta diebus consolationem ostendit; quia
cum tentamur, sine dubio consolamur. Corpus enim eius, id est Ecclesia, necesse est tentationes
patiatur in hoc saeculo; sed non deest ille consolator qui dixit: Ecce ego vobiscum sum usque in
consummationem saeculi 40. Et dixi: Semper isti errant corde. Ad hoc cum illis fui quadraginta annis,
ut ostenderem genus tale hominum, quod me semper exacerbat usque in finem saeculi: quia per
illos quadraginta annos, totum saeculum significare voluit.

De N.T. populo ac de requie illi a Deo servata.
15. [v. 11.] Quid ergo? pro illis non erunt alii qui intrent in requiem Dei? Improbati sunt illi quibus
displicuit misericordia Dei, qui restiterunt Deo corde indurato; illis improbatis, numquid perdidit
Deus populum suum? Non erit verum: Potens est Deus de lapidibus istis suscitare filios Abrahae 41?
Ergo, dixi: Semper isti errant corde. Et isti non cognoverunt vias meas, quibus iuravi in ira mea: Si
introibunt in requiem meam. Quibus iuravi in ira mea, si introibunt in requiem meam: magnus
terror. Ab exsultatione coepimus, sed ad magnum timorem conclusit psalmus iste: Quibus iuravi in
ira mea: Si introibunt in requiem meam. Loqui Dominum magnum est; quanto magis iurare Deum?
Iurantem hominem debes timere, ne propter iurationem faciat quod contra voluntatem eius est;
quanto magis Deum, qui nihil temere iurare potest? Iurationem ad confirmationem voluit esse. Et
per quem iurat Deus? Per semetipsum: non enim habet maiorem per quem iuret 42. Per semetipsum
confirmat promissa sua, per semetipsum confirmat minas suas. Nemo dicat in corde suo: Verum est
quod promittit; falsum est quod minatur. Sicut verum est quod promittit, sic certum est quod
minatur. Tam certus esse debes de requie, de felicitate, de aeternitate, de immortalitate, si feceris
praecepta ipsius, quam certus esse debes de interitu, de ardore ignis aeterni, de damnatione cum
diabolo, si contempseris praecepta eius. Iuravit ergo illis in ira sua, ne intrent in requiem ipsius: et
tamen oportet aliquos intrare in requiem ipsius; non enim nulli dabitur requies ipsius. Illis ergo
reprobatis, nos intrabimus: quia etsi aliqui ex ramis fracti sunt propter dissimilitudinem et
infidelitatem, nos propter fidem et humilitatem inseremur 43. Nos ergo intremus in requiem eius.
Unde autem intrarunt illi qui intrarunt, illi qui electi sunt, qui non corde obdurato restiterunt? Quia
verum est quod non repellet Dominus plebem suam 44.

646

