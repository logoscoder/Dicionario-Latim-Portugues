quo erigitur in Deum. Nam in alio psalmo sic ait: Deiecisti eos, dum extollerentur 44. Non dixit:
Deiecisti eos, quia elati sunt; aut: Deiecisti eos, posteaquam elati sunt; ut aliud sit tempus elationis
eorum, aliud tempus deiectionis: sed in eo ipso quo extollebantur, ibi deiciebantur. Quantum enim
superbum cor hominis, tantum recedit a Deo; et si recedit a Deo, in profundum it. Contra, cor
humile de coelo adducit Deum, ut proximus fiat. Certe altus est Deus, super omnes coelos est Deus,
transcendit omnes Angelos: quantum habes erigi, ut attingas ad illum excelsum? Nolo te rumpas
extendendo te; aliud consilium tibi do, ne in ista extensione forte crepes per superbiam: certe altus
est Deus; tu humilia te, et descendet ad te.

Quem diligit Deus corripit.
17. [v. 14.] Audivimus quare parcat malis; hoc ipsum fossa ipsorum est. Dicit tibi Deus: Quomodo
illis foditur, et quare illis foditur fovea, non est tuum cognoscere; sed ex lege mea disce patientem
te esse debere, donec fodiatur peccatori fovea. Et quid de me, inquis, qui laboro, et laboro inter
ipsos peccatores? Respondetur tibi quod sequitur: Quia non repellet Dominus plebem suam.
Exercet, non repellit. Quomodo enim dicit alio loco Scriptura? Quoniam quem diligit Deus, corripit;
flagellat autem omnem filium quem recipit 45. Ille flagellatum recipit, tu dicis quia repellit? Videmus
homines in filiis suis facere illud: aliquando iam desperatos filios suos dimittunt vivere quomodo
volunt; eos qui spem habent, flagellant; illos quos omnino viderint sine spe et indomitos esse,
dimittunt ut faciant quod volunt. Iam quem dimittit facere quod vult, non vult admittere ad
haereditatem suam: eum autem flagellat filium cui ipsam haereditatem servat. Cum autem flagellat
Deus filium, currat sub manu Patris flagellantis; quia qui flagellat, ad haereditatem erudit: ab
haereditate non repellit filium suum quem castigat; sed ideo flagellat, ut recipiat. Non sit tam vano
sensu et puerili, ut dicat: Plus amat pater meus fratrem meum, cui permittit facere quidquid vult;
ego si me movero contra iussionem patris mei, flagella invenio. Tu gaude sub flagellis; quia tibi
servatur haereditas: Quia non repellet Dominus plebem suam. Ad tempus emendat, non in
aeternum damnat: illis autem ad tempus parcit, in aeternum illos damnabit. Elige tibi: temporalem
vis laborem, an sempiternam poenam? temporalem felicitatem, an sempiternam vitam? Quid
minatur Deus? Sempiternam poenam. Quid promittit Deus? Sempiternam requiem. In quo flagellat
bonos, temporale est: in quo parcit malis, temporale est. Quia non repellet Dominus plebem suam,
et haereditatem suam non derelinquet.

Tuam voluntatem corrige ad Dei voluntatem.
18. [v. 15.] Quousque iustitia, inquit, convertatur in iudicium et qui habent eam omnes recto sunt
corde. Attende modo, et habe iustitiam; quia iudicium nondum potes habere. Prius est ut habeas
iustitiam; sed ipsa iustitia tua convertetur in iudicium. Habuerunt hic iustitiam Apostoli, et
pertulerunt iniquos. Sed quid illis dicitur? Sedebitis super duodecim sedes, iudicantes duodecim
tribus Israel 46. Ergo iustitia ipsorum convertetur in iudicium. Modo enim iustus quisquis hic fuerit,
ad hoc est ut patiatur mala et toleret: patiatur tempus passionis, et venit dies iudicationis. Sed quid
dico de servis Dei? Ipse Dominus qui iudex est omnium vivorum et mortuorum, primo iudicari
voluit, et sic iudicare. Quousque iustitia convertatur in iudicium: et qui habent eam omnes recto
sunt corde. Qui habent modo iustitiam, nondum iudicant. Primo est enim habere iustitiam, et
postea iudicare: primo patitur malos, et postea iudicat malos. Modo iustitia sit; postea convertetur
in iudicium. Et tamdiu patitur homines malos, quamdiu vult Deus, quamdiu illos perferet Ecclesia
Dei, ut erudiatur per malitiam ipsorum. Non tamen repellet Deus plebem suam, quosque iustitia
convertatur in iudicium: et qui habent eam, omnes recto sunt corde. Qui sunt recto corde? Qui hoc
volunt quod Deus vult. Parcit peccatoribus, tu vis ut iam perdat peccatores. Distorti cordis es et
pravae voluntatis, quando aliud vis, aliud vult Deus. Vult autem Deus parcere malis, tu non vis
parci: patiens est Deus peccatoribus, tu non vis tolerare peccatores. Sed ut dicere coeperam, aliud
vis tu, aliud Deus: converte cor tuum, et dirige ad Deum; quia et Dominus infirmis compassus est.
Vidit in corpore suo, id est in Ecclesia sua infirmos, qui primo voluntatem suam sequi tentarent; sed
cum viderent voluntatem Dei aliam esse, dirigerent se et cor suum ad suscipiendam et sequendam
voluntatem Dei. Ne voluntatem Dei velis torquere ad voluntatem tuam, sed tuam corrige ad
voluntatem Dei. Voluntas Dei sic est quomodo regula: ecce, puta, torsisti regulam; unde habes
corrigi? Illa autem integra manet: regula est enim incommutabilis. Quamdiu integra est regula,
habes quo te convertas et corrigas pravitatem tuam, habes unde corrigas quod in te tortum est.
Quid autem volunt homines? Parum est, quia voluntatem suam tortuosam habent; etiam volunt
voluntatem Dei tortam facere secundum cor suum, ut hoc faciat Deus quod ipsi volunt, cum ipsi hoc
debeant facere quod Deus vult.

Christus sancti omnibus exemplar oboedientiae.
635

