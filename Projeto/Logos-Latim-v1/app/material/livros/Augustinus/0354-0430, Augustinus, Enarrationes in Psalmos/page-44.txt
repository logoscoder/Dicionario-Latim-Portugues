Creatori non creaturae oportet.
7. [v 6.] Quoniam Deus in generatione iusta est: id est, non est in eis qui diligunt saeculum.
Iniustum est enim relinquere saeculorum conditorem, et diligere saeculum, et servire creaturae
potius quam Creatori 7. Consilium inopis confudistis, quoniam Dominus spes eius est: id est,
contempsistis humilem adventum Filii Dei, quia in eo non vidistis pompam saeculi: ut hi quos
vocabat, in Deo solo spem ponerent, non in rebus transeuntibus.
8. [v 7.] Quis dabit ex Sion salutare Israel? subauditur, nisi ipse cuius humilitatem contempsistis?
Ipse enim in claritate venturus est ad iudicium vivorum et mortuorum, regnumque iustorum; ut
quoniam isto humili adventu facta est caecitas ex parte Israel, ut plenitudo Gentium intraret 8, in
illo alio fiat quod sequitur, et sic omnis Israel salvus fieret: pro Iudaeis enim Apostolus etiam illud
Isaiae testimonium accipit, quod dictum est, Veniet ex Sion qui avertat impietatem ab Iacob 9; sicut
hic positum est, Quis dabit ex Sion salutare Israel? Cum averterit Dominus captivitatem plebis
suae, exsultabit Iacob, et laetabitur Israel: repetitio est, sicut solet; nam idem puto esse laetabitur
Israel, quod est exsultabit Iacob.

14

IN PSALMUM 14
ENARRATIO

1. [v 1.] Psalmus ipsi David. De hoc titulo nulla quaestio est. Domine, quis peregrinabitur in
tabernaculo tuo? Quamquam aliquando ponatur tabernaculum etiam pro habitatione sempiterna,
tamen cum proprie accipitur tabernaculum, belli res est: unde et contubernales milites dicuntur,
tamquam simul habentes tabernacula. Hic sensus adiuvatur ex eo quod dictum est, quis
peregrinabitur: ad tempus enim cum diabolo dimicamus, et tunc opus est tabernaculo, quo nos
reficiamus; quod significat maxime fidem temporalis dispensationis, quae pro nobis acta est
temporaliter per incarnationem Domini. Et quis requiescet in monte sancto tuo? hic fortasse iam
ipsam aeternam habitationem significat, ut montem intellegamus supereminentiam caritatis Christi
in vita aeterna.
2. [v 2.] Qui ingreditur sine macula, et operatur iustitiam: hoc proposuit, deinceps id exsequitur.

Veritas in corde habeatur.
3. [v 3.] Qui loquitur veritatem in corde suo: nonnulli enim in labiis habent veritatem, et in corde
non habent: tamquam si aliquis dolose ostendat viam, sciens in ea esse latrones, et dicat, Si hac
ieris, a latronibus tutus eris; et contingat ut vere non ibi latrones inveniantur, verum ille locutus est,
sed non in corde suo; aliud enim putabat, et nesciens verum dixit: ergo parum est verum loqui, nisi
etiam in corde ita sit. Qui non egit dolum in lingua sua: lingua agitur dolus, cum aliud ore profertur,
aliud pectore tegitur. Nec fecit proximo suo malum: proximum omnem hominem accipi oportere
notum est. Et opprobrium non accepit adversus proximum suum: id est, non libenter aut temere
credidit criminatori.
4. [v 4.] Ad nihilum deductus est in conspectu eius malignus. Ista perfectio est, ut nihil in hominem
valeat malignus; et ut hoc sit in conspectu eius, id est, certissime noverit malignum non esse, nisi
cum animus a specie sui Creatoris aeterna et incommutabili, ad creaturae speciem avertitur, quae
de nihilo facta est. Timentes autem Dominum glorificat: utique ipse Dominus. Initium autem
sapientiae timor Domini 1: sicut ergo illa superiora pertinent ad perfectos, ita ea quae nunc dicturus
est pertinent ad incipientes.

Quomodo veritas sit in corde.
5. [v 5.] Qui iurat proximo suo, et non decipit: qui pecuniam suam non dedit ad usuram, et munera
super innocentes non accepit. Ista non sunt magna: sed qui nec ista potest, multo minus potest
loqui veritatem in corde suo, et non dolum agere in lingua sua, sed ut est in corde verum ita
proferre, et habere in ore, Est est, Non non 2; et non facere proximo suo malum, id est nulli homini;
et opprobrium non accipere adversus proximum suum: quae sunt perfectorum, in quorum
conspectu ad nihilum deductus est malignus. Tamen etiam ista minora ita concludit: Qui facit haec,

44

