levabatur, cum audiebatur, cum damnabatur; in his omnibus gaudebat: et eam miseri miseram
putabant, quae coram Angelis gaudebat.

Sedes et templum Dei, anima iusti.
4. [v 2.] Adorabo ad templum sanctum tuum. Quod templum sanctum tuum? Ubi habitabimus, ubi
adorabimus. Currimus enim, ut adoremus. Gravidum cor nostrum parturit, et ubi pariat quaerit.
Quis est ille locus ubi adorandus est Deus? qui mundus? quod aedificium? quae denique sedes in
coelo et inter stellas? Quaerimus in Scripturis sanctis, et invenimus in verbis Sapientiae: Ego, inquit,
eram cum illo; ego eram ad quam adgaudebat quotidie 5. Et dicit opera eius, et exponit nobis
sedem ipsius. Quam? Quando validas, inquit, faciebat in summo nubes quando sedem suam
segregabat super ventos 6. Sedes autem eius templum eius. Quo ergo ibimus? Super ventos
adoraturi sumus? Si super ventos adoratur, aves nos vincunt. Si autem intellegamus ventos animas,
id est, ventorum nomine significatas animas, sicut ait quodam loco Scriptura: Volavit super pennas
ventorum 7; hoc est, super virtutes animarum: unde et flatus Dei dicitur anima, tamquam ventus 8,
non ut iste intellegatur ventus quo corpus propellente sentimus, sed ut eius nomine significetur
aliquid invisibile, quod neque oculis cerni potest, nec sentiri auribus, nec odoratu duci, nec palato
gustari, nec manu contrectari; quod est utique vita quaedam, qua vivimus, quae anima dicitur: si
hos ventos intellexerimus, non est quare quaeramus pennas visibiles, ut cum avibus volemus ad
adorandum ad templum Dei; sed super nos ipsos inveniemus Deum sedere, si eius fideles esse
voluerimus. Videte si hoc non est: Templum enim Dei sanctum est, ait Apostolus, quod estis vos 9.
Certe tamen, quod manifestum est, in Angelis habitat Deus. Ergo cum gaudium nostrum de
spiritalibus rebus, non de terrenis bonis assumit canticum Deo, ut psallat coram Angelis; ipsa
congregatio Angelorum templum Dei est, adoramus ad templum Dei. Ecclesia deorsum, et Ecclesia
sursum: Ecclesia deorsum in omnibus fidelibus, Ecclesia sursum in omnibus Angelis. Sed descendit
ad Ecclesiam deorsum Dominus Angelorum, et ei Angeli in terra ministraverunt ministranti nobis 10.
Non enim veni, inquit, ministrari, sed ministrare 11. Quid nobis ministravit, nisi quod hodieque
manducamus et bibimus? Cum ergo Dominus Angelorum nobis ministrarit, non desperemus nos
futuros aequales Angelis. Maior enim Angelis descendit ad hominem, et Crea or Angelorum suscepit
hominem, Dominus Angelorum mortuus est pro homine. Adorabo ergo ad templum sanctum tuum:
intellego templum tuum non manu factum, sed quod tu fecisti tibi.
5. Et confitebor nomini tuo, in misericordia tua et veritate tua. In duobus istis confitemur: sic enim
et in alio psalmo legitur: Universae viae Domini misericordia et veritas 12. In duobus istis
confitemur; in tua misericordia, et in tua veritate. Misericordia peccatorem respexisti, veritate
promissionem reddidisti. In tua ergo misericordia et veritate confitebor tibi. Has etiam ego pro meis
viribus reddo, quas mihi donasti, faciens misericordiam et veritatem; misericordiam in subveniendo,
veritatem in iudicando. His adiuvamur a Deo, his promeremur Deum. Merito ergo misericordia et
veritas universae viae Domini 13. Non sunt aliae viae, quibus ad nos veniat; non sunt aliae viae,
quibus ad illum veniamus.

Super Israel nomen Domini magnificatum.
6. Quoniam magnificasti super omne, nomen sanctum tuum. Qualis ista gratulatio, fratres?
Magnificavit nomen suum sanctum super Abraham. Credidit enim Abraham Deo, et deputatum est
illi ad iustitiam 14. Caeterae omnes gentes idolis immolabant, daemonibus serviebant. Natus est ex
Abraham Isaac; magnificatus est super illam domum Deus: inde Iacob; magnificatus est Deus, qui
dicit: Ego sum Deus Abraham, et Deus Isaac, et Deus Iacob 15: inde duodecim filii, inde populus
Israel liberatus ab Aegypto, ductus per mare Rubrum, exercitatus in eremo, eiectis Gentibus in terra
promissionis collocatus est. Magnificatum est nomen Domini super Israel. Sed inde et virgo Maria,
inde Dominus Christus, mortuus propter peccata nostra, resurgens propter iustificationem
nostram 16, implens fideles Spiritu sancto, mittens praedicari per gentes: Agite poenitentiam,
appropinquavit enim regnum coelorum 17: et ecce magnificavit super omne, nomen sanctum suum.

Deus gaudiis terrenis tribulationes miscet.
7. [v 3.] In quacumque die invocavero te, cito exaudi me. Quare, cito? Quia tu dixisti: Adhuc
loquente te dicam, Ecce adsum 18. Quare, cito? Quia iam non peto felicitatem terrenam, didici
sanctum desiderium de novo testamento. Non peto terram, non fecunditatem carnalem, non
salutem temporalem, non inimicorum subiectionem, non divitias, non honores; nihil horum peto:

962

