fecit. Postremo tantum honorem illi genti detulit, ut cum eum interpellaret quaedam mulier
Chananaea salutem quaerens filiae suae, dixerit ei: Non sum missus nisi ad oves quae perierunt
domus Israel 28. Hoc ergo videns Propheta, ait: Verumtamen prope timentes eum salutare ipsius, ut
inhabitet gloria in terra nostra.

Fructus iustitiae, pax.
12. [v. 11.] Misericordia et veritas occurrerunt sibi. Veritas in terra nostra ex persona Iudaeorum,
misericordia in terra Gentium. Veritas enim ubi? Ubi erant eloquia Dei. Misericordia ubi? In illis qui
dimiserant Deum suum, et converterant se ad daemonia. Numquid et ipsos despexit? Quomodo si
diceret: Voca et istos longe fugitivos, qui multum a me recesserunt; voca, inveniant me
quaerentem se, quia ipsi nolebant quaerere me. Ergo: Misericordia et veritas occurrerunt sibi;
iustitia et pax osculatae sunt se. Fac iustitiam, et habebis pacem; ut osculentur se iustitia et pax. Si
enim non amaveris iustitiam, pacem non habebis: amant enim se duo ista, iustitia et pax, et
osculantur se; ut qui fecerit iustitiam, inveniat pacem osculantem iustitiam. Duae amicae sunt; tu
forte unam vis, et alteram non facis: nemo est enim qui non vult pacem; sed non omnes volunt
operari iustitiam. Interroga omnes homines: Vis pacem? Uno ore tibi respondet totum genus
humanum: Opto, cupio, volo, amo. Ama et iustitiam; quia duae amicae sunt iustitia et pax; ipsae se
osculantur: si amicam pacis non amaveris, non te amabit ipsa pax, nec veniet ad te. Quid enim
magnum est desiderare pacem? Quivis malus desiderat pacem. Bona enim res est pax. Sed fac
iustitiam; quia iustitia et pax se osculantur, non litigant. Tu quare litigas cum iustitia? Ecce iustitia
dicit tibi: Ne fureris; et non audis: Ne adulteres; non vis audire: Non facias alteri quod tu pati non
vis, non dicas alteri quod et tibi dici non vis. Inimicus es amicae meae, dicit tibi pax; quid me
quaeris? Amica sum iustitiae, quemcumque invenero inimicum amicae meae, non ad illum accedo.
Vis ergo venire ad pacem? Fac iustitiam. Ideo alius psalmus dicit tibi: Declina a malo, et fac bonum
(hoc est amare iustitiam); et cum iam declinaveris a malo, et feceris bonum, quaere pacem, et
persequere eam 29. Iam enim non diu illam quaeres, quia et ipsa occurret tibi, ut osculetur iustitiam.

Christus victima pro peccatis nostris.
13. [v. 12.] Veritas de terra orta est, et iustitia de coelo prospexit. Veritas de terra orta est: Christus
de femina natus est. Veritas de terra orta est: Filius Dei de carne processit. Quid est veritas? Filius
Dei. Quid est terra? Caro. Interroga unde natus est Christus, et vides quia veritas de terra orta est.
Sed haec veritas quae orta est de terra, erat ante terram, et per ipsam factum est coelum et terra;
sed ut iustitia de coelo prospiceret, id est, ut iustificarentur homines divina gratia, veritas nata est
de Maria virgine; ut posset pro illis iustificandis offerre sacrificium, sacrificium passionis, sacrificium
crucis. Et unde offerret sacrificium pro peccatis nostris, nisi moreretur? unde autem moreretur, nisi
a nobis acciperet ubi moreretur? Id est, nisi a nobis sumeret carnem mortalem, Christus mori non
posset; quia Verbum non moritur, divinitas non moritur, Virtus et Sapientia Dei non moritur.
Quomodo offerret sacrificium victimam salutarem, si non moreretur? quomodo autem moreretur,
nisi carnem indueret? quomodo carnem indueret, nisi veritas de terra oriretur? Veritas de terra orta
est, et iustitia de coelo prospexit.

Confessio et iustificatio intime connectuntur.
14. Possumus hinc dicere alterum sensum. Veritas de terra orta est: confessio ab homine. Homo
enim peccator eras. O terra, qui quando peccasti, audisti: Terra es, et in terram ibis 30, oriatur de te
veritas, ut respiciat de coelo iustitia. Quomodo a te oritur veritas, cum tu peccator sis, cum tu
iniquus sis? Confitere peccata tua, et orietur de te veritas. Si enim cum sis iniquus, dicis te iustum,
quomodo a te veritas orietur? Si autem cum sis iniquus, dicis te iniquum; veritas de terra orta est.
Intende illum Publicanum longe a Pharisaeo in templo orantem, qui neque oculos ad coelum
audebat levare, sed percutiebat pectus suum, dicens: Domine, propitius esto mihi peccatori: ecce
veritas de terra orta est, quia confessio peccatorum ab homine facta est. Quid ergo sequitur? Amen
dico vobis, quia descendit iustificatus Publicanus ille magis quam ille Pharisaeus: quia omnis qui se
exaltat, humiliabitur; et qui se humiliat, exaltabitur 31. Orta est veritas de terra, in confessione
peccatorum; et iustitia de coelo prospexit, ut descenderet iustificatus Publicanus ille magis quam
ille Pharisaeus. Nam ut noveritis quia veritas pertinet ad confessionem peccatorum, ait Ioannes
evangelista: Si dixerimus quia peccatum non habemus, nos ipsos seducimus, et veritas in nobis non
est. Quomodo ergo veritas de terra oritur, ut iustitia de coelo prospiciat, audi illum sequentem et
dicentem: Si confiteamur peccata nostra, fidelis est et iustus, ut remittat nobis peccata, et purget
nos ab omni iniquitate 32. Veritas ergo de terra orta est, et iustitia de coelo prospexit. Quae iustitia
de coelo prospexit? Tamquam Dei dicentis: Parcamus huic homini, quia ipse sibi non pepercit;

565

