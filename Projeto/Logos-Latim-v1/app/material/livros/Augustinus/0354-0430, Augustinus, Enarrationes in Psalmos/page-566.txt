ignoscamus, quia ipse agnoscit. Conversus est ad puniendum peccatum suum; convertar et ego ad
eum liberandum. Veritas de terra orta est, et iustitia de coelo prospexit.

De iustitiae delectatione.
15. [v. 13.] Etenim Dominus dabit suavitatem, et terra nostra dabit fructum suum. Unus versus
restat, peto sine taedio sit quod dicturus sum. Attendite rem necessariam, fratres mei; attendite,
percipite, auferte vobiscum, et non sit inane semen Dei in cordibus vestris. Veritas, inquit, de terra
orta est, confessio peccatorum ab homine; et iustitia de coelo prospexit, id est, a Domino Deo data
est iustificatio confitenti, ut ipse agnoscat impius pium se fieri non posse, nisi ille fecerit cui
confitetur, credendo in eum qui iustificat impium 33. Tua ergo peccata potes habere; fructum bonum
non habebis, nisi ille dederit cui confiteris. Ideo cum dixisset: Veritas de terra orta est, et iustitia de
coelo prospexit; tamquam diceretur ei: Quid est quod dixisti: Iustitia de coelo prospexit? Etenim,
inquit: Dominus dabit suavitatem et terra nostra dabit fructum suum. Nos ergo respiciamus nos; et
si nihil in nobis invenerimus nisi peccata, oderimus peccata, et desideremus iustitiam. Cum enim
coeperimus odisse peccata, iam ipsum odium peccatorum similes nos incipit facere Deo; quia hoc
odimus quod odit et Deus. Cum ergo coeperis odisse peccata et confiteri Deo, cum te delectationes
illicitae rapiunt et ducunt ad ea quae tibi non prosunt, ingemisce ad Deum: et confitens illi peccata
tua, mereberis ab illo delectationem, et suavitatem iustitiae faciendae dabit tibi, ut incipiat te
delectare iustitia, quem primo delectabat iniquitas; ut qui primo gaudebas in ebrietate, gaudeas in
sobrietate; et qui primo gaudebas de furtis, ut tolleres homini quod non habebas, quaeras donare
non habenti quod habebas; et quem delectabat rapere, delectet donare; quem delectabat spectare,
delectet orare; quem delectabant cantica nugatoria et adulterina, delectet hymnum dicere Deo;
currere ad ecclesiam, qui primo currebas ad theatrum. Unde nata est ista suavitas, nisi quia
Dominus dabit suavitatem, et terra nostra dabit fructum suum? Ecce enim videte quod dico: ecce
locuti sumus vobis verbum Dei, semen sparsimus devotis cordibus, tamquam sulcata invenientes
pectora vestra aratro confessionis; devotione et intentione suscepistis semen, cogitate de verbo
quod audistis, tamquam glebas frangentes, ne semen rapiant volatilia, ut possit ibi germinare quod
seminatum est; et nisi Deus pluerit, quid prodest quod seminatur? Hoc est: Dominus dabit
suavitatem, et terra nostra dabit fructum suum. Ille enim visitationibus suis, in otio, in negotio, in
domo, in lecto, in convivio, in collocutione, in deambulatione visitet corda vestra, ubi nos non
sumus. Veniat imber Dei, et fructificet quod ibi seminatum est; et ubi non sumus nos, et securi
quiescimus, aut aliud agimus, Deus det incrementum seminibus quae sparsimus, ut attendentes
postea bonos mores vestros, etiam de fructu gaudeamus: Quoniam Dominus dabit suavitatem, et
terra nostra dabit fructum suum.

In confessione viam paremus Domino.
16. [v. 14.] Iustitia ante eum praeibit, et ponet in via gressus suos. Iustitia illa est quae est in
confessione peccatorum: veritas enim ipsa est. Iustus enim debes esse in te, ut punias te: ipsa est
prima hominis iustitia, ut punias te malum, et faciat te Deus bonum. Quia ergo ipsa est prima
hominis iustitia, ipsa fit via Deo, ut veniat ad te Deus: ibi illi fac viam, in confessione peccatorum.
Ideo et Ioannes cum baptizaret in aqua poenitentiae, et vellet ad se venire poenitentes de suis
prioribus factis, hoc dicebat: Parate viam Domino, rectas facite semitas eius 34. Placebas tibi in
peccatis tuis, o homo; displiceat tibi quod eras, ut possis esse quod non eras. Parate viam Domino:
praecedat ista iustitia, ut confitearis peccata: veniet ille et visitabit te, quia ponet in via gressus
suos; est enim iam ubi ponat gressus suos, est ubi ad te veniat. Ante autem quam confitereris
peccata, intercluseras ad te viam Dei; non erat qua ad te veniret. Confitere vitam, et aperis viam;
et veniet Christus, et ponet in via gressus suos, ut te informet vestigiis suis.

104 IN PSALMUM 85
ENARRATIO
Sermo

Christus Deus et homo.
1. Nullum maius donum praestare posset Deus hominibus, quam ut Verbum suum per quod
condidit omnia, faceret illis caput, et illos ei tamquam membra coaptaret; ut esset Filius Dei et filius

566

