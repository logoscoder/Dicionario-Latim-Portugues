mons est Libanus excelsas arbores habens, et nomen ipsum interpretatur Candidatio. Quid enim
mirum, si super huius saeculi praeclarum omne fastigium fructus superextollitur Christi, cuius
fructus dilectores omnia saecularia culmina contempserunt? Si autem in bono accipimus Libanum,
propter cedros Libani quas plantavit 77; quis alius fructus intellegendus est, qui super hunc Libanum
extollitur, nisi de quo Apostolus dicit de caritate sua locuturus: Adhuc supereminentem viam vobis
demonstro 78? Haec enim et in primo proponitur munerum divinorum, ubi ait. Fructus autem
spiritus est caritas; atque inde caetera utique consequentia contexuntur 79. Et florebunt de civitate
sicut fenum terrae. Quoniam ambigue posita est civitas, nec adiunctum est eius, aut Dei; non enim
dictum est, de civitate eius, vel de civitate Dei, sed tantum de civitate; in bono intellegitur, ut de
civitate Dei, hoc est, de Ecclesia floreant sicut fenum; sed fenum fructiferum, sicuti est frumenti:
nam et hoc fenum appellatur in sancta Scriptura; sicut in Genesi iussum est producere terram
omne lignum et omne fenum 80, nec adiunctum est, omne frumentum; quod procul dubio non
praeteriretur nisi feni nomine etiam hoc intellegeretur; et in multis aliis Scripturarum locis hoc
invenitur. Si autem sic accipiendum est: Et florebunt sicut fenum terrae, quemadmodum dictum
est: Omnis caro fenum, et claritas hominis sicut flos feni; profecto et civitas illa intellegenda est,
quae saeculi huius societatem significat: non enim frustra primus Cain condidit civitatem 81.
Exaltato itaque fructu Christi super Libanum, id est super arbores diuturnas et ligna imputribilia,
quia ille fructus aeternus est; omnis claritas hominis secundum temporalem saeculi celsitudinem
feno comparatur, quoniam a credentibus et vitam aeternam iam sperantibus spernitur felicitas
temporalis, ut impleatur quod scriptum est. Omnis caro fenum, et omnis claritas carnis ut flos feni:
fenum aruit, flos decidit. Verbum autem Domini manet in aeternum 82. Ibi est fructus eius exaltatus
super Libanum. Semper enim caro fenum fuit, et claritas carnis ut flos feni: sed quia non
demonstrabatur quae fuerat eligenda et praeponenda felicitas, flos feni pro magno habebatur; nec
solum minime contemnebatur, sed etiam maxime appetebatur. Quasi ergo tunc ita esse coeperit,
quando aversum est atque contemptum quidquid florebat in saeculo, ita dictum est:
Superextolletur super Libanum fructus eius, et florebunt de civitate sicut fenum terrae: id est,
diffamabitur super omnia quod in aeternum promittitur, et comparabitur feno terrae quidquid pro
magno habetur in saeculo.

Omnes tribus in Christo benedictae.
19. [v 17.] Sit ergo nomen eius benedictum in saecula: ante solem permanet nomen eius. Per
solem tempora significata sunt: ergo in aeternum permanet nomen eius; aeternum enim antecedit
tempora, nec clauditur tempore. Et benedicentur in ipso omnes tribus terrae. In ipso quippe
impletur quod promissum est Abrahae. Non enim dicit: In seminibus, tamquam in multis; sed
tamquam in uno: Et semini tuo, quod est Christus 83. Abrahae autem dicitur: In semine tuo
benedicentur omnes tribus terrae 84. Neque filii carnis, sed filii promissionis deputantur in
semine 85. Omnes gentes magnificabunt eum. Tamquam exponendo repetitum est quod supra
dictum est. Quia enim benedicentur in eo, magnificabunt eum: non ipsi faciendo ut magnus sit, qui
per seipsum magnus est; sed laudando et magnum fatendo. Sic enim magnificamus Deum; sic
etiam dicimus: Sanctificetur nomen tuum 86: quod semper utique sanctum est.
20. [v 18.] Benedictus Dominus, Deus Israel, qui facit mirabilia solus. Consideratis omnibus supra
dictis eructatur hymnus, et benedicitur Dominus Deus Israel. Impletur enim quod ad illam sterilem
dictum est, Et qui eruit te, ipse Dominus, Deus Israel, universae terrae vocabitur 87. Ipse facit
mirabilia solus: quoniam quicumque faciunt, ipse in eis operatur, qui facit mirabilia solus.
21. [v 19] Et benedictum nomen gloriae eius in aeternum, et in saeculum saeculi. Quid aliud latini
interpretes dicerent, qui non possent dicere, in aeternum, et in aeternum aeterni? Quasi enim aliud
dictum sit, in aeternum, et aliud in saeculum, ita sonat: sed graecus habet,
, quod forte commodius diceretur, in saeculum,
et in saeculum saeculi; ut in saeculum intellegeretur, quantum hoc saeculum durat; in saeculum
autem saeculi, quod post huius finem futurum promittitur. Et replebitur gloria eius omnis terra: fiat,
fiat. Iussisti, Domine, ita fit; ita fit, donec illud quod coepit a flumine, perveniat omnino usque ad
terminos orbis terrae 88.

91

IN PSALMUM 72
ENARRATIO

474

