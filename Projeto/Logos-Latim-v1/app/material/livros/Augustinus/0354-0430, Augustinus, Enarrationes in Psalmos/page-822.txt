faciatis coram hominibus, ut videamini ab eis; alioquin mercedem non habebitis apud Patrem
vestrum, qui in coelis est 11. Deinde cum ipsius iustitiae quasdam partes exsequeretur, praecipiens
de eleemosynis, de oratione, de ieiunio, ubique id admonuit, ne aliquid eorum propter gloriam
hominum fiat, et ubique dicit eos qui propterea faciunt, percepisse mercedem suam, id est non
aeternam quae sanctis reposita est apud Patrem, sed temporalem quam quaerunt qui
contemplantur in suis operibus vanitatem: non quia ipsa laus humana culpanda est (nam quid tam
optandum est hominibus, quam ut eis placeant quae debeant imitari?), sed propter ipsam laudem
bene operari, hoc est vanitatem in suis operibus intueri. Quandoquidem et ipsa ab hominibus laus
homini iusto quantacumque provenerit, non ibi esse debet eius finis boni, sed etiam ipsa referenda
est ad laudem Dei, propter quem bona faciunt vere boni; quoniam non a seipsis, sed ab illo fiunt
boni. Denique in eodem sermone Dominus iam dixerat eis: Luceat lumen vestrum coram
hominibus, ut videant vestra opera bona, et glorificent Patrem vestrum, qui in coelis est 12. Ubi
finem posuit, hoc est in gloria Dei, hoc debemus quando aliquid boni facimus intueri, si avertuntur a
vanitate oculi nostri. Non ergo sit finis boni operis in laudibus hominum, sed ipsas laudes hominum
corrigamus, et ad Dei laudes omnia referamus, a quo nobis datur quidquid in nobis sine laudantis
errore laudatur. Porro si vanum est propter hominum laudes bona facere, quanto vanius propter
adipiscendam pecuniam, vel augendam, sive retinendam, et si quid huiusmodi est commodi
temporalis, quod nobis accedit extrinsecus? Quia omnia vanitas: quae abundantia hominis in omni
labore suo, quo ipse laborat sub sole? 13 Propter ipsam denique temporalem salutem non debemus
facere bona opera nostra, sed potius propter illam quam speramus aeternam, ubi bono immutabili
perfruamur, quod nobis erit ex Deo, imo quod nobis est ipse Deus. Si enim sancti Dei propter hanc
temporalem salutem bona opera facerent, nunquam martyres Christi bonum opus confessionis in
eiusdem salutis amissione perficerent. Sed acceperunt auxilium de tribulatione, non intuentes
vanitatem, quia vana salus hominis 14; et diem hominum non concupierunt 15, quia homo vanitati
similatus est, dies eius sicut umbra praetereunt 16.

Dei dono efficimur boni castoque timore munimur.
3. [v 38.] Cum autem Deus rogatur, ut ea quae videntur esse in nostra potestate, id est, oculorum
aversio a videnda vanitate ab illo nobis concedatur, quid nisi eius gratia commendatur? Nonnulli
enim ab ea vanitate non averterunt oculos suos, quia putaverunt a seipsis se fieri iustos et bonos,
et dilexerunt gloriam hominum magis quam Dei 17; quia et ipsi homines sunt, qui sibi nimium
placuerunt, et de sui arbitrii viribus praesumpserunt: sed etiam haec vanitas et praesumptio
spiritus est 18. Cum ergo dixisset: Averte oculos meos, ne videant vanitatem; in via tua vivifica me;
quae via non vanitas, sed veritas est: deinde subiunxit: Statue servo tuo eloquium tuum in timorem
tuum. Quod quid est aliud quam: Da mihi ut faciam quod eloqueris? Neque enim statutum est
eloquium Dei his qui in se movent illud contra faciendo; eis autem statutum est in quibus immobile
est. Statuit itaque Deus eloquium suum in timorem suum eis quibus dat spiritum timoris sui: timoris
autem non illius de quo dicit Apostolus. Non enim accepistis spiritum servitutis iterum in timore 19;
hunc enim consummata caritas foras mittit timorem 20: sed illius timoris quem dicit propheta
spiritum timoris Dei 21; timoris utique casti, permanentis in saeculum saeculi 22, timoris quo timetur
offendi qui amatur. Aliter quippe timet adultera virum suum, aliter casta: adultera, ne veniat; casta,
ne deserat.

Iudicia nostra saepe non suavia sed temeraria.
4. [v 39.] Amputa, inquit, opprobrium meum quod suspicatus sum, quia iudicia tua suavia. Quis est
qui suum opprobrium suspicatur, et non magis novit suum quisque opprobrium, quam cuiuslibet
alienum? Suspicari enim potius alienum potest homo, non suum; quoniam quod suspicatur, ignorat:
in suo autem opprobrio non est cuiusque suspicio, sed scientia, ubi loquitur conscientia. Quid est
ergo quod ait: Opprobrium meum quod suspicatus sum? Nimirum de superiore sensu etiam iste
ducendus est: quoniam quamdiu non avertit homo oculos suos ne videant vanitatem, quod in
seipso agitur, hoc de aliis suspicatur; ut propter quod ipse colit Deum, vel propter quod bona opera
facit, propter hoc credat et alterum facere. Possunt quippe homines videre quod agimus; cuius
autem rei contemplatione agamus occultum est: et ideo datur suspicionibus locus, ut audeat homo
iudicare de occultis hominum, et falsa plerumque, et, si vera, tamen incognita temere suspicari.
Propterea Dominus cum de ipso fine loqueretur propter quem iustitiam facere debemus, ut oculos
nostros a contemplatione averteret vanitatis, monuit ne propter laudes hominum bona opera
faciamus, dicens: Attendite ne faciatis iustitiam vestram coram hominibus, ut videamini ab eis.
Monuit, ne propter pecuniam, dicens: nolite vobis thesaurizare in terra; et: Non potestis Deo servire
et mammonae. Monuit ne propter ipsum necessarium victum atque vestitum, dicens: Ne solliciti
sitis animae vestrae quid manducetis, neque corpori vestro quid induamini 23. Et cum haec omnia

822

