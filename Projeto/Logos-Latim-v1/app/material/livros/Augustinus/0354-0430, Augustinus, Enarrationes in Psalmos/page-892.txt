poneret spem: Et quid ait? Numquid Paulus pro vobis crucifixus est? 18 Sed levate oculos in montes,
unde auxilium veniat vobis; quia: Ego plantavi, Apollo rigavit: sed auxilium vestrum a Domino, qui
fecit coelum et terram; quia Deus incrementum dedit 19. Ergo montes in circuitu eius. Sed quomodo
montes in circuitu eius, sic et Dominus in circuitu plebis suae, ex hoc nunc et usque in saeculum. Si
ergo montes in circuitu eius, et Dominus in circuitu plebis suae, constringit Dominus plebem suam
in unum vinculum caritatis et pacis, ut qui confidunt in Domino sicut mons Sion, non commoveantur
in aeternum: et hoc est, ex hoc et usque in saeculum.

De christianorum servorum erga dominos officiis. - De Iuliano apostata.
7. [v. 3.] Quoniam non derelinquet Dominus virgam peccatorum super sortem iustorum, ut non
extendant iusti ad iniquitatem manus suas. Modo quidem iusti aliquantum laborant, et modo
aliquando iniusti dominantur iustis. Quibus modis? Aliquando iniusti perveniunt ad honores saeculi:
cum pervenerint et facti fuerint vel iudices, vel reges, quia hoc facit Deus propter disciplinam plebis
suae, propter disciplinam populi sui; non potest fieri nisi ut exhibeatur illis honor debitus potestati.
Ordinavit enim sic Deus Ecclesiam suam, ut omnis potestas ordinata in saeculo habeat honorem, et
aliquando a melioribus. Sed exempli gratia unam rem dico; hinc conicite gradus omnium
potestatum. Prima et quotidiana potestas hominis in hominem domini est in servum. Prope omnes
domus habent huiusmodi potestatem. Sunt domini, sunt et servi; diversa sunt nomina: sed homines
et homines paria sunt nomina. Et quid dicit Apostolus, docens servos dominis suis subditos esse?
Servi, obaudite dominis vestris secundum carnem 20: quia est dominus secundum spiritum. Ille est
verus dominus et aeternus; isti autem temporales secundum tempus. Tu cum ambulas in via, cum
vivis in hac vita, non vult te facere superbum Christus. Contigit tibi ut christianus efficereris, et
haberes dominum hominem: non ideo christianus effectus es, ut dedigneris servire. Cum enim
Christo iubente servis homini, non illi servis, sed illi qui iussit. Et hoc ait: Obaudite dominis vestris
secundum carnem, cum timore et tremore, in simplicitate cordis; non ad oculum servientes, quasi
hominibus placentes, sed quasi servi Christi, facientes voluntatem Dei ex animo, cum bona
voluntate 21. Ecce non fecit de servis liberos, sed de malis servis bonos servos. Quantum debent
divites Christo, qui illis componit domum! ut si fuit ibi servus infidelis, convertat illum Christus, et
non ei dicat: Dimitte dominum tuum; iam cognovisti eum qui verus est dominus: ille forte impius
est et iniquus, tu iam fidelis et iustus; indignum est ut iustus et fidelis serviat iniquo et infideli. Non
hoc ei dixit, sed magis: Servi: et ut corroboraret; servum, hoc dixit: Exemplo meo servi; prior servivi
iniquis. Dominus enim tanta in passione sustinens, a quibus sustinuit, nisi dominus a servis? et a
quibus, nisi a malis servis? Nam si fuissent boni servi, honorarent dominum. Sed quia mali servi
erant, iniuriaverunt. Ille quid contra? Reddidit dilectionem pro odio. Ait enim: Pater, ignosce illis,
quia nesciunt quid faciunt 22. Si Dominus coeli et terrae, per quem facta sunt omnia, servivit
indignis, rogavit pro saevientibus et furentibus, et tamquam medicum se exhibuit adveniens (nam
et medici et arte et sanitate meliores serviunt aegrotis); quanto magis non debet dedignari homo,
ex toto animo, et ex tota bona voluntate, cum tota dilectione servire domino etiam malo? Ecce
servit melior deteriori, sed ad tempus. Quod autem dixi de domino et servo, hoc intellegite de
potestatibus et regibus, de omnibus culminibus huius saeculi. Aliquando enim potestates bonae
sunt, et timent Deum; aliquando non timent Deum. Iulianus exstitit infidelis imperator, exstitit
apostata, iniquus, idololatra: milites christiani servierunt imperatori infideli; ubi veniebatur ad
causam Christi, non agnoscebant nisi illum qui in coelo erat. Si quando volebat ut idola colerent, ut
thurificarent; praeponebant illi Deum: quando autem dicebat: Producite aciem, ite contra illam
gentem; statim obtemperabant. Distinguebant dominum aeternum a domino temporali; et tamen
subditi erant propter dominum aeternum, etiam domino temporali.

Impiorum felicitas momentanea.
8. Sed numquid sic erit semper, ut iniqui imperent iustis? Non sic erit. Videte enim quid dicat iste
psalmus: Quoniam non derelinquet Dominus virgam peccatorum super sortem iustorum. Sentitur
ad tempus virga peccatorum super sortem iustorum; sed non ibi relinquitur, non erit in aeternum.
Veniet tempus, quando unus agnoscatur Deus; veniet tempus, quando Christus in claritate sua
apparens congreget ante se omnes gentes, et dividat eas, sicut dividit pastor haedos ab ovibus:
oves ponet ad dexteram; haedos ad sinistram 23. Et videbis ibi multos servos inter oves, et multos
dominos inter haedos; et rursus multos dominos inter oves, multos servos inter haedos. Non enim
quia sic consolati sumus servos, omnes servi boni sunt; aut quia sic repressimus superbiam
dominorum, omnes domini mali sunt. Sunt boni fideles domini, et sunt mali: sunt boni fideles servi,
et sunt mali. Sed quamdiu servi boni serviunt malis dominis, ferant ad tempus: Quia non
derelinquet Dominus virgam peccatorum super sortem iustorum. Quare hoc? Ut non extendant iusti
ad iniquitatem manus suas: ut ad tempus ferant iusti iniquos dominantes, et intellegant non esse

892

