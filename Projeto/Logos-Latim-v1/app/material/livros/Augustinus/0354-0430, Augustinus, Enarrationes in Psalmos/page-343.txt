sapiente. Sicut audivimus, quod et homines dicunt, qui ea qua potuerunt haec cognitione
didicerunt, sed tamen quod Spiritus Dei multo melius omnibus hominibus novit. Non enim frustra
hoc dixit, nisi quia fieri potest ut verum sit etiam illud quod audivimus de aspide. Aspis cum
coeperit pati incantatorem Marsum, qui eam quibusdam carminibus propriis evocat, sicut sunt
multa etiam magica, audite quid facit. Sed interim in hoc attendite, fratres: hoc enim
praeloquendum est, ne quisquam veluti haesitans audiat: non, undecumque datur similitudo, ab
Scripturis laudatur ipsa res, sed tantum inde similitudo trahitur. Non enim laudavit iniquum iudicem
qui nolebat audire illam viduam, et nec Deum timebat, nec homines reverebatur; et tamen inde
similitudinem Dominus traxit 28: nec illum laudavit pigrum qui tres panes, non propter amicitiam
dedit petenti, sed taedio victus; et tamen inde similitudinem dedit 29. Et de rebus ergo non
laudandis trahuntur secundum quemdam modum nonnullae similitudines. Aut si propterea putatis
eundum esse ad Marsos, quia hoc audistis in Scriptura Dei; eundum est et ad spectacula theatri,
quia dicit Apostolus: Non sic pugillor, quasi aerem caedens 30; pugilari enim est pancratium facere.
Iam quia hinc data est similitudo, spectacula ista delectare nos debent? aut quia dixit: Qui in agone
contendit, ab omnibus abstinens est 31; propterea agonistica ista vana et ludicra debet affectare
christianus? Attende quid tibi dicatur ad similitudinem, quid moneatur ad prohibitionem. Ita ergo et
hic data est quaedam similitudo de Marso, qui incantat ut educat aspidem de tenebrosa caverna:
utique in lucem vult educere; illa autem amando tenebras suas quibus se involutans occultat,
dicitur quod cum exire noluerit, recusans tamen audire illas voces quibus se cogi sentit, allidit unam
aurem terrae, et de cauda obturat alteram, atque ita voces illas quantum potest evitans, non exit
ad incantantem. Huic similes dixit Spiritus Dei quosdam non audientes verbum Dei, et non solum
non facientes, sed omnino ne faciant audire nolentes.

In Stephani passione persequentium cuiusvis aetatis animus proditur.
8. Factum est hoc et in primis temporibus fidei. Stephanus martyr praedicabat veritatem, et
tamquam tenebrosis mentibus, ut eas in lucem educeret, incantabat: ubi venit ad
commemorationem Christi, quem illi omnino audire noluerunt, quid de eis Scriptura dicit? quid de
illis narrat? Clauserunt, inquit, aures suas. Quid autem postea fecerint, passio Stephani narrata
declarat. Non erant surdi, sed fecerunt se surdos. Quia enim aures patentes in corde non habebant,
violentia tamen verbi per aures carnis irruens, etiam ipsis auribus cordis vim faciebat: clauserunt et
aures corporis, et ierunt ad lapides 32. Ecce aspides surdae, duriores lapidibus quibus incantatorem
suum lapidaverunt: non audierunt vocem incantantis, et medicamenti medicati a sapiente. Quid est
medicamentum medicatum a sapiente? Forte medicamentum confectum, dicat medicamentum
medicatum. An quaerimus ibi aliquid, quomodo iam si medicamentum est, etiam medicatum sit?
Medicamenta erant in Prophetis, medicamenta erant in Lege, praecepta ipsa omnia medicamenta
erant; et hoc medicamentum nondum erat medicatum: adventu Domini medicatum est
medicamentum; hoc illi ferre non potuerunt. Quia enim non curabantur medicamento, medicatum
est ipsum medicamentum adventu Domini. Iam Stephanus medicamentum medicatum incantabat;
hoc illi audire noluerunt: unde medicatum est medicamentum, contra hoc aures clauserunt. Nam ibi
hoc fecerunt, ubi nominatus est Christus. Indignatio eorum, sicut indignatio serpentis. Quid aures
clauditis? Exspectate, audite; et si potueritis, saevite. Quia nolebant nisi saevire, noluerunt audire.
Quod si audirent, forte desaevirent. Indignatio eorum, sicut indignatio serpentis.

Donatistarum durissima cervix.
9. Tales etiam istos patimur. Primo sibi veritatem tenere videbantur: non cessavit Deus, non
quievit. In Ecclesia sua praedicata est veritas, in visceribus matris aperta sunt eorum mendacia:
patefactum est quod lucet; demonstrata est civitas super montem constituta, quae abscondi non
potest, et lucerna posita est super candelabrum, quae lucet omnibus qui in domo 33. Ubi enim latet
Ecclesia Christi? ubi latet veritas Christi? Nonne ipse est mons qui crevit ex minimo lapide, et
implevit universam faciem terrae 34? Convincuntur hinc, non habent quod dicant contra Ecclesiam.
Et quid eis remansit? Quid nos quaeritis? quid nos vultis, dicunt? recedite a nobis. Dicunt autem et
suis: Nemo cum illis loquatur, nemo illis coniungatur, nemo illos audiat. Indignatio eorum, indignatio
serpentium: sicut aspidis surdae et obturantis aures suas, quae non exaudiet vocem incantantium,
et medicamenti, hoc est vocem medicamenti, medicati a sapiente. Nonne hinc iam intellegitur
quale medicamentum, quando vocem dicit? Numquid medicamentum habet vocem? Est quoddam
medicamentum quod habet vocem. Medicamentum portamus; vocem eius audite, non quomodo
aspides surdae. Si vere utique iustitiam loquimini, recta iudicate, filii hominum. Vox est
medicamenti, et hoc medicati a sapiente. Iam enim venit Christus qui impleret Legem et
Prophetas 35, qui veritatem ipsam firmaret: in quibus duobus praeceptis tota Lex pendet et
Prophetae.

343

