Iudaeorum astutiae Dominum resurrexisse confirmant.
15. [v 9.] Et infirmatae sunt super eos linguae eorum. Acuant nunc linguas suas tamquam gladium,
firment sibi sermonem malignum. Merito sibi eum firmaverunt; quia infirmatae sunt super eos
linguae eorum. Numquid poterat esse hoc firmum adversus Deum? Mentita est, inquit, iniquitas
sibi 32: Infirmatae sunt super eos linguae eorum. Ecce resurrexit Dominus qui occisus erat.
Transibant ante crucem, vel stabant, et intuebantur illum, sicut tanto ante psalmus praedixerat:
Foderunt manus meas et pedes; dinumeraverunt omnia ossa mea. Ipsi vero consideraverunt et
conspexerunt me 33. Tunc caput agitabant dicentes: Si Filius Dei est, descendat de cruce.
Tentaverunt quodammodo utrum Filius Dei esset, et quasi invenerunt quod non esset, quia
insultantibus illis, de cruce non descendebat: si descenderet de cruce, Filius Dei esset 34. Quid tibi
videtur qui de cruce non descendit, et de sepulcro surrexit? Quid ergo profecerunt? Quod etsi
Dominus non resurrexisset, quid profecissent, nisi quod profecerunt et persecutores martyrum?
Nam et martyres nondum surrexerunt, et tamen illi non profecerunt: nondum resurgentium iam
natalitia celebramus. Ubi est furor saevientium? Sagittae infantium factae sunt plagae eorum, et
infirmatae sunt super eos linguae eorum. Quo perduxerunt illas scrutationes suas, quas
perscrutantes defecerunt, ut etiam mortuo Domino et sepulto, custodes ponerent ad sepulcrum?
Dixerunt enim Pilato: Seductor ille; hoc appellabatur nomine Dominus Iesus Christus, ad solatium
servorum suorum quando dicuntur seductores: ergo illi Pilato: Seductor ille, inquiunt, dixit adhuc
vivens: Post tres dies resurgam. Iube itaque custodiri sepulcrum usque in diem tertium; ne forte
veniant discipuli eius, et furentur eum, et dicant plebi, Surrexit a mortuis; et erit novissimus error
peior priore. Ait illis Pilatus: Habetis custodiam; ite, custodite sicut scitis. Illi autem abeuntes
munierunt sepulcrum, signantes lapidem cum custodibus 35. Posuerunt custodes milites ad
sepulcrum. Concussa terra Dominus resurrexit: miracula facta sunt talia circa sepulcrum, ut et ipsi
milites qui custodes advenerant, testes fierent, si vellent vera nuntiare; sed avaritia illa quae
captivavit discipulum comitem Christi, captivavit et militem custodem sepulcri. Damus, inquiunt,
vobis pecuniam; et dicite quia vobis dormientibus venerunt discipuli eius, et abstulerunt eum 36.
Vere defecerunt scrutantes scrutationes. Quid est, quod dixisti, o infelix astutia? Tantumne deseris
lucem consilii pietatis, et in profunda versutiae demergeris, ut hoc dicas: Dicite quia vobis
dormientibus venerunt discipuli eius, et abstulerunt eum? Dormientes testes adhibes: vere tu ipse
obdormisti, qui scrutando talia defecisti. Si dormiebant, quid videre potuerunt? si nihil viderunt,
quomodo testes sunt? Sed defecerunt scrutantes scrutationes: defecerunt a luce Dei, defecerunt in
ipso effectu consiliorum suorum: quando quod voluerunt, nihil proficere potuerunt, utique
defecerunt: Quare hoc? Quia accessit homo, et cor altum; et exaltatus est Deus. Propterea postea
cum innotuisset Christi resurrectio, et veniens Spiritus sanctus impleret fiducia timentes quosdam
discipulos, ut auderent iam mortem non timentes praedicare quod viderant, exaltato Deo in
maiestate sua, qui propter nostram infirmitatem humilis iudicatus est; et ubi coeperunt tubae
coelestes personare iudicem venturum, quem primo viderant iudicatum: Conturbati sunt omnes qui
videbant eos. Exaltato Deo, ut dixi, praedicato Christo, visi sunt Iudaei a quibusdam Iudaeis, visi
sunt deficientes in scrutationibus suis. Videbant enim illi in nomine crucifixi, et occisi manibus suis,
fieri tanta miracula: recesserunt corde ab eis qui permanserunt in impietate; displicuit eis illorum
duritia; quaesierunt consilium salutis suae, et dixerunt Apostolis: Quid faciemus? Conturbati ergo
sunt omnes qui videbant eos 37: id est, qui intellegebant quod linguae eorum infirmatae sunt super
eos, qui intellegebant quia in omnibus suis malis perscrutationibus consiliorum ubique defecerunt.
Conturbati sunt isti.

Resurgente Domino, discipulorum corda firmantur.
16. [v 10.] Et timuit omnis homo. Qui non timuerunt, nec homines fuerunt. Timuit omnis homo: id
est omnis utens ratione ad intellegenda quae facta erant. Unde illi qui non timuerunt, pecora potius
nominandi sunt, bestiae potius immanes et truces. Leo rapiens et rugiens, ille adhuc populus. At
vero omnis homo timuit: id est, qui credere voluerunt, qui iudicium venturum contremuerunt. Et
timuit omnis homo: et annuntiaverunt opera Dei. Ille qui dicebat: A timore inimici erue animam
meam, timuit omnis homo 38. A timore inimici eruebatur sed timori Dei subdebatur. Non timebat
eos, qui corpus occidunt, sed eum qui potestatem habet, et corpus et animam mittere in
gehennam 39. Praedicaverunt Dominum: nam primo Petrus timuit, et inimicum timuit; nondum erat
anima eius eruta ab inimico. Interrogatus ab ancilla quod inter discipulos eius esset, negavit
Dominum ter 40. Resurrexit Dominus, firmavit columnam: iam Petrus praedicat sine timore, et cum
timore; sine timore eorum qui corpus occidunt, cum timore eius qui habet potestatem et corpus et
animam occidendi in gehenna ignis. Timuit omnis homo: et annuntiaverunt opera Dei. Namque
annuntiantes istos Apostolos opera Dei, exhibuerunt sibi principes sacerdotum, et comminati sunt
dicentes ne in nomine Iesu praedicarent. Et illi dixerunt: Dicite nobis cui magis obtemperare

393

