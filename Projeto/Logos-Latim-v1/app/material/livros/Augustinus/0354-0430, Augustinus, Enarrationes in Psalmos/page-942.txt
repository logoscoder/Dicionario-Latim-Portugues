bonum: Homo enim bonus de bono thesauro cordis sui profert bonum 8. Dico et angelum bonum,
qui non est lapsus superbia et diabolus factus est; sed inhaeret obediendo ei a quo factus est.
Omnia ista dico bona, sed tamen cum suis nominibus; coelum bonum, angelum bonum, hominem
bonum: ad Deum autem cum me refero, puto melius nihil dicere quam bonum. Ipse quippe
Dominus Iesus Christus dixit: Homo bonus; et ipse item dixit: Nemo bonus, nisi unus Deus 9. Nonne
stimulavit nos ad quaerendum et ad distinguendum quid sit bonum alio bono bonum, et bonum
seipso bonum? Quam ergo bonum est a quo sunt omnia bona? Omnino nullum invenias bonum
quod non ab illo sit bonum. Bonum bona faciens sicuti est proprie, sic et bonum est proprie. Neque
enim ea quae fecit, non sunt; aut iniuria illi fit, cum dicimus non esse quae fecit. Quare enim fecit,
si non sunt quae fecit? aut quid fecit, si non est quod fecit? Cum ergo sint et illa quae fecit, venitur
tamen ad illius comparationem; et tamquam solus sit, dixit: Ego sum qui sum 10; et: Dices filiis
Israel: Qui est, misit me ad vos. Non dixit: "Dominus Deus ille omnipotens, misericors, iustus": quae
si diceret, utique vera diceret. Sublatis de medio omnibus quibus appellari posset et dici Deus,
ipsum esse se vocari respondit; et tamquam hoc esset ei nomen: Hoc dices eis, inquit: Qui est,
misit me. Ita enim ille est, ut in eius comparatione ea quae facta sunt, non sint. Illo non comparato,
sunt; quoniam ab illo sunt: illi autem comparata, non sunt, quia verum esse, incommutabile esse
est, quod ille solus est. Est enim est, sicut bonorum bonum, bonum est. Cogitate, et videte quoniam
quidquid aliud laudatis, ideo laudatis quia bonum est. Insanit qui laudat quod non est bonum. Si
laudes iniquum eo ipso quo iniquus est, nonne et tu iniquus eris? Si laudes furem eo ipso quo fur
est, nonne et tu particeps eris? Si laudes iustum in eo ipso quo iustus est, nonne et tu habes inde
partem laudando? Non enim laudares iustum, nisi amares; non amares, si nihil inde haberes. Si
ergo quidquid aliud laudamus, ideo laudamus, quia bonum est; nulla tibi maior causa et melior et
firmior dari potuit quare laudes Deum, nisi quia bonus est. Ergo: Laudate Dominum, quoniam bonus
est.

Ope mediatoris Christi Deus nobis suavis factus est.
5. Quamdiu dicamus eius bonitatem? Quis corde concipiat aut complectatur quam bonus sit
Dominus? Sed ad nos redeamus, et in nobis illum agnoscamus, et in operibus artificem laudemus;
quia ipsum contemplari idonei non sumus: et si contemplari idonei aliquando erimus, cum fuerit
mundatum cor nostrum fide, ut postremo gaudeat veritate; nunc quoniam ipse a nobis videri non
potest, opera eius videamus, ne sine eius laude remaneamus. Ergo dixi: Laudate Dominum,
quoniam bonus est; psallite nomini eius, quoniam suavis est. Forte esset bonus et suavis non esset,
si tibi non daret posse gustare. Talem autem se praebuit hominibus, ut etiam panem de coelo
miserit 11, et Filium suum aequalem, qui hoc est quod ipse, dederit hominem faciendum, et pro
hominibus occidendum; ut per hoc quod tu es, gustes quod non es. Multum enim ad te erat gustare
suavitatem Dei; quia remota erat illa et nimis alta, tu autem nimis abiectus et in imo iacens. In
magna ista separatione missus es Mediator. Non poteras ad Deum homo; Deus factus est homo: ut
quoniam homo potes ad hominem, qui non posses ad Deum, per hominem venires ad Deum; et
factus est mediator Dei et hominum, homo Christus Iesus 12. Sed si homo solum esset, hoc
sequendo quod es, nunquam pervenires; si Deus solum esset, non comprehendendo quod non es,
nunquam pervenires: Deus factus est homo, ut hominem sequendo, quod potes, ad Deum
pervenias, quod non poteras. Ipse est Mediator, inde factus est suavis. Quid suavius pane
Angelorum? Quomodo non est suavis Dominus, quando panem Angelorum manducavit homo 13?
Non enim aliunde vivit homo, et aliunde vivit angelus. Ipsa est veritas, ipsa est sapientia, ipsa est
virtus Dei: sed quomodo ea perfruuntur Angeli, tu non potes. Illi enim quomodo perfruuntur? Sicuti
est: In principio erat Verbum, et Verbum erat apud Deum, et Deus erat Verbum per quod facta sunt
omnia. Tu autem quomodo contingis? Quia Verbum caro factum est, et habitavit in nobis 14. Ut enim
panem Angelorum manducaret homo, Creator Angelorum factus est homo. Psallite ergo nomini
eius, quoniam suavis est. Si gustastis, psallite; si gustastis quam suavis est Dominus, psallite; si
bene sapit quod gustastis, laudate. Quis tam ingratus est vel coquenti vel pascenti, ut cum fuerit
pulmento aliquo delectatus, non reddat gratiam laudando quod gustat? Si de his non tacemus, de
illo qui dedit omnia tacebimus? Psallite nomini eius, quoniam suavis est.

Dei nomen ineffabile.
6. Et audite iam opera eius. Tendebatis enim vos fortassis videre bonum omnium bonorum, bonum
a quo sunt omnia bona, bonum sine quo nihil est bonum, et bonum quod sine caeteris bonum est;
tendebatis vos ut videretis, et forte in extendenda acie mentis vestrae deficiebatis. Hoc enim ex me
conicio; sic patior. Sed etsi est aliquis, sicut fieri potest, et valde potest, acie mentis fortior me, et
contuitum cordis sui diu figit in eo quod est; laudet ille ut potest, et quomodo nos non possumus,
laudet. Gratias tamen illi, qui in hoc psalmo temperavit laudem suam, ut et firmorum esset et

942

