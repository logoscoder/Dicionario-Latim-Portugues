non est prior factus particeps mortalitatis. Filius enim Dei particeps mortalitatis effectus est, ut
mortalis homo fiat particeps divinitatis. Qui tibi promisit communicandum tecum bonum suum,
prius tecum communicavit malum tuum: qui tibi promisit divinitatem, ostendit in te caritatem. Ergo
tolle quod homines filii Dei sunt, remanet quod filii hominum sunt: Non est qui faciat bonum, non
est usque ad unum.

Populus Dei ab iniquis laniatus.
7. [v 5.] Nonne scient omnes qui operantur iniquitatem, qui devorant populum meum in cibo panis?
Nonne scient? nonne illis ostendetur? Dic, minare, loquere ex parturiente et dolente. Populus enim
tuus devoratur in cibo panis. Est ergo hic populus Dei qui devoratur. Certe non est qui faciat
bonum, non est usque ad unum. Respondetur ex illa regula. Sed iste populus qui devoratur, iste
populus qui patitur malos, iste qui gemit et parturit inter malos, iam ex filiis hominum filii Dei facti
sunt: ideo devoratur. Consilium enim inopis confudistis, quoniam Dominus spes eius est 18.
Plerumque enim ut devoretur populus Dei, hoc ipsum in illo contemnitur, quia populus Dei est.
Rapiam, inquit, et exspoliem; si christianus est, quid mihi facturus est? Loquitur pro illo, qui loquitur
pro parturiente, et minatur devorantibus, dicens: Nonne scient omnes qui operantur iniquitatem?
Nam et ille qui videbat furem, et concurrebat cum eo, et cum adulteris portionem suam ponebat,
sedens adversus fratrem suum detrahebat, et adversus filium matris suae ponebat scandalum, dixit
in corde suo: Non est Deus. Ideo hoc illi dicitur: Haec fecisti, et tacui: suspicatus es iniquitatem,
quod ero tui similis: hoc est, non ero Deus, si ero tibi similis. Sed quid sequitur? Arguam te, et
statuam te ante faciem tuam 19. Sic et hic: Arguam te, et statuam te ante faciem tuam. Non vis
modo nosse ut tibi displiceas, nosces ut plangas. Non enim non demonstraturus est Deus iniquis
iniquitatem suam. Si non est demonstraturus, qui erunt qui dicturi sunt: Quid nobis profuit
superbia, et divitiarum iactantia quid contulit nobis? 20 Tunc ergo scient qui modo scire nolunt.
Nonne scient omnes qui operantur iniquitatem, qui devorant populum meum in cibo panis? Quid
addidit, in cibo panis? Tamquam panem manducant populum meum. Caetera enim quae
manducamus, possumus modo illa, modo illa; non semper hoc olus, non semper hanc carnem, non
semper haec poma: semper autem panem. Quid est ergo, devorant populum meum in cibo panis?
Sine intermissione, sine cessatione devorant, qui devorant populum meum in cibo panis.

Deus gratis amandus et colendus.
8. [vv 6.7.] Deum non invocaverunt. Consolatur gementem, et maxime ex commemoratione, ne
imitando malos qui plerumque prosperantur, delectet fieri malum. Servatur tibi quod tibi
promissum est: spes illorum praesens est, tua futura est; sed illorum fluxa, tua certa; illorum falsa,
tua vera. Illi enim Deum non invocaverunt. Nonne quotidie tales rogant Deum? Non rogant Deum.
Attendite, si possum hoc dicere adiuvante ipso Deo. Deus gratis se vult coli, gratis se vult diligi, hoc
est caste amari; non propterea se amari, quia dat aliquid praeter se, sed quia dat se. Qui ergo
invocat Deum ut dives fiat, Deum non invocat; hoc enim invocat quod ad se vult venire. Quid enim
est invocare, nisi vocare in se? In se ergo vocare, hoc dicitur invocare. Nam cum dicis, Deus da mihi
divitias; non vis ut ipse Deus ad te veniat, sed vis ut divitiae veniant ad te. Quod vis ut ad te veniat,
hoc invocas. Si autem Deum invocares, ipse ad te veniret, ipse esset divitiae tuae. Nunc autem vis
habere arcam plenam, et inanem conscientiam: Deus non implet arcam, sed pectus. Quid tibi
prosunt exteriores divitiae si te interior premit egestas? Ergo isti qui propter saecularia commoda,
qui propter terrena bona, qui propter vitam praesentem et terrenam felicitatem invocant Deum,
non invocant Deum.

Nihil praeter Deum timendum.
9. Propterea quid de illis sequitur? Ibi timuerunt timore, ubi non erat timor. Numquid enim timor
est, si quis perdat divitias? Non est ibi timor, et ibi timetur. Si quis autem perdat sapientiam, vere
timor est; et ibi non timetur. Audi, dignosce, tales intellege: commendatur nescio cui saccellus; non
vult reddere, pro suo computat, non putat posse repeti, iam pro suo habebit, reddere detrectat.
Videat quid timeat amittere, et quid nolit habere: in dubium veniunt pecunia et fides; quae
pretiosior est, ibi gravius damnum timendum est. Tu autem ut aurum teneas, fidem perdis: graviore
damno percuteris, et tu de lucro laetatus es: ibi timuisti timore, ubi non erat timor. Redde
pecuniam: parum dico: Redde; perde pecuniam, ne fidem perdas. Tu reddere pecuniam timuisti, et
fidem perdere voluisti! Martyres non alienam tulerunt; sed etiam suam, fidem ne amitterent.
contempserunt: et parum fuit perdere pecuniam, quando proscripti sunt; perdiderunt et animam
suam, quando passi sunt: perdiderunt animam, ut in vitam aeternam invenirent eam 21. Ergo ibi
timuerunt ubi timendum est. Illi vero qui Christum dixerunt: Non est Deus, ibi timuerunt ubi non

308

