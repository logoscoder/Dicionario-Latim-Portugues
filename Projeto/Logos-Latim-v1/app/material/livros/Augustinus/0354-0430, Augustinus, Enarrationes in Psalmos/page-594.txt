nondum impletum erat quod in ipso psalmo sequitur: Et nunc, reges, intellegite; erudimini omnes
qui iudicatis terram 47. Iam ergo factus est Christus excelsus apud reges terrae.
28. [v. 29.] In aeternum servabo ei misericordiam meam, et testamentum meum fidele ipsi. Propter
ipsum, fidele testamentum; in ipso mediatum est testamentum; ipse mediator testamenti, ipse
signator testamenti, ipse fideiussor testamenti, ipse testis testamenti ipse haereditas testamenti,
ipse cohaeres testamenti.

Alii sunt dies caeli, alii vero dies terrae.
29. [v. 30.] Et ponam in saeculum saeculi semen eius. Non tantum in hoc saeculo, sed in saeculum
saeculi; quo transibit utique semen eius, quae est haereditas eius, semen Abrahae quod est
Christus. Si autem vos Christi, ergo Abrahae semen estis: et si in aeternum accepturi haereditatem,
ponet in saeculum saeculi semen eius. Et thronum eius sicut dies coeli 48. Throni regum terrenorum
sicut dies terrae. Alii sunt dies coeli, alii sunt dies terrae. Dies coeli anni sunt illi de quibus dicitur:
Tu autem idem ipse es, et anni tui non deficient 49. Dies terrae succedentibus urgentur,
praecedentes excluduntur, nec qui succedunt manent; sed veniunt ut eant, et pene antequam
veniant eunt. Ita sunt dies terrae. Dies autem coeli et illi anni non deficientes, nec initium habent
nec terminum; nec ullus ibi dies angustatur inter hesternum et crastinum: nemo ibi exspectat
futurum, nemo ibi perdit praeteritum; sed dies coeli semper praesentes sunt, ubi erit thronus eius
in aeternum. Quod restat, si placet, servemus; quoniam longus est Psalmus, et adhuc vobiscum
aliquid in nomine Christi acturi sumus. Reficite ergo vires; non dico animi vestri, nam video quod
animo infatigabiles estis: sed propter servos animae, ut durent in ministerio corpora vestra,
aliquantulum reficimini, et refecti ad cibos redite.

108 IN EUNDEM PSALMUM 88
ENARRATIO
Sermo
1. Ad reliqua psalmi de quo in matutino locuti sumus, animum intendite, et pium debitum exigite;
eo reddituro per nos, qui fecit et nos et vos. Dominus Christus in superioribus Psalmi ex promisso
Dei annuntiabatur, et adhuc in his etiam verbis quae tractaturi sumus, ipse annuntiatur. De illo
enim inter caetera paulo superius dictum erat: Et ego primogenitum ponam eum, excelsum apud
reges terrae. In aeternum servabo illi misericordiam meam, et testamentum meum fidele ipsi. Et
ponam in saeculum saeculi semen eius, et thronum eius sicut dies coeli 1. De his et de omnibus
supra ab ipso exordio, quae potuimus, diximus.

Quem diligit Dominus corripit.
2. [vv. 31-35.] Sequitur autem: Si dereliquerint filii eius legem meam, et in iudiciis meis non
ambulaverint; si iustificationes meas profanaverint, et mandata mea non custodierint: visitabo in
virga iniquitates eorum, et in flagellis delicta eorum. Misericordiam vero meam non dispergam ab
eo, neque nocebo in veritate mea: neque profanabo testamentum meum; et quae procedunt de
labiis meis, non reprobabo. Magnum firmamentum promissionis Dei. Filii huius David, filii sunt
sponsi: omnes ergo Christiani, filii eius dicuntur. Multum est autem quod promittit Deus, quia Si
Christiani, hoc est, filii eius dereliquerint, inquit, legem meam, et in iudiciis meis non ambulaverint;
si iustificationes meas profanaverint, et mandata mea non custodierint; non contemnam eos, neque
in perditione dimittam eos: sed quid faciam? Visitabo in virga iniquitates eorum, et in flagellis
delicta eorum. Non ergo tantum misericordia vocantis est, sed et verberantis et flagellantis. Sit
itaque manus paterna super te, et si filius bonus es, noli repellere disciplinam: quis est enim filius,
cui non dat disciplinam pater eius? Det disciplinam, dum non auferat misericordiam; caedat
contumacem, dum tamen reddat haereditatem. Tu si promissa patris bene agnovisti, non timeas
flagellari, sed exhaeredari: quem enim diligit Dominus, corripit; flagellat autem omnem filium quem
recipit 2. Peccator filius dedignatur flagellari, cum sine peccato videat Unicum flagellatum? Visitabo
ergo, ait, in virga iniquitates eorum. Sic et Apostolus comminatur: Quid vultis? in virga veniam ad
vos? 3 Absit ut dicerent pii filii: Si cum virga venturus es, noli venire. Melius est enim erudiri in virga
patris, quam in blandimento perire praedonis.

594

