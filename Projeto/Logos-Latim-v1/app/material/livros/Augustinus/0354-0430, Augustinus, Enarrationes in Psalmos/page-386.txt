laudo, per misericordiam tuam te laudo. Non enim ego possem laudare Deum, nisi mihi donaret
laudare se posse. Quoniam melior est misericordia tua super vitas, labia mea laudabunt te.

Ab oratione et bonis operibus numquam cessemus.
13. [v 5.] Sic benedicam te in vita mea, et in nomine tuo levabo manus meas. Sic benedicam te in
vita mea: iam in vita mea quam mihi donasti; non in illa quam ego elegi secundum mundum cum
caeteris, inter multas vitas, sed quam dedisti mihi per misericordiam tuam, ut te laudarem. Sic
benedicam te in vita mea. Quid est, sic? Ut misericordiae tuae tribuam vitam meam in qua te laudo;
non meritis meis. Et in nomine tuo levabo manus meas. Leva ergo manus in oratione. Levavit pro
nobis Dominus noster manus in cruce, et extensae sunt manus eius pro nobis. Ideo extensae sunt
manus eius in cruce, ut manus nostrae extendantur in bona opera; quia crux ipsius misericordiam
nobis praebuit. Ecce levavit ille manus, et obtulit pro nobis sacrificium Deo seipsum, et per illud
sacrificium deleta sunt omnia peccata nostra. Levemus et nos manus nostras ad Deum in prece; et
non confundentur manus nostrae levatae ad Deum, si exerceantur in bonis operibus. Quid enim
facit qui levat manus? Unde praeceptum est ut levatis manibus oremus ad Deum? Apostolus enim
dicit: Levantes puras manus, sine ira et disceptatione 18. Ut cum levas manus ad Deum, veniant tibi
in mentem opera tua. Quia enim manus istae levantur ut impetres quod vis, ipsas manus cogitas in
bonis operibus exercere, ne erubescant levari ad Deum. In nomine tuo levabo manus meas. Istae
preces nostrae sunt in hac Idumaea, in hoc deserto, in terra sine aqua, et sine via, ubi nobis
Christus est via 19; sed non via de hac terra. In nomine tuo levabo manus meas.

Quid in oratione petendum.
14. [v 6.] Et quid dicam, cum levabo manus meas in nomine tuo? quid petam? Eia, fratres, quando
levatis manus, quaerite quid petatis; ab Omnipotente enim petitis. Aliquid magnum petite; non
qualia petunt qui nondum crediderunt. Videtis qualia dentur et impiis. Petiturus es a Deo tuo
pecuniam? Numquid non donat eam et sceleratis qui in illum non credunt? Quid ergo magnum
petiturus es quod donat et malis? Sed non tibi displiceat, quia quae donat et malis tam frivola sunt,
ut et malis donari digna sint: ne tibi quasi magna videantur quae possunt donari et malis. Dei
quidem sunt et omnia dona terrena; sed videte quia quae donat et malis non pro magno habenda
sunt. Est aliud quod nobis servat. Cogitemus autem quae donat et malis, et hinc intellegamus quid
servet bonis. Quae donat malis videte: donat illis lucem istam; videte quia vident illam boni et mali:
pluviam quae descendit super terram; et hinc quanta bona nascuntur! Et malis inde praestatur, et
bonis, dicente Evangelio: Qui solem suum oriri facit super bonos et malos; et pluit super iustos et
iniustos 20. Dona ergo ista quae nascuntur, vel de pluvia, vel de sole, a Domino quidem nostro
petere debemus, cum sint necessaria; sed non ista sola, quia ista dantur et bonis et malis. Quid
ergo debemus petere, quando levamus manus? Quia quomodo potuit dixit illud Psalmus. Quid est
quod dixi, quomodo potuit? Quomodo potuit os humanum auribus humanis. Quia per ora humana
ista dicta sunt, et per quasdam similitudines dicta sunt, quomodo capere possent omnes infirmi,
omnes parvuli. Quid dixit? quid petivit? In nomine, inquit, tuo levabo manus meas. Quid
accepturus? Tamquam adipe et pinguedine repleatur anima mea. Putatis aliquam pinguedinem
carnis desiderasse animam istam, fratres mei? Non enim hoc pro magno desideravit, ut pingues
arietes, ut pingues porci illi mactarentur; aut veniret ad aliquam popinam, ubi inveniret obsonia
pinguia, unde saturaretur. Si hoc crediderimus, digni sumus qui ista audiamus. Ergo aliquid spiritale
debemus intellegere. Habet quamdam pinguedinem anima nostra. Est quaedam saturitas pinguis
sapientiae. Sapientia enim ista animae quae carent, marcescunt; et omnino ita exiles fiunt, ut in
omnibus bonis operibus cito deficiant. Quare cito deficiunt in omnibus bonis operibus? Quia non
habent pinguedinem saturitatis suae. Audi Apostolum dicentem de pingui anima, praecipientem ut
quisque bene operetur. Quid ait? Hilarem datorem diligit Deus 21. Pinguis anima unde esset pinguis,
nisi a Domino saturaretur? Et tamen quantumlibet hic sit pinguis, quid erit in illo futuro saeculo, quo
nos pascet Deus? Interim in hac peregrinatione, quid erimus tunc nec dici potest. Et fortasse ipsam
saturitatem optamus hic, quando levamus manus nostras, ubi pinguedine sic saturabimur, ut
omnino omnis indigentia nostra intereat, et nihil desideremus: quia totum praesto nobis erit
quidquid hic desideramus, quidquid hic pro magno amamus. Iam patres nostri mortui sunt; Deus
autem vivit: non hic potuimus semper habere patres; ibi autem semper habebimus vivum unum
Patrem, habentes patriam nostram: quaecumque terrena est, semper ibi esse non possumus; et
necesse est ut alii nascantur, et ad hoc nascantur filii civium illorum ut excludant inde parentes
suos. Ad hoc enim nascitur puer, ut dicat maiori: Quid hic agis? Necesse est ut qui succedunt, et qui
nascuntur, excludant eos qui se praecesserunt. Ibi omnes pariter vivemus; non ibi erit successor
quia nullus decessor. Qualis illa patria? Sed divitias hic amas? Ipse Deus tibi erit divitiae tuae. Sed
amas fontem bonum? Quid praeclarius illa sapientia? quid lucidius? Quidquid hic potest amari, pro

386

