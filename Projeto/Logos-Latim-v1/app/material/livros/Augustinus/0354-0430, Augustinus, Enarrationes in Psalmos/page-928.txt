3. Commendatur ergo humilitas David, commendatur mansuetudo David; et dicitur Deo: Memento,
Domine, David, et omnis mansuetudinis eius. Ad quam rem memento, Domine, David? Sicut iuravit
Domino, votum vovit Deo Iacob. Ergo ad hoc memento, ut impleat quod promisit. Ipse David vovit
tamquam in potestate habens, et rogat Deum ut impleat quod vovit: est devotio voventis, sed est
humilitas deprecantis. Nemo praesumat viribus suis se reddere quod voverit: qui te hortatur ut
voveas, ipse adiuvat ut reddas. Quid ergo vovit videamus, et hinc intellegimus quemadmodum sit
accipiendus in figura David. David autem interpretatur, Manu fortis. Erat enim magnus belligerator.
Praesumens quidem de Domino Deo suo, confecit bella omnia, prostravit omnes inimicos suos, Deo
se adiuvante, quemadmodum se habebat illius imperii dispensatio; praefigurans tamen fortem
manu quemdam ad debellandos inimicos, diabolum et angelos eius. Hos autem inimicos Ecclesia
debellat. Et quomodo debellat? Mansuetudine. Mansuetudine enim ipse Rex noster vicit diabolum.
Saeviebat ille; iste sufferebat: victus est qui saeviebat; vicit qui sufferebat. In ista mansuetudine
corpus Christi, quod est Ecclesia, vincit inimicos. Sit manu fortis, operando vincat. Cum autem
corpus Christi est et templum, et domus, et civitas; et ille qui caput corporis est, et habitator domus
est, et sanctificator templi est, et rex civitatis est: quomodo Ecclesia omnia illa, sic Christus omnia
ista. Quid ergo vovimus Deo, nisi ut simus templum Dei? Nihil gratius ei possumus offerre, quam ut
dicamus ei quod dicitur in Isaia: Posside nos 5. Equidem in istis possessionibus terrenis patrifamilias
praestatur, quando ei datur possessio: non sic est possessio, quae est Ecclesia; ipsi possessioni
praestatur, ut a tali possideatur.

Si vis locus esse Domini, esto mansuetus et humilis.
4. [vv. 3-5] Quid ergo dicit: Sicut iuravit Domino, votum vovit Deo Iacob? Videamus quod votum.
Iurare est autem firme promittere. Attendite votum hoc, id est, quod voverat quo ardore voverit,
quo amore, quo desiderio; et tamen ad hoc implendum Dominum deprecatus est dicens. Memento,
Domine, David, et omnis mansuetudinis eius. In hac mansuetudine votum vovit, ut sit domus Dei:
Si introiero in tabernaculum domus meae, si ascendero super lectum stratus mei. Si dedero
somnum oculis meis. Parum visus est dicere, somnum oculis meis: Et palpebris meis
dormitationem; et requiem temporibus meis si dedero, quoadusque inveniam locum Domino,
tabernaculum Deo Iacob. Ubi quaerebat locum Domino? Si mansuetus erat, in se quaerebat.
Quomodo est enim locus Domini? Audi prophetam: Super quem requiescet Spiritus meus? Super
humilem, et quietum, et trementem verba mea 6. Vis esse locus Domini? Esto humilis, et quietus, et
tremens verba Dei, et tu ipse efficieris quod quaeris. Si enim in te non fiat quod quaeris, in altero
quid tibi prodest? Operatur quidem Deus aliquando per evangelistam salutem alterius tantum, si
ipse dicit et non facit; et fit per linguam eius in alio locus Domino, non autem fit ipse locus Domino.
Qui autem quae docet bene facit, et sic docet, fit locus Domino cum eo quem docet: quia omnes
credentes unum locum faciunt Domino. In corde enim habet locum Dominus; quia unum cor est
omnium in caritate copulatorum.

Multa mala oriuntur ex his quae privatim possidentur.
5. Quam multa millia crediderunt, fratres mei, quando pretia rerum suarum posuerunt ad pedes
Apostolorum 7! Sed quid de illis dicit Scriptura? Certe facti sunt templum Dei; non tantum templum
Dei singuli, sed et omnes templum Dei simul. Facti sunt ergo locus Domino. Et ut noveritis quia
unus locus factus est Domino in omnibus, Scriptura dicit: Erat illis anima una et cor unum in
Deum 8. Multi autem ne faciant locum Domino, sua quaerunt, sua diligunt, potestate sua gaudent,
privatum suum concupiscunt. Qui autem vult facere locum Domino, non de privato, sed de
communi debet gaudere. Hoc illi fecerunt de rebus suis privatis; fecerunt illas communes. Quod
habebant suum, numquid amiserunt? Si soli haberent, et unusquisque suum haberet; hoc solum
haberet quod suum habebat: cum autem quod proprium erat, commune fecit; et ea quae erant
caeterorum, ipsius facta sunt. Intendat Caritas vestra: quia propter illa quae singuli possidemus,
existunt lites, inimicitiae, discordiae, bella inter homines, tumultus, dissensiones adversum se,
scandala, peccata, iniquitates, homicidia. Propter quae? Propter ipsa quae singuli possidemus.
Numquid propter ista quae communiter possidemus, litigamus? Aerem istum communiter ducimus,
solem communiter omnes videmus. Beati ergo qui sic faciunt locum Domino, ut privato suo non
gaudeant. Talem ergo describebat iste, qui dicebat: Si introiero in tabernaculum domus meae.
Privatum hoc erat. Sciebat privato se impediri, ne faceret locum Domino, et ea commemorat quae
ad seipsum pertinebant: non introibo in tabernaculum domus meae, donec inveniam: quid? cum
inveneris locum Domino, intrabis in tabernaculum tuum? An ipsum erit tabernaculum tuum, ubi
inveneris locum Domino? Quare? Quia ipse eris locus Domini, et cum eis qui fuerint locus Domini,
unum eris.

928

