postea supplicio sempiterni illius ignis arsuri sunt. Nisi forte putatis, fratres mei, quia iniustitia, quae
procedit ex homine ad laedendum alterum hominem, illi ad quem procedit nocet, et illi de quo
procedit non nocet. Unde fieri potest? Aliquando facula ardens apponitur ad lignum humidum et
viride, et non illud incendit, ipsa tamen ardet; sic et inimicus tuus. Si quis forte existit iniustus qui
tibi moliatur insidias, vel praeparet aliquam molestiam, iniustus est: tu si viride lignum fueris, id est,
si succo spiritali vigens et virens, flammis inimicitiarum restiteris, orando pro illo qui te persequitur;
ille ardet, tu manes integer; et iniustitia illius illi nocet, tibi nihil nocet. Nisi forte putas quia nocet
tibi, si corpori tuo aliquid fecerit, et anima patiens et incorrupta ad Deum coronanda pervenerit,
sequens exemplum Domini sui, qui pati maluit a Iudaeis, et qui poterat non mori, mortuus est, quia
et qui poterat non nasci, natus est. Tu enim conditione natus es, ille voluntate; tu conditione
moreris, ille misericordia. Quomodo ergo illi nihil nocuerunt Iudaei; sic nec tibi quisquam persecutor
inimicus, si tu elegeris esse membrum capitis illius.

Gladius et ignis est caritas.
7. Ecce intelleximus ignem ante eum praeeuntem, id est, hoc tempore intellegendum in poenam
quamdam infidelium et iniquorum: intellegamus ignem, si possumus, et in salutem redemptorum;
ita enim proposueramus. Idem ipse Dominus ait: Ignem veni mittere in terram 19. Sic ignem,
quomodo gladium: nam et quodam loco ait non se venisse pacem mittere in terram, sed gladium 20.
Gladium ad separationem, ignem ad ustionem: sed utrumque salubrem, quia et gladius verbi ipsius
salubriter nos separavit a consuetudine mala. Gladium enim attulit, et separavit unumquemque
fidelium aut a patre suo qui in Christum non crediderat, aut a matre similiter infideli; aut certe, si de
parentibus christianis natus est, saltem a progenie sua priore. Nemo enim nostrum non aut avum,
aut proavum, aut aliquam antiquam originem in Gentibus habuit, et in illa exsecrabili Deo
infidelitate: separati sumus ab eo quod eramus; sed gladius intercessit secernens, non interficiens.
Hoc modo et ignis: Ignem veni mittere in terram. Exarserunt homines credentes in cum, acceperunt
flammam caritatis; propterea et ipse Spiritus sanctus cum missus esset Apostolis, sic apparuit:
Visae sunt illis, inquit, linguae divisae velut ignis, qui et insedit super unumquemque illorum 21. Isto
igne inflammati coeperunt ire per mundum, et inflammare, et incendere in circuitu inimicos eius.
Quos inimicos eius? Qui deserto Deo a quo facti erant, adorabant simulacra quae fecerant. Ipsi
incendebantur, si mali erant, ad consumptionem; si boni erant, ad reparationem: aut ipse
incendebatur, qui nolebat credere, illo igne, audito verbo Dei factus peior, invidia sua exustus atque
consumptus; aut si converteretur et crederet, nec sic in illo nihil arsisset. Arserat enim fenum, ut
purgaretur aurum. Aurum fides est, fenum carnalis concupiscentia est. Omnis caro fenum, Isaias
dicit, et omnis honor carnis ut flos feni 22. Quidquid est ergo in homine carnali appetens vana et
saecularia, fenum est. Quam multi forte, et fratres nostri ierunt ad theatrum? feno ducti sunt.
Nonne optandus est illis iste ignis, ut fenum ardeat, et aurum purgetur? Quod enim illis inest fidei,
feno premitur. Bonum est ergo eis ardere sancto igne, ut feno consumpto, splendeat pretiosum
quod redemit Christus. Ergo: Ignis ante eum praeibit, et inflammabit in circuitu inimicos eius. Sunt
qui salubriter arserunt, hodie fideles eius sunt; inimici eius erant, et nunc iam fideles eius sunt:
quaeris inimicos, non sunt; consumpti sunt, arserunt; caritas consumpsit in eis quod
persequebantur Christum, et purgavit in eis quod crederent in Christum: Et inflammabit in circuitu
inimicos eius.

Dei virtus mirabiliter operabatur in Apostolis.
8. [v. 4.] Apparuerunt fulgura eius orbi terrae. Magna exsultatio. Nonne videmus? nonne
manifestum est? Apparuerunt fulgura eius universae terrae; inflammati sunt inimici, incensi sunt
inimici. Arsit quidquid contradicebat, et apparuerunt fulgura eius orbi terrae. Quomodo
apparuerunt? Ut iam crederent. Unde fulgura? De nubibus. Quae sunt nubes Dei? Praedicatores
veritatis. Vides autem nubem, in coelo nebulosam, obscuram, et habet intus nescio quid latens. Si
coruscet de nube, emicat splendor: ex eo ipso quod contemnebas, inde exsilivit quod expavescas.
Misit ergo Dominus noster Iesus Christus Apostolos suos, praedicatores suos, velut nubes:
videbantur homines et contemnebantur; quomodo videntur nubes, et contemnuntur, antequam de
eis exsiliat quod mireris. Erant enim illi primum homines carnem portantes, infirmi; deinde idiotae,
indocti, ignobiles: sed erat in illis quod fulguraret, erat in illis quod coruscaret. Accedebat Petrus
homo piscator, orabat, et surgebat mortuus 23. Forma humana nubes erat, splendor miraculi
coruscatio erat. Sic in verbis, sic in factis, cum miranda dicunt, et miranda faciunt: Apparuerunt
fulgura eius orbi terrae. Vidit et commota est terra. Si non est verum? si non tota terra iam
christiana clamat, Amen, commota fulguribus de illis nubibus erumpentibus? Vidit, et commota est
terra.

655

