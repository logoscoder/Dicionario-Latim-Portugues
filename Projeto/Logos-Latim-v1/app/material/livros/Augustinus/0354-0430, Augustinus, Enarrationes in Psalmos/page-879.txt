quaesivi bona tibi. Haec, fratres, prolixiora et necessaria carpite, manducate, bibite; convalescite,
currite, apprehendite.

180 IN PSALMUM 122
ENARRATIO
Sermo ad plebem

Christus nobiscum in terra, nos cum eo in caelo sumus.
1. Ascendentis cantica ex ordine cum Sanctitate vestra consideranda suscepi; ascendentis et
amantis, et ideo ascendentis quia amantis. Omnis amor aut ascendit, aut descendit. Desiderio enim
bono levamur ad Deum, et desiderio malo ad ima praecipitamur. Sed quia iam malo desiderio lapsi
cecidimus; superest nobis, si agnoscimus quis ad nos non ceciderit, sed descenderit, haerendo illi
ascendere; quia viribus nostris non possumus. Ipse dixit Dominus noster Iesus Christus: Nemo
ascendit in coelum, nisi qui de coelo descendit, Filius hominis qui est in coelo 1. Tamquam de se
solo videtur dixisse. Ergo caeteri remanserunt, quia solus ascendit, qui solus descendit? Quid
debent facere caeteri? Uniri corpori ipsius, ut sit unus Christus, qui descendit et ascendit. Descendit
caput, ascendit cum corpore; vestitus Ecclesiam suam, quam sibi exhibuit sine macula et ruga 2.
Solus ergo ascendit. Sed et nos quando cum illo sic sumus, ut in illo membra eius simus; et
nobiscum solus est, et ideo unus, et semper unus. Unitas nos compaginat uni: et illi soli cum illo
non ascendunt, qui cum illo unus esse noluerint. Iam vero quoniam ipse qui in coelo positus est, et
carne suscitata immortalis, per quam fuit ad tempus mortalis, et nihil in coelo persecutionum
patiens, nihil malitiarum et opprobriorum, sicut in hac terra quando pro nobis omnia sustinere
dignatus est; compassus tamen corpori suo in terra laboranti, dixit: Saule, Saule, quid me
persequeris? 3 iam ipsum nemo tangebat, et se pati persecutionem de coelo clamabat: non praeter
spem esse debemus, imo cum magna fiducia praesumere, quia si per caritatem ipse nobiscum in
terra est, per eamdem caritatem et nos cum eo in coelo sumus. Sed diximus quemadmodum
nobiscum ipse in terra sit; vocem eius diximus de coelo sonantis: Saule, Saule, quid me
persequeris? cum eum Saulus omnino non tangeret, sed nec videret: quomodo autem ostenditur
quia et nos cum illo in coelo sumus? Eodem ipso Paulo apostolo dicente: Si consurrexistis cum
Christo, quae sursum sunt quaerite, ubi Christus est in dextera Dei sedens; quae sursum sunt
sapite, non quae super terram. Mortui enim estis, et vita vestra abscondita est cum Christo in
Deo 4. Ergo et ille adhuc deorsum est, et nos iam sursum sumus: ille deorsum est compassione
caritatis, nos sursum sumus spe caritatis. Spe enim salvi facti sumus 5. Sed quia spes nostra certa
est; quamvis futurum sit, sic de nobis dicitur, quasi iam factum sit.

Christianorum cor angitur quia nondum cum Christo vivit.
2. [v. 1.] Ascendat ergo iste cantator; sed de unoquoque corde vestrum cantet hic homo, et
unusquisque sit iste homo. Cum enim dicitis illud singuli, quia omnes unum estis in Christo, unus
homo illud dicit: et non: Ad te, Domine, levavimus oculos nostros; sed: Ad te, Domine, levavi oculos
meos. Debetis quidem putare unumquemque vestrum loqui; sed unus ille maxime loquitur, qui
etiam diffusus est toto orbe terrarum. Unus ille loquitur, qui alibi dicit: A finibus terrae ad te
clamavi, cum angeretur cor meum 6. Quis est qui clamat a finibus terrae? quis unus homo diffusus
est usque ad fines terrae? Unusquisque homo in regione sua potest clamare; numquid a finibus
terrae? Sed haereditas Christi, de qua dictum est: Dabo tibi gentes haereditatem tuam, et
possessionem tuam terminos terrae 7, ipsa clamat et dicit: A finibus terrae ad te clamavi, cum
angeretur cor meum. Angatur cor nostrum, et clamemus. Unde angatur cor nostrum? Non de his
quae hic patiuntur et mali, verbi gratia, quia damnum patiuntur: nam si inde angitur cor, cinis est.
Quia nescio quem tuorum ex voluntate Dei amisisti, si inde angitur cor, quid magnum? Hinc
anguntur et corda infidelium; ista patiuntur et qui nondum in Christum crediderunt. Unde angitur
cor christiani? Quia nondum cum Christo vivit. Unde angitur cor christiani? Quia peregrinatur et
desiderat patriam. Si inde angitur cor tuum, etiamsi felix secundum saeculum fueris, gemis; et si
omnia prospera confluant, et undique tibi iste mundus arrideat, tu tamen gemis, quia in
peregrinatione te constitutum vides; et sentis iam quidem te habere felicitatem secundum oculos
stultorum, sed nondum secundum promissionem Christi: illam quaerens gemis, illam quaerens
desideras, et desiderando ascendis et ascendendo cantas Canticum graduum, et cantando
Canticum graduum, dicis: Ad te levavi oculos meos, qui habitas in coelo.

879

