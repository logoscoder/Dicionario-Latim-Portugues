17. [v 9.] Sicut cera liquefacta auferentur. Dicturus enim eras: Non omnes sic infirmantur, quomodo
ego, ut credant; perseverant multi in malo suo et in malitia sua. Et de ipsis nihil timeas: Sicut cera
liquefacta auferentur. Non contra te stabunt, non perdurabunt: igne quodam concupiscentiarum
suarum peribunt. Est enim hic quaedam poena occulta: de illa dicturus est modo Psalmus usque in
finem. Pauci sunt versus: intenti estote. Est quaedam poena futura, gehennae ignis, ignis aeternus.
Futura enim poena duas species habet. Aut inferorum est, ubi ardebat dives ille, qui volebat sibi
stillam aquae stillari in linguam de digito pauperis, quem ante ianuam suam contempserat, quando
ait: Quoniam crucior in hac flamma 57. Et altera est illa in fine, de qua audituri sunt: qui ad sinistram
ponendi sunt: Ite in ignem aeternum, qui praeparatus est diabolo et angelis eius 58. Illae poenae
manifestae erunt eo tempore, quando exitum fuerit ex hac vita, aut finito saeculo perventum ad
resurrectionem mortuorum. Modo ergo nulla poena est, et prorsus impunita sinit Deus peccata
usque ad illum diem? Est et hic quaedam poena occulta; de ipsa modo tractatur. Hanc vult
commendare Spiritus Dei: hanc intellegamus, hanc caveamus, hanc evitemus, et in illas multum
terribiles non incidemus. Forte dicturus est mihi aliquis: Sunt et hic poenae, carceres, exsilia,
tormenta, mortes, diversa genera dolorum et tribulationum. Sunt quidem et ista, et Dei iudicio
dispensantur; sed multis ad probationem, multis ad damnationem. Videmus tamen aliquando in his
poenis iustos affligi, et ab his poenis iniustos esse alienos: unde nutaverunt pedes illi, qui postea
gratulatus ait: Quam bonus Israel Deus rectis corde! Mei autem pene commoti sunt pedes, quia
zelavi in peccatoribus, pacem peccatorum intuens 59. Viderat enim felicitatem malorum, et
delectatus erat esse malus, videns regnare malos, bene illis esse, abundare eos in omni copia
rerum temporalium, qualia adhuc ipse parvulus desiderabat a Domino: et nutaverunt illi pedes,
usquequo videret quid in finem vel sperandum vel timendum sit. Ait enim in eodem psalmo: Hoc
labor est ante me, donec introeam in sanctuarium Dei, et intellegam in novissima 60. Non ergo
poenas inferorum, non poenas illius post resurrectionem ignis aeterni, non poenas istas quae adhuc
in hoc saeculo promiscuae sunt iustis et iniustis, et plerumque graviores iustorum quam iniustorum:
sed nescio quam poenam praesentis vitae vult commendare Spiritus Dei. Advertite, audite hoc me
dicturum quod noveratis: sed dulcius est cum in Psalmo ostenditur, qui obscurus antequam
ostenderetur, putabatur. Ecce enim profero quae iam noveratis: sed quia inde proferuntur, ubi
nondum ea videbatis, fit ut etiam nota tamquam nova delectent. Audite poenam impiorum: Sicut
cera, inquit, liquefacta auferentur. Dixi per concupiscentias suas hoc eis fieri. Concupiscentia mala,
quasi ardor est et ignis. Ignis consumit vestem, libido adulterii non consumit animam? De cogitato
adulterio cum loqueretur Scriptura ait: Alligabit quis ignem in sinu suo, et vestimenta sua non
comburet? 61 Gestas in sinu prunas, perforatur tunica: gestas in cogitatione adulterium, et integra
est anima 62?

Initium omnis peccati, superbia. Reliqua vitia simul sunt et peccata et peccati
poenae.
18. Sed istas poenas pauci vident: propterea eas maxime commendat Spiritus Dei. Audi Apostolum
dicentem: Tradidit illos Deus in concupiscentias cordis eorum 63. Ecce ignis, a cuius facie tamquam
cera liquescunt: solvuntur enim a quadam constantia castitatis; propterea et ipsi euntes in libidines
suas, soluti et fluxi dicuntur. Unde fluxi? unde soluti? Ab igne concupiscentiarum. Tradidit illos Deus
in concupiscentias cordis eorum, ut faciant quae non conveniunt, repletos omni iniquitate. Et
enumerat multa quae peccata sunt, et poenas dicit esse peccatorum. Nam dicit primam poenam
superbiam: imo non poenam, sed primum peccatum superbiam. Primum peccatum superbia est:
ultima poena est ignis aeternus, aut ignis infernus; iam enim damnatorum. Inter illud primum
peccatum et hanc ultimam poenam, media quae sunt, et peccata sunt et poenae. Tam multa enim
dicit Apostolus fieri ab eis, quae peccata sunt detestabilia; et tamen poenas eas dicit. Propter hoc,
inquit, Deus tradidit eos in concupiscentias cordis eorum, in immunditiam, ut faciant quae non
conveniunt. Et ne putaret quisquam ipsis poenis tantum se affligi quibus modo delectatur, et non
timeret quod venturum est in fine, commemoravit ultimam poenam: Qui cum iustitiam Dei
cognovissent, non intellexerunt, inquit, quoniam qui ea agunt, digni sunt morte; non solum qui
faciunt, sed etiam qui consentiunt facientibus 64. Qui ea agunt digni sunt morte: quae? Quae
superius enumeravit in poenis esse: nam tradidit illos Deus, dixit, in concupiscentias cordis eorum,
ut faciant quae non conveniunt. Ut adulter sit, iam poena est; ut mendax, ut avarus, ut
fraudulentus, ut homicida, iam poenae sunt. Cuius peccati poenae? Prioris apostasiae, illius
superbiae: Initium peccati hominis apostatare a Deo; et initium omnis peccati superbia 65. Propterea
ipsum peccatum prius dixit: Qui cum cognovissent Deum, non ut Deum glorificaverunt, aut gratias
egerunt; sed evanuerunt in cogitationibus suis, et obscuratum est insipiens cor eorum 66. Iam ista
poena est obscuratio cordis. Sed unde contigit? Dicentes enim se esse sapientes, stulti facti sunt 67.
Quia a se habere dicebant quod a Deo acceperant; aut si cognoverunt a quo acceperunt, non eum
glorificaverunt a quo se accepisse cognoverunt; hoc est: Dicentes se esse sapientes. Et ibi statim

347

