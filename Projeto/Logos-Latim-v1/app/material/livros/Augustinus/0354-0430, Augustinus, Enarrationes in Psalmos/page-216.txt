Exsultent et iucundentur omnes qui te quaerunt, Domine, et dicant semper: Magnificetur Dominus.
Quia etsi ex peccatore fit iustus, da gloriam illi qui iustificat impium 84. Sive ergo peccator sit,
laudetur qui ad indulgentiam vocat: sive quis iam ambulet in via iustitiae, laudetur qui ad coronam
vocat. Semper magnificetur Dominus, ab his qui diligunt salutare tuum.

Habeat tui curam qui te fecit, Deus.
27. [v 18.] Ego autem: cui quaerebant mala. Ego autem: cuius animam quaerebant, ut auferrent
eam. Sed converte te ad aliud genus hominum. Ego autem, cui dicebant; Euge, euge, egenus et
pauper sum. Non est quod in me meum laudetur. Discindat ille saccum meum, cooperiat me stola
sua. Vivo enim iam non ego, vivit autem in me Christus 85. Si vivit in te Christus, et totum quod boni
habes Christi est, totum quod habebis Christi est: tu per teipsum quid es? Ego egenus et pauper.
Ego autem non dives, quia non sum superbus. Dives erat ille qui dicebat: Gratias tibi ago, Domine,
quia non sum sicut caeteri homines: Publicanus autem erat pauper, qui dicebat, Domine, propitius
esto mihi peccatori 86. Ille de saturitate ructabat, ille de fame plorabat. Egenus et pauper sum. Et
quid facturus es, o egene et pauper? Mendica ante ianuam Dei; pulsa, et aperietur tibi. Ego autem
egenus et pauper sum: Dominus curam habebit mei. Iacta in Dominum curam tuam, et spera in
eum, et ipse faciet 87. Quid tibi curaturus es? quid tibi provisurus? Habeat tui curam qui fecit te. Qui
habuit tui curam antequam esses, quomodo non habebit curam cum iam hoc es quod voluit ut
esses? Iam enim fidelis es, iam ambulas in via iustitiae. Curam tui non habebit, qui facit solem
suum oriri super bonos et malos, et pluit super iustos et iniustos 88? te iam iustum ex fide
viventem 89 negleget, deseret, dimittet? Imo vero et hic fovet, et hic adiuvat, et hic necessaria
subministrat, et noxia resecat. Dando consolatur ut permaneas, auferendo corripit ne pereas.
Dominus curam habet tui, securus esto. Ille portat qui te fecit: ab artificis tui manu noli cadere: si
cecideris a manu artificis, frangeris. Ut autem permaneas in manu artificis, bona voluntas facit. Dic,
Deus meus voluit, et portabit ipse, et tenebit ipse. Iacta te in illum; noli putare inane esse, ut quasi
praecipiteris: non ita tibi videatur. Ille dixit: Coelum et terram ego impleo 90. Nusquam tibi deest: tu
illi noli deesse, tu tibi noli deesse, Dominus curam habet mei.

Quamquam longum, ferre debemus malum pro infinito bono.

55

IN PSALMUM 40
ENARRATIO
Sermo ad plebem

Christus et Christiani caput et membra.
1. Quoniam sollemnis dies Martyrum illuxit; propter gloriam passionis Christi imperatoris martyrum,
qui sibi non pepercit militibus imperans pugnam, sed prior pugnavit, prior vicit, ut pugnantes
exemplo suo hortaretur, et maiestate sua adiuvaret, et promissione coronaret, audiamus aliquid in
isto psalmo, quod pertineat ad eius passionem. Commendamus autem saepius, nec nos piget
iterare quod vobis utile est retinere, Dominum nostrum Iesum Christum plerumque loqui ex se, id
est ex persona sua, quod est caput nostrum; plerumque ex persona corporis sui, quod sumus nos et
Ecclesia eius; sed ita quasi ex unius hominis ore sonare verba, ut intellegamus caput et corpus in
unitate integritatis consistere, nec separari ab invicem; tamquam coniugium illud, de quo dictum
est: Erunt duo in carne una 1. Si ergo agnoscimus duos in carne una, agnoscamus duos in voce una.
Primo quod legenti respondentes cantavimus, quamquam de medio psalmo sit, hinc tamen
sermonis ducamus exordium. Inimici mei dixerunt mala mihi: Quando morietur, et peribit nomen
eius 2. Persona est haec Domini nostri Iesu Christi: sed videte, si non ibi intelleguntur et membra.
Dictum est et hoc, cum ipse Dominus noster hic in terra in carne ambularet. Cum enim viderent
multitudinem sequi auctoritatem eius, et divinitatem et maiestatem miraculis praesentatam; cum
hoc viderent Iudaei, de quibus ipse Dominus similitudinem posuit, quia dixerunt: Hic est haeres;
venite occidamus eum, et nostra erit haereditas 3, dixerunt apud semetipsos, id est inter se, unde
pontificis illius Caiphae vox est: Videtis quod turba multa eum sequitur, et saeculum post illum
abiit: si dimiserimus eum vivere, venient Romani, et tollent nobis et locum et gentem. Expedit ut
unus moriatur homo, quam tota gens pereat. Evangelista autem verba nescientis quid diceret,
exposuit nobis, et ait: Hoc autem non a se dixit; sed cum esset pontifex prophetavit quia oportebat
Iesum mori pro populo et gente 4. Tamen illi cum viderent populum post illum ire, dixerunt: Quando

216

