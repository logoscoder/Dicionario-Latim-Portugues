Israel 27. Haec bene novit Sanctitas vestra. Sed quia erant quaedam tabernacula temporalia et
imaginaria; loquitur autem iste de civitate quadam, quam spiritaliter intellegit, cuius umbra et
figura erat illa terrena: ait: Diligit Dominus portas Sion super omnia tabernacula Iacob. Diligit illam
spiritalem civitatem super omnia figurata, quibus intimabatur illa civitas semper manens, et semper
coelestis in pace.

Omnium gentium mater, civitas illa caelestis Ierusalem.
6. [vv. 3.4.] Gloriosa dicta sunt de te, civitas Dei. Quasi intuebatur civitatem illam Ierusalem in
terra. Nam videte quam civitatem dicit, de qua dicta sunt quaedam gloriosissima. Nam illa
destructa est in terra; hostes passa cecidit in terram, iam non est quod erat: expressit imaginem,
transivit umbra. Unde igitur: Gloriosa dicta sunt de te, civitas Dei? Audi unde: Memor ero Raab et
Babylonis, scientibus me. In illa civitate, inquit iam ex persona Dei, memor ero Raab, et memor ero
Babylonis. Raab non pertinet ad populum Iudaeorum; Babylon non pertinet ad populum Iudaeorum.
Nam sequitur: Etenim alienigenae, et Tyrus, et populus Aethiopum, hi fuerunt ibi. Merito gloriosa
dicta sunt de te, civitas Dei: ubi non solus est ille populus Iudaeorum natus ex carne Abrahae; sed
ibi omnes gentes, quarum quaedam nominatae sunt, ut omnes intellegantur. Memor ero, inquit:
Raab: quae ista est meretrix, illa in Iericho meretrix quae suscepit nuntios et alia via eiecit; quae
praesumpsit in promissione, quae timuit Deum, cui dictum est ut per fenestram mitteret coccum, id
est, ut in fronte haberet signum sanguinis Christi 28. Salvata est ibi, et Ecclesiam Gentium
significavit. Unde Dominus superbientibus Pharisaeis: Amen dico vobis, publicani et meretrices
praecedunt vos in regnum coelorum 29. Praecedunt, quia vim faciunt: impellunt credendo, et ceditur
fidei, nec obsistere potest quisquam; quia qui vim faciunt, diripiunt illud. Ibi enim positum est:
Regnum coelorum vim patitur, et qui vim faciunt, diripiunt illud 30. Hoc fecit ille latro, fortior in cruce
quam in fauce 31. Memor ero Raab et Babylonis. Babylon civitas dicitur secundum saeculum.
Quomodo una civitas sancta, Ierusalem; una civitas iniqua, Babylon: omnes iniqui ad Babyloniam
pertinent; quomodo omnes sancti ad Ierusalem. Sed delabitur de Babylone in Ierusalem. Unde, nisi
per eum qui iustificat impium 32? Piorum civitas Ierusalem; impiorum civitas Babylon. Sed venit ille
qui iustificat impium; quia: Memor ero, inquit, non solum Raab, sed etiam Babylonis. Sed quorum
memor erit Raab et Babylonis? Scientibus me. Ideo quodam loco dicit Scriptura: Effunde iram tuam
in gentes quae te non cognoverunt 33. Hic ait: Effunde iram tuam in gentes quae te non
cognoverunt; et alibi: Praetende misericordiam tuam scientibus te 34. Et ut noveritis quia in Raab et
Babylone Gentes significavit; quasi diceretur: Quid est quod dixisti: Memor ero Raab et Babylonis,
scientibus me? quare hoc dixisti? Etenim alienigenae, inquit, id est, pertinentes ad Raab,
pertinentes ad Babylonem, et Tyrus. Sed quousque Gentes? Usque ad fines terrae. Elegit enim
populum qui in fine terrae est: Et populus, inquit: Aethiopum, hi fuerunt ibi. Si ergo ibi Raab, ibi ex
Babylone, quia ibi alienigenae, ibi Tyrus, ibi populus Aethiopum; merito, gloriosissima de te dicta
sunt, civitas Dei.

Sic fundavit sibi civitatem Christus quomodo creavit Matrem.
7. [v. 5.] Iam attendite sacramentum magnum. Per eum illic Raab, per quem illic Babylon, iam non
Babylon; caret enim Babylone, et incipit esse Ierusalem. Dividitur filia adversus matrem suam, et
erit in membris reginae illius cui dicitur: Obliviscere populum tuum et domum patris tui; concupivit
rex speciem tuam 35. Nam unde Babylon aspiraret ad Ierusalem? unde Raab ad illa fundamenta
perveniret? unde alienigenae, unde Tyrus, unde populus Aethiopum? Audi unde: Mater Sion, dicet
homo. Est quidam homo qui dicit: Mater Sion; et per hunc veniunt isti omnes. Sed iste homo quis
est? Dicit, si audiamus, si capiamus: Mater Sion, dicet homo. Sequitur ibi, quasi quaereres, per
quem venerit Raab, Babylon, alienigenae, Tyrus, Aethiopes. Ecce per quem venerunt: Mater Sion,
dicet homo; et homo factus est in ea, et ipse fundavit eam Altissimus. Quid apertius, fratres? Vere
quia gloriosissima de te dicta sunt, civitas Dei. Ecce: Mater Sion, dicet homo. Quis homo? Qui homo
factus est in ea. In ea factus est homo, et ipse eam fundavit. Quomodo in ea factus est, et ipse eam
fundavit? Ut in ea fieret homo, iam fundata erat. Sic intellege, si potes. Etenim: Mater Sion, dicet;
sed, homo, Mater Sion, dicet; homo autem factus est in ea: ipse autem fundavit eam, non homo,
sed Altissimus. Sic fundavit civitatem in qua nasceretur, quomodo creavit matrem, de qua
nasceretur. Quid est hoc, fratres? Quales promissiones, quantam spem tenemus! Ecce propter nos
Altissimus qui fundavit civitatem: Mater, dicit ipsi civitati; et homo in ea factus est, et Altissimus
eam fundavit.

Principes caelestis civitatis a Deo constituti.
580

