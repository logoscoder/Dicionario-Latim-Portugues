timebantur. Dicet aliquis: Quomodo ergo nolebant eos dimittere Aegyptii? quomodo tamquam
redituros dimiserunt? quomodo tamquam redituris et reddituris aurum et argentum petentibus
commodaverunt, si laetata est Aegyptus in profectione eorum? Sed intellegendum est, post illam
ultimam Aegyptiorum mortem, et tantam stragem in mari Rubro tam magni persequentis exercitus,
Aegyptios timuisse residuos ne redirent Hebraei, et eorum reliquias magna facilitate contererent.
Tunc impletum est quod superius, cum dixisset: Et auxit populum suum vehementer, mox addidit:
Et firmavit eum super inimicos eius 60. Hanc enim sententiam uno versiculo propositam ut
explicaret, quomodo id factum sit, adiunxit caetera quae in hac laude cladis narravit, usque ad
istum locum, ubi ait, laetata est Aegyptus in profectione eorum, quia incubuit timor eorum super
eos; velut assignans quod proposuerat, quia firmavit populum suum super inimicos eius.

Deus populo suo in deserto commoranti multa contulit benefica.
30. [v 39.] Proinde iam dicit quae iter agentibus in eremo beneficia divina collata sunt. Expandit
nubem in protectionem eorum, et ignem ut luceret eis per noctem. Tam sunt haec manifesta quam
nota.
31. [v 40.] Petierunt, et venit coturnix. Non coturnicem concupiverunt, sed carnes. Quia vero et
coturnix caro est, et in isto psalmo non loquitur de amaricatione illorum in quibus non est
beneplacitum Deo, sed de fide electorum, quod est verum semen Abrahae; ipsi intellegendi sunt
petisse ut veniret unde amaricantium murmur opprimeretur. Iam in versu qui sequitur: Et pane
coeli saturavit eos, manna quidem non nominavit, sed nulli obscurum est qui illas litteras legit.
32. [v 41.] Disrupit petram, et fluxerunt aquae; abierunt in sicco flumina. Et hoc factum tam cito
intellegitur, quam legitur.
33. [vv 42-44.] His autem omnibus beneficiis suis, Deus commendat in Abraham meritum fidei.
Sequitur enim et dicit: Quoniam memor fuit verbi sancti sui, quod habuit ad Abraham puerum
suum. Et eduxit populum suum in exsultatione, et electos suos in laetitia. Quod ait, populum suum;
hoc repetivit, electos suos: et quod ait, in exsultatione; hoc repetivit, in laetitia. Et dedit illis
regiones gentium, et labores populorum possederunt. Quod sunt, regiones gentium; hoc sunt,
labores populorum: et quod dictum est, dedit illis; hoc repetitum est, possederunt.

Illi amici et heredes Dei dicuntur qui Abrahae fidem imitantur.
34. [v 45.] Et tamquam quaereremus cui bono ista data sunt, ne hoc ipsum putaretur summum
bonum, quod ista felicitas rerum temporalium populo Dei data est; continuo eam ad aliud retulit,
ubi summum bonum oportet inquiri: Ut custodiant, inquit, iustificationes eius, et legem eius
requirant. Ubi intellegendum est Dei servos et electos filios promissionis, verum et germanum
semen Abrahae, imitantes fidem Abrahae, propterea ista bona terrena sumere a Deo, ut non in eis
luxu diffluant, sive perversa securitate torpescant; sed ideo habeant divina misericordia haec omnia
praeparata, in quibus quaerendis possent negotiosissimis laboribus occupari, ut ad hoc vacent unde
bonum aeternum possit acquiri, hoc est: Ut custodiant iustificationes eius, et legem eius requirant.
Denique, quoniam semen Abrahae tales hic intellegi voluit, qui vere essent semen Abrahae, quales
utique nec in illo populo defuerunt: quod etiam apostolus Paulus satis ostendit, cum dicit: Sed non
in omnibus illis beneplacitum est Deo 61; si enim non in omnibus, profecto fuerunt ibi quidam in
quibus beneplacitum est Deo: quia ergo tales psalmus iste commendat, nihil hic dixit de
iniquitatibus et irritationibus et amaricatione eorum in quibus non est beneplacitum Deo. Sed quia
et iniquis non sola iustitia, verum etiam misericordia Dei omnipotentis et clementis apparuit; de illis
sequens loquitur psalmus cum laudibus Dei. Et tamen utrique in uno populo fuerunt, nec istos illi
suarum iniquitatum contagione polluerunt. Novit enim Dominus qui sunt eius: et si in hoc saeculo
non potest ab iniustis, recedat ab iniustitia omnis qui nominat nomen Domini 62.

Hereditas nobis promissa, Deus ipse.
35. Ut ergo tamquam in corpore psalmi huius velut latentem quodammodo eius animam
commendemus, hoc est, in verbis quasi exterioribus interiorem intellectum: videtur mihi admoneri
semen Abrahae, qui sunt omnes filii promissionis pertinentes ad aeternam haereditatem testamenti
aeterni, ut tamquam ipsam haereditatem sibi eligant Deum, et eum gratis colant, id est, propter
ipsum, non propter aliquod emolumentum mercedis extra ipsum; et hoc faciant laudantes,
invocantes, annuntiantes, nec in suam, sed in eius gloriam per fidem bene operantes, spe

744

