nolumus honorari, sed illum. Nam nos quid sumus ad apostolum Paulum? Qui tamen dicebat illis
parvulis, quos mali homines et mali suasores praecidere ab unitate in schismata volebant; quid eis
dicebat ille? Numquid Paulus pro vobis crucifixus est? aut in nomine Pauli baptizati estis? 43 Hoc et
nos dicimus: Amate pacem, amate Christum. Si enim amant pacem, Christum amant. Cum ergo
dicimus: Amate pacem; hoc dicimus: Amate Christum. Quare? Quia de Christo ait Apostolus: Ipse
est enim pax nostra, qui fecit utraque unum 44. Si ergo Christus ideo pax, quia fecit utraque unum,
quare vos de uno fecistis duo? Quomodo ergo pacifici estis, ut cum Christus faciat unum de duobus,
vos faciatis de uno duo? Sed quia haec dicimus, cum his qui oderunt pacem sumus pacifici; et
tamen illi qui oderunt pacem, cum loqueremur eis, debellabant nos gratis.

178 IN PSALMUM 120
ENARRATIO
SERMO

Qui se humiliaverit exaltabitur.
1. Secundus est iste psalmus eorum quorum titulus est: Canticum graduum. Plures enim sunt
significantes, ut iam in primo eorum audistis, ascensum nostrum, qui fit in corde ad Deum, a
convalle plorationis 1, id est, ab humilitate contribulationis. Ascensus enim utilis nobis non potest
esse, nisi primo humiliati, a convalle nobis ascendendum esse meminerimus (convallis enim terrae
locus est depressus: sicut loca terrae alta montes et colles, ita convallis locus humilis); ne dum
praepropere et praepostere quaerimus exaltari, non ascendamus, sed ruamus. Docuit autem ipse
Dominus a convalle plorationis ascendendum, quando pro nobis humiliari usque ad mortem crucis
et pati dignatus est. Hoc exemplum non relinquamus: istam convallem plorationis martyres
intellexerunt. Unde intellexerunt? unde? Quia et ipsi de convalle plorationis, ut coronarentur,
ascenderunt.

Hora Domini sicut fur in nocte ita veniet.
2. Congruit et hodierno diei psalmus iste Canticum graduum: de illis enim dictum est: Euntes ibant
et flebant, mittentes semina sua 2. Haec est convallis plorationis, ubi a flentibus mittuntur semina.
Quae sunt autem semina? Bona opera in ista tribulatione terrena. Qui bene operatur in convalle
plorationis, similis est homini seminanti per hiemem. Numquid frigore ab opere deterretur? Sic
pressuris mundi non debemus a bono opere deterreri; quia vides quid sequitur: Euntes, inquit, ibant
et flebant, mittentes semina sua. Valde miseri, si semper flebant; valde miseri, si nunquam de
lacrymis liberandi. Sed vide quid sequitur: Venientes autem venient in exsultatione, portantes
germina sua 3.
3. Nihil aliud istis canticis docemur, fratres, quam ascendere; sed ascendere in corde, in affectu
bono, in fide, spe et caritate, in desiderio perpetuitatis et vitae aeternae. Sic ascenditur. Congruit
nos dicere quomodo ascendendum sit. Quanta terribiliora lecta de Evangelio audivit Caritas vestra!
Videtis certe quia hora Domini, sicut fur in nocte, ita veniet. Si sciret, inquit, paterfamilias qua hora
fur veniret, amen dico vobis, quia non pateretur perfodi parietem suum 4. Dicitis modo: Quis ergo
novit qua hora veniet, quia hora sicut fur erit? Nescis qua hora veniat, semper vigila; ut quia nescis
quando veniat, paratum te inveniat, cum venerit. Et ad hoc forte nescis quando venturus est, ut
semper paratus sis. Illum enim patremfamilias subito occupabit hora illa, qui paterfamilias,
superbus significatus est. Noli velle esse paterfamilias, et non te subito illa hora occupabit. Et quid
ero, inquis? Qualem audisti de psalmo: Pauper et dolens ego sum 5. Si enim pauper et dolens eris,
non eris paterfamilias, quem illa hora subito inveniet, et subito premet. Patresfamilias enim sunt illi
qui praesumentes de cupiditatibus suis, et in deliciis huius saeculi diffluentes, tument; et eriguntur
adversus humiles, et insultant sanctis intellegentibus angustam viam, quae ducit ad vitam 6.
Talibus enim veniet illa hora subito; quia tales erant et in diebus Noe, quorum dierum
commemorationem audistis factam in Evangelio. Sic erit adventus Filii hominis, inquit, quomodo in
diebus Noe. Manducabant, bibebant, nubebant, uxores ducebant, novellabant, aedificabant, donec
introiit Noe in arcam; et venit diluvium, et perdidit omnes 7. Quid ergo? omnes peribunt qui ista
faciunt, qui nubunt, qui uxores ducunt, qui novellant, qui aedificant? Non: sed qui de his
praesumunt, sed qui ista Deo praeferunt, sed qui propter haec offendere Deum cito parati sunt. At
vero qui istis omnibus aut non utuntur, aut utuntur tamquam non utentes, plus praesumentes de

866

