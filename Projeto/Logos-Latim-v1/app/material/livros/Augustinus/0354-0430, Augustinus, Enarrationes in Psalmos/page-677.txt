reprehendas, ne ille reprehendat qui damnaturus est. Ergo et cum intraveris in atria, confitere.
Quando non erit confessio peccatorum? In illa requie, in illa aequalitate Angelorum. Sed videte quid
dixerim: Non erit confessio peccatorum. Non dixi: Non erit confessio: erit enim confessio laudis.
Semper confiteberis, illum Deum, te creaturam; illum protectorem, te protectum. In illo
quodammodo absconditus eris, sicut dictum est: Abscondes eos in abscondito vultus tui 38. In atria
eius in hymnis confitemini ei. In portis confitemini; et in atria cum intraveritis, confitemini in
hymnis. Hymni laudes sunt. Quando intras, te reprehende; cum intraveris, illum lauda. Aperite mihi
portas iustitiae, dicit in alio psalmo; ingrediens in eis confitear Domino 39. Numquid dixit, tum
ingressus fuero, iam non confitebor? Etiam ingressus confitebitur. Quae enim peccata confitebatur
Dominus noster Iesus Christus, quando ait: Confiteor tibi, Pater, Domine coeli et terrae 40? Illum
laudans confitebatur, non se accusans.

Dei misericordia et veritas iugiter laudentur.
17. Laudate nomen eius, quia suavis est Dominus. Nolite putare quia deficitis in laudando. Laudatio
vestra quasi manducatio erit: quantum laudatis, tantum vires acquiritis, et tantum dulcescit quem
laudatis. Laudate nomen eius, quia suavis est Dominus. In aeternum misericordia eius. Non enim
cum te liberaverit, desinet esse misericors: et ut protegat semper in aeternam vitam, misericordiae
eius est. In aeternum ergo misericordia eius, et usque in generationem et generationem veritas
eius. Aut omnem generationem accipe quod dictum est, in generationem et generationem; aut in
duabus generationibus, unam terrenam, alteram coelestem. Hic est generatio una quae parit
mortales; altera quae parit aeternos. Veritas eius et hic est, et ibi. Noli putare quia hic non est
veritas eius: si non hic esset veritas eius, non diceret in alio psalmo: Veritas de terra orta est 41; nec
ipsa Veritas diceret: Ecce ego vobiscum sum usque in consummationem saeculi 42.

121 IN PSALMUM 100
ENARRATIO
Sermo ad plebem

Misericordiae et iudicii tempus agnoscat.
1. [v. 1.] Psalmus iste centesimus quod habe in primo versu, hoc in toto eius corpore quaerere
debemus. Misericordiam et iudicium cantabo tibi, Domine. Nemo sibi ad impunitatem blandiatur de
misericordia Dei; quia est et iudicium: et nemo in melius commutatus exhorreat iudicium Dei; quia
praecedit misericordia. Homines enim quando iudicant, aliquando victi misericordia, faciunt contra
iustitiam; et videtur in eis esse misericordia, et non esse iudicium: aliquando vero rigidum volentes
tenere iudicium, perdunt misericordiam. Deus autem nec in bonitate misericordiae perdit iudicii
severitatem, nec in iudicando cum severitate amittit misericordiae bonitatem. Ecce si temporibus
distinguamus haec duo, misericordiam et iudicium; forte enim non sine causa ipso ordine posita
sunt, ut non diceret: Iudicium et misericordiam, sed, misericordiam et iudicium: si ergo per tempora
distinguamus haec duo, forte invenimus modo tempus esse misericordiae, futurum autem tempus
iudicii. Quomodo est primo tempus misericordiae? Primo in Deo considera, ut et tu quantum ipse
tibi donaverit, imiteris Patrem. Neque enim arroganter dicimus, Patrem nostrum nos debere imitari;
quandoquidem Dominus ipse unicus Dei Filius ad hoc nos hortatur, dicens: Estote sicut Pater vester
coelestis. Cum diceret: Diligite inimicos vestros, orate pro eis qui vos persequuntur: ut sitis, inquit,
filii Patris vestri qui in coelis est; qui solem suum facit oriri super bonos et malos, et pluit super
iustos et iniustos 1. Ecce misericordia. Quando vides iustos et iniustos eumdem solem intueri,
eamdem lucem carpere, eosdem fontes bibere, eadem pluvia saginari, iisdem fructibus terrae
repleri, similiter aerem istum ducere, habere aequaliter bona mundi; noli putare iniustum esse
Deum, qui dat ista aequaliter et iustis et iniustis. Misericordiae tempus est, nondum iudicii. Nisi
enim primo Deus per misericordiam parceret, non inveniret quos per iudicium coronaret. Est ergo
misericordiae tempus, quando patientia Dei ad poenitentiam adducit peccantes.

Dei iudicium malis formidandum, bonis autem cupiendum.
2. Audi Apostolum distinguentem utrumque tempus, et distingue et tu: Existimas autem, inquit, o
homo qui iudicas eos qui faciunt ea, et eadem agis, quoniam tu effugies iudicium Dei? 2 Intendite.
Videbat enim se (sed cui hoc dicit. Non enim uni homini dicit, sed generi hominum tali), videbat se

677

