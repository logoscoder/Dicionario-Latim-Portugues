4. Est aliud quod animadvertas in cervo. Traduntur cervi, et a quibusdam etiam visi sunt; non enim
de illis tale aliquid scriberetur, nisi antea videretur: dicuntur ergo cervi vel quando in agmine suo
ambulant, vel quando natando alias terrarum partes petunt, onera capitum suorum super se
invicem ponere, ita ut unus praecedat, et sequantur qui supra eum capita ponant, et supra illos alii
consequentes, et deinde alii, donec agmen finiatur: ille autem unus qui pondus capitis in primatu
portabat, fatigatus redit ad posteriora, ut alius ei succedat, qui portet quod ille portabat, atque ille
fatigationem suam recreet posito capite, sicut et caeteri ponebant: ita vicissim portando quod
grave est, et viam peragunt, et invicem se non deserunt. Nonne quosdam cervos alloquitur
Apostolus, dicens: Invicem onera vestra portate, et sic adimplebitis legem Christi 9?
5. [v 3.] Talis ergo cervus in fide constitutus, nondum videns quod credit, cupiens intellegere quod
diligit, patitur et contrarios non cervos, obscuratos intellegentia, in tenebris interioribus constitutos,
vitiorum cupiditate caecatos; insuper insultantes et dicentes homini credenti, et quod credit non
ostendenti: Ubi est Deus tuus? 10 Quid ergo iste cervus fecerit contra haec verba, audiamus, ut et
ipsi, si possumus, faciamus. Primo expressit sitim suam: Quemadmodum, inquit, cervus desiderat
ad fontes aquarum, ita desiderat anima mea ad te, Deus. Quid si cervus ad fontes aquarum lavandi
causa desiderat? Utrum ergo bibendi an lavandi causa, nescimus. Audi quid sequitur, et noli
quaerere: Sitivit anima mea ad Deum vivum. Quod dico: Quemadmodum cervus desiderat ad
fontes aquarum, ita desiderat anima ad te, Deus, hoc dico: Sitivi anima mea ad Deum vivum. Quid
sitivit? Quando veniam et apparebo ante faciem Dei. Hoc est quod sitio, venire et apparere. Sitio in
peregrinatione, sitio in cursu: satiabor in adventu. Sed quando veniam? Et quod citius est Deo,
tardum est desiderio. Quando veniam et apparebo ante faciem Dei? Ex illo desiderio est et hoc, ex
quo clamatur alibi: Unam petii a Domino, hanc requiram, ut inhabitem in domo Domini per omnes
dies vitae meae. Quare hoc? Ut contempler, inquit, delectationem Domini 11. Quando veniam et
apparebo ante faciem Domini?

Desideranti beatitudinem fiunt lacrimae die ac nocte panis.
6. [v 4.] Interim dum meditor, dum curro, dum in via sum, antequam veniam, antequam appaream:
Fuerunt mihi lacrymae meae panis die ac nocte, cum dicitur mihi per singulos dies: Ubi est Deus
tuus? Fuerunt mihi, inquit, lacrymae meae, non amaritudo, sed panis. Suaves erant mihi ipsae
lacrymae: sitiens illum fontem, quia bibere nondum poteram, avidius meas lacrymas manducabam.
Non enim dixit: Factae sunt mihi lacrymae meae potus, ne ipsas desiderasse videretur sicut fontes
aquarum: sed servata illa siti, qua inardesco, qua rapior ad fontes aquarum, panis mihi factae sunt
lacrymae meae, dum differor. Et utique manducando lacrymas suas, sine dubio plus sitit ad fontes.
Die quippe ac nocte factae sunt mihi lacrymae meae panis. Cibum istum qui panis dicitur, die
comedunt homines, nocte dormiunt: panis autem lacrymarum et die et nocte comeditur; sive totum
tempus accipias diem et noctem; sive diem intellegas pro huius saeculi prosperitate, noctem vero
pro huius saeculi adversitate. Sive, inquit, in prosperis rebus saeculi, sive in adversis rebus saeculi,
ego desiderii mei lacrymas fundo, ego desiderii mei aviditatem non desero: et cum in mundo bene
est, mihi male est, antequam apparebo ante faciem Dei. Quid ergo dici quasi gratulari me cogis, si
aliqua huius saeculi prosperitas arriserit? nonne deceptoria est? nonne fluxa, caduca, mortalis?
nonne temporalis, volatica, transitoria? nonne plus habet deceptionis quam delectationis? Cur ergo
non et in ipsa fiant mihi lacrymae meae panis? Siquidem et cum felicitas saeculi circumfulget,
quamdiu sumus in corpore, peregrinamur a Domino 12; et dicitur mihi quotidie: Ubi est Deus tuus?
Quia paganus si hoc mihi dixerit, non illi et ego possum dicere: Ubi est Deus tuus? Deum quippe
suum digito ostendit. Intendit enim digitum ad aliquem lapidem, et dicit: Ecce est Deus meus. Ubi
est Deus tuus? Cum lapidem irrisero, et erubuerit qui demonstravit, tollit oculum a lapide, suspicit
coelum, et forte in solem digitum intendens, iterum dicit: Ecce Deus meus. Ubi est Deus tuus?
Invenit ille quod ostenderet oculis carnis: ego autem non quasi non habeam quem ostendam, sed
non habet ille oculos quibus ostendam. Potuit enim ille oculis corporis mei ostendere Deum suum
solem: quibus ego oculis ostendam solis creatorem?

Revelatur Deus per ea quae ipse fecit.
7. Verumtamen audiendo quotidie: Ubi est Deus tuus? et in lacrymis meis quotidianis pastus, die ac
nocte meditatus sum quod audivi: Ubi est Deus tuus? quaesivi etiam ego ipse Deum meum, ut si
possem, non tantum crederem, sed aliquid et viderem. Video enim quae fecerit Deus meus, non
autem video ipsum Deum meum qui fecit haec. Sed quoniam sicut cervus desidero ad fontes
aquarum, et est apud eum fons vitae, et in intellectum scriptus est psalmus filiis Core, et invisibilia
Dei per ea quae facta sunt intellecta conspiciuntur; quid agam, ut inveniam Deum meum?
Considerabo terram: facta est terra. Est magna pulchritudo terrarum; sed habet artificem. Magna

224

