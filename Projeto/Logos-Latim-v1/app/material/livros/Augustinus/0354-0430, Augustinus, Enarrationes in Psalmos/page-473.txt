adiutorium gratiae commendavit; et quod est in remissionem peccatorum, cum ait: Parcet pauperi
et inopi; et quod est in participatione iustitiae, cum addidit: Et animas pauperum salvas faciet.
Nemo enim sibi est idoneus ad salutem, quae salus est perfecta iustitia, nisi Dei adiuvet gratia; quia
plenitudo Legis non est nisi caritas, quae non a nobis existit in nobis, sed diffunditur in cordibus
nostris per Spiritum sanctum qui datus est nobis 63.

A peccati servitute redempti, iustitia sumus induti.
16. [v 14.] Ex usuris et iniquitate redimet animas eorum. Quae sunt istae usurae, nisi peccata, quae
etiam debita nominantur 64? Usuras autem appellatas puto, quia plus mali invenitur in suppliciis,
quam commissum est in peccatis. Nam, verbi gratia, cum homicida corpus tantum hominis perimat,
animae autem nocere nihil possit; ipsius et anima et corpus perditur in gehenna. Propter huiusmodi
contemptores praesentis praecepti, et irrisores futuri supplicii dictum est: Ego veniens, cum usuris
exigerem 65. Ab his usuris redimuntur animae pauperum, sanguine illo qui fusus est in remissionem
peccatorum. Redimet ergo ab usuris, remittendo peccata, quae debebant ampliora supplicia:
redimet autem ab iniquitate, adiuvando per gratiam etiam ad faciendam iustitiam. Eadem itaque
duo repetita sunt quae supra dicta erant. Quod enim supra est: Parcet inopi et pauperi, hoc
intellegitur: Ex usuris: quod vero ibi dicit: Et animas pauperum salvas faciet 66; hoc dictum videtur:
Ex iniquitate: ut redimet ad utrumque subaudiatur. Nam parcendo redimet ab usuris; salvos autem
faciendo redimet ab iniquitate. Ita, cum parcet pauperi et inopi, et animas pauperum salvas faciet;
sic ex usuris et iniquitate redimet animas eorum. Et honorabile nomen eius coram ipsis. Dant enim
honorem nomini eius pro tantis beneficiis, qui respondent dignum et iustum esse gratias agere
Domino Deo suo. Vel quod habent codices aliqui: Et honorabile nomen eorum coram ipso: quia etsi
videntur huic saeculo contemptibiles Christiani, nomen eorum coram ipso est honorabile, qui eis
illud dedit, iam non memor nominum illorum per labia sua 67, quibus antea vocabantur, cum essent
Gentilium superstitionibus obligati, vel suorum malorum meritorum signati vocabulis, antequam
essent christiani: quod nomen honorabile est coram ipso, etsi contemptibile videtur inimicis.

Sapientes mundi in Christum credituros praedicitur.
17. [v 15.] Et vivet, et dabitur ei de auro Arabiae. Non diceretur: Et vivet, (de quo enim non posset
dici hoc quantulocumque spatio temporis vivente in hac terra?) nisi illa vita commendaretur, in qua
iam non moritur, et mors ei ultra non dominabitur 68. Atque ideo et vivet qui contemptus est
moriens: quoniam sicut alius propheta dicit: Tolletur de terra vita eius 69. Sed quid est, et dabitur ei
de auro Arabiae? Nam quod inde aurum etiam ille Salomon accepit, in hoc psalmo figurate
transiectum est in alium verum Salomonem, id est verum pacificum: non enim ille dominatus est a
flumine usque ad terminos orbis terrae 70. Sic ergo prophetatum est, etiam sapientes huius mundi
in Christo fuisse credituros. Per Arabiam autem Gentes intellegimus: per aurum sapientiam, quae
ita excellit inter omnes doctrinas, ut aurum inter metalla; unde scriptum est: Accipite prudentiam
sicut argentum, et sapientiam sicut aurum probatum 71. Et orabunt de ipso semper. Quod habet
graecus,
, aliqui interpretati sunt, de ipso; aliqui, pro ipso, vel pro eo. Quid est autem,
de ipso, nisi forte quod oramus dicentes: Adveniat regnum tuum 72? Christi namque adventus
praesentabit fidelibus regnum Dei. Pro eo vero quomodo intellegatur, angustum est; nisi quia cum
oratur pro Ecclesia, pro ipso oratur, quia corpus est eius. De Christo quippe et Ecclesia praemissum
est sacramentum magnum: Erunt duo in carne una 73. Iam vero quod sequitur: Tota die, id est toto
tempore, benedicent ei, satis apertum est.

In divinis Scripturis firmamentum habemus veritatis. Caelorum aeterna dona
sperantes felicitatem spernunt temporalem.
18. [v 16.] Et erit firmamentum in terra, in summis montium. Omnes enim promissiones Dei in illo
Etiam 74, id est, in illo firmatae sunt; quia in illo impletum est quidquid pro salute nostra
prophetatum est. Nam summa montium, Scripturarum divinarum auctores, id est, per quos
ministratae sunt, intellegere convenit; in quibus utique ipse est firmamentum, quoniam ad illum
omnia quae divinitus scripta sunt, referuntur. Hoc autem in terra esse voluit, quia propter eos qui in
terra sunt, illa conscripta sunt: unde et ipse in terram venit, ut ea cuncta firmaret, id est, in se
monstraret impleri. Oportebat enim, inquit, impleri omnia quae scripta sunt in Lege et prophetis et
psalmis de me 75; id est, in summis montium. Sic enim venit in novissimis temporibus manifestus
mons Domini, paratus in cacumine montium 76; quod hic ait, in summis montium. Superextolletur
super Libanum fructus eius. Libanum solemus accipere veluti huius saeculi dignitatem; quoniam

473

