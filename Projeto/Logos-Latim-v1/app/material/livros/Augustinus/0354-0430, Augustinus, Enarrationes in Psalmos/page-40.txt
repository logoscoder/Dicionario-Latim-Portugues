8. Oculi eius in pauperem respiciunt. Quippe cui derelictus est pauper, et qui factus est refugium
pauperi 17. Et ideo seditiones omnes et tumultus intra ista retia, donec perducantur ad littus, de
quibus nobis in perniciem suam et ad nostram correctionem insultant haeretici, per eos homines
fiunt qui pauperes Christi esse nolunt. Sed numquid ab eis qui hoc esse volunt, avertunt oculos Dei?
Oculi enim eius in pauperem respiciunt. Numquid metuendum est ne in turba divitum paucos
pauperes videre non possit, quos in Ecclesiae catholicae gremio custoditos enutriat? Palpebrae eius
interrogant filios hominum. Hic filios hominum, illa regula libenter acceperim, de veteribus
regeneratos per fidem. Hi quippe quibusdam Scripturarum locis obscuris, tamquam clausis oculis
Dei, exercentur ut quaerant: et rursus quibusdam locis manifestis, tamquam apertis oculis Dei,
illuminantur ut gaudeant. Et ista in sanctis libris crebra opertio atque adapertio tamquam palpebrae
sunt Dei, quae interrogant, id est, quae probant filios hominum, qui neque fatigantur rerum
obscuritate, sed exercentur, neque inflantur cognitione, sed confirmantur.
9. [v 6.] Dominus interrogat iustum et impium. Quid ergo metuimus ne aliquid nobis obsint impii, si
forte nobiscum sacramenta non sincero corde communicant, quando ille interrogat iustum et
impium? Qui autem diligit iniquitatem, odit animam suam: id est, non ei qui credit Deo et spem
suam non ponit in homine, sed tantum animae suae nocet dilector iniquitatis.
10. [vv 7.8.] Pluet super peccatores laqueos. Si nubes generaliter Prophetae intelleguntur, sive
boni, sive mali, qui etiam pseudoprophetae appellantur; sic ordinantur pseudoprophetae a Domino
Deo, ut de his laqueos super peccatores pluat: non enim quisquam in eos sectandos incidit nisi
peccator; sive ad praeparationem extremi supplicii, si perseverare in peccando maluerit; sive ad
desuadendam superbiam, si aliquando Deum cura sinceriore quaesiverit. Si autem nubes nonnisi
boni et veri Prophetae intelleguntur; et de his manifestum est super peccatores laqueos pluere
Deum, quamvis de his etiam pios ad fructificandum irriget: Quibusdam, inquit Apostolus, sumus
odor vitae in vitam, quibusdam odor mortis in mortem 18. Non enim Prophetae tantum, sed omnes
verbo Dei animas irrigantes, nubes dici possunt: qui cum male intelleguntur, pluit Deus super
peccatores laqueos; cum autem bene intelleguntur, fecundat pectora piorum atque fidelium. Sicut
exempli gratia, quod scriptum est, Et erunt duo in carne una 19, si ad libidinem quisque
interpretetur, laqueum pluit super peccatorem; sin autem intellegas, sicut ille qui ait, Ego autem
dico in Christo et in Ecclesia 20, imbrem pluit super fertilem terram: eadem autem nube, id est
divina Scriptura, utrumque factum est. Item Dominus dicit: Non quod intrat in os vestrum, vos
coinquinat, sed quod exit 21. Audit hoc peccator, et gulam parat voracitati: audit hoc iustus, et a
ciborum discernendorum superstitione munitur. Et hic igitur eadem Scripturarum nube, pro suo
cuiusque merito, et peccatori pluvia laqueorum, et iusto pluvia ubertatis infusa est.

De iustitia Domini.
11. Ignis et sulphur et spiritus procellae pars calicis eorum. Haec poena eorum est atque exitus, per
quos blasphematur nomen Dei, ut primo cupiditatum suarum igne vastentur, deinde malorum
operum putore a coetu beatorum abiciantur, postremo abrepti atque submersi, ineffabiles poenas
luant. Haec enim pars est calicis eorum; sicut iustorum calix tuus inebrians quam praeclarus 22!
Inebriabuntur enim ab ubertate domus tuae 23. Calicem autem propterea puto appellatum, ne quid
praeter modum atque mensuram, vel in ipsis peccatorum suppliciis, per divinam providentiam fieri
arbitremur. Et ideo tamquam rationem reddens quare id fiat, subiecit: Quoniam iustus Dominus, et
iustitias dilexit. Non frustra pluraliter, nisi quia homines dicit, ut pro iustis, iustitiae intellegantur
positae; in multis enim iustis quasi multae iustitiae videntur esse, cum sit una Dei, cuius omnes
participant: tamquam si una facies intueatur plura specula, quod in illa singulare est, de illis
pluribus pluraliter redditur. Propterea rursus ad singularitatem se refert, dicendo, Aequitatem vidit
facies eius: fortasse pro eo sit positum, Aequitatem vidit facies eius, ac si diceretur, Aequitas visa
est in facie eius, id est in eius notitia; facies enim Dei est potentia qua dignis innotescit: aut certe,
Aequitatem vidit facies eius, quia non se praebet cognoscendum malis, sed bonis; et ipsa est
aequitas.
12. Si quis autem lunam synagogam vult intellegere, ad passionem Domini referat psalmum, et de
Iudaeis dicat, Quoniam quae perfecisti destruxerunt; ac de ipso Domino, Iustus autem quid fecit?
quem tamquam destructorem Legis arguebant: cuius praecepta, perverse vivendo, et ea
contemnendo, ac sua statuendo, destruxerant, ut ipse Dominus secundum hominem loquatur, ut
solet, dicens, In Domino confido; quomodo dicitis animae meae: Transmigra in montes sicut
passer? propter terrores scilicet eorum, qui illum apprehendere et crucifigere cupiebant: cum
peccatores sagittare volentes rectos corde, id est qui Christo crediderant, in obscura luna, id est
repleta peccatoribus synagoga, non absurde intellegitur. Cui congruit et quod dicitur, Dominus in

40

