5. [v 3.] Magnus Dominus et laudabilis valde. Quantum dicturus erat? quae verba quaesiturus?
Quantam conceptionem conclusit in uno valde? Cogita quantum vis. Quando autem potest cogitari,
qui capi non potest? Laudabilis est valde; et magnitudinis eius non est finis. Ideo dixit, valde; quia,
magnitudinis eius non est finis: ne forte incipias velle laudare, et putes te laudando posse finire,
cuius magnitudo finem non potest habere. Noli ergo te putare eum cuius magnitudinis finis non est,
sufficienter posse laudare. Nonne ergo melius est ut quomodo ipse non finitur, nec laus ipsius
finiatur? Illius magnitudo sine fine est, et tua laudatio sine fine sit. De magnitudine eius quid dictum
est? Magnitudinis eius non est finis. De tua laude quid? Laudabo nomen tuum in saeculum, et in
saeculum saeculi. Ergo sicut eius magnitudinis non est finis, sic tuae laudis non erit finis. Non enim
cum mortuus fueris in hac carne, desines laudare Dominum. Dictum est quidem: Non mortui
laudabunt te, Domine 13: sed illi de quibus dicitur: A mortuo, velut qui non sit, perit confessio 14; non
illi de quibus ait: Qui credit in me, licet moriatur vivet 15: quia Deus Abraham et Deus Isaac et Deus
Iacob, non est Deus mortuorum, sed vivorum 16. Si enim nunquam nisi ipsius eris, nunquam a laude
ipsius tacebis. Timere poteris, ne, dum hic vivis, ipsius sis; et cum mortuus fueris, non ipsius sis?
Audi Apostolum promittentem tibi securitatem: Sive vivimus, Domino vivimus; sive morimur,
Domino morimur: sive ergo vivimus, sive morimur, Domini sumus 17. Et unde factum est ut eius sis
et mortuus? Quia pretio sui sanguinis te redemit et mortuus. Quomodo perdit servum mortuum,
cuius mors est pretium tuum? Ideo cum dixisset: Sive vivimus, sive morimur, Domini sumus; ut
ostenderet ipsum pretium: Ad hoc enim, inquit: Christus mortuus est et resurrexit, ut et vivorum et
mortuorum dominetur 18.

Dei immensa bonitas et interminabilis magnitudo.
6. [v 4.] Verumtamen, quia magnitudinis eius non est finis, et eum quem non capimus, laudare
debemus (si enim capimus, magnitudinis eius est finis: si autem magnitudinis eius non est finis,
capere ex eo aliquid possumus; Deum tamen totum capere non possumus); tamquam deficientes in
eius magnitudine, ut reficiamur eius bonitate, ad opera respiciamus, et de operibus laudemus
operantem, de conditis Conditorem, de creatura Creatorem. Videamus quae hic fecerit, quae nobis
nota sunt, quae nobis manifesta sunt. Illius enim immensa bonitas et interminabilis magnitudo,
quanta alia fecit quae nos non novimus? Quando quidem aciem oculorum nostrorum usque ad
coelum extendimus, et a sole et a luna et a stellis rursus revocamus ad terram; et hoc totum
spatium est ubi vagatur acies nostra: ultra coelos quis extendat vel aciem mentis, non dicam
carnis? Ergo quantum nota sunt nobis opera eius, laudemus eum per opera eius. Invisibilia enim
eius, a constitutione mundi, per ea quae facta sunt intellecta conspiciuntur 19. Generatio et
generatio laudabit opera tua. Omnis generatio laudabit opera tua. Forte enim omnis generatio dicta
est, generatio et generatio. Non enim tamdiu dicturus erat, generatio et generatio, quamdiu finiret
numerum omnium generationum; sed repetitio loquentis, in infinitum misit animum cogitantis. Ecce
ista generatio quae nunc in carne est, transitura hinc sicut venit, laudat opera Dei; et illa cui
succedenti cedit, laudabit utique opera Dei; et post illam erit alia; et usque in finem saeculi quam
multae generationes! Hoc significans ait: Generatio et generatio laudabit opera tua. An forte duas
quasdam generationes insinuare voluit ista repetitione? Sumus enim in ista generatione filii Dei;
erimus in alia generatione filii resurrectionis. Appellavit Scriptura filios resurrectionis; ipsam
resurrectionem regenerationem vocavit. In regeneratione, inquit, cum sederit filius hominis in
maiestate sua 20. Item in alio loco: Non enim nubent, neque uxores ducent, cum sint filii
resurrectionis 21. Ergo: Generatio et generatio laudabit opera tua. Laudamus nunc opera Domini,
cum in hac mortalitate vivimus; et si laudamus compediti, quomodo laudabimus coronati! Ergo
haec nunc attendamus in hac generatione opera Domini, in cuius laude dicitur: Generatio et
generatio, laudabit opera tua; quoniam magnitudinis tuae non est finis. Opera tua intueri licet, ut tu
lauderis qui talia operaris.

In laudandis Dei operibus Eius virtutem praedicamus.
7. Et virtutem tuam annuntiabunt. Neque enim opera tua laudabunt, nisi ut virtutem tuam
annuntient. Proponuntur laudes pueris in schola, et omnia talia proponuntur quae laudentur, quae
Deus est operatus: proponitur homini laus solis, laus coeli, laus terrae; ut ad minora etiam veniam,
laus rosae, laus lauri: omnia ista opera Dei sunt, proponuntur, suscipiuntur, laudantur; opera
celebrantur, de operatore tacetur. Ego in operibus volo laudari Creatorem; ingratum non amo
laudatorem. Laudas quod fecit, taces de illo qui fecit? Quasi vero nisi ille tantus esset, invenires
quod laudares. In eo quod vides, quid ibi laudatur? Species, utilitas, aliqua virtus, aliqua potentia
rerum istarum. Si pulchritudo te delectat, quid pulchrius faciente? Si utilitas laudatur, quid illo
utilius, qui fecit omnia? Si virtus laudatur, quid illo potentius, a quo facta sunt omnia; a quo etiam
facta non dimittuntur, sed reguntur et gubernantur omnia? Non ergo quemadmodum quidam

1016

