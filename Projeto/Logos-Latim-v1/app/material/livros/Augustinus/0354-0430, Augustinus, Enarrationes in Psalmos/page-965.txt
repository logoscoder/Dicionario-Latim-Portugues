certissimum, quod nobis in fine servat Deus, sine dubio tribulatio est. Ergo intellegamus et huius
tribulationem, fratres. Si ambulavero in medio tribulationis, vivificabis me. Non sic ait, tamquam
diceret: Si forte evenerit mihi tribulatio aliqua, liberabis inde me. Sed quomodo? Si ambulavero in
medio tribulationis, vivificabis me; id est, aliter non vivificabis me, nisi in medio tribulationis
ambulavero. Si ambulavero in medio tribulationis, vivificabis me. Vae ridentibus; beati lugentes 29:
Si ambulavero in medio tribulationis, vivificabis me.

Deus nobis primitias Spiritus dedit.
13. Super iram inimicorum meorum extendisti manum tuam, et salvum me fecit dextera tua.
Saeviant inimici; quid possunt facere inimici? Pecuniam tollere, exspoliare, proscribere, in exsilium
mittere, doloribus tormentisque cruciare; ad postremum, si permissi fuerint, et occidere: numquid
amplius? Tu autem, Domine, super iram inimicorum meorum extendisti manum tuam: super id
quod mihi possunt facere inimici, tu extendisti manum tuam. Non enim inimici possunt me separare
a te; tu autem amplius vindicas, quia adhuc differs me: Super iram inimicorum meorum extendisti
manum tuam. Saeviat quantum potest inimicus, non me separat a Deo: tu autem, Domine, adhuc
me non recipis, adhuc me in peregrinatione conteris, adhuc gaudium dulcedinemque tuam non
praebes; nondum inebriasti ab ubertate domus tuae, et torrente voluptatis tuae nondum potasti.
Apud te enim est fons vitae, et in lumine tuo videbimus lumen 30. Sed ecce dedi primitias spiritus,
et credidi in te, et servio mente legi Dei; tamen in nobismetipsis adhuc ingemiscimus, adoptionem
exspectantes, redemptionem corporis nostri 31. Hanc vitam nobis peccantibus dedit Deus, ubi etiam
necesse est ut conteratur Adam in sudore et labore vultus sui, cum terra ei tribulos et spinas
parit 32. Numquid aliquis inimicus plus potuit procurare? Super iram inimicorum meorum extendisti
manum tuam: sed tamen non ad desperationem. Sequitur enim: Et salvum me fecit dextera tua.

Est quaedam salus in Dei dextera, alia in sinistra eius.
14. Potest et sic intellegi, super iram inimicorum meorum extendisti manum tuam: irascebantur
inimici, vindicasti me de inimicis. Peccator videbit et irascetur, dentibus suis frendet et tabescet 33.
Ubi sunt qui dicebant: Pereat nomen Christianorum de terra? Certe aut moriuntur, aut convertuntur.
Ergo Super iram inimicorum extendisti manum tuam, quamdiu diceretur quod scriptum est: Inimici
mei dixerunt mala mihi, quando morietur et peribit nomen eius? 34 quando delebitur nomen
Christianorum de terra? Cum dicunt ista, partim crediderunt, partim perierunt, pauci timidi
remanserunt. Quanta ira inimicorum saeviebat, quando sanguis martyrum fundebatur! Quomodo se
putabant nomen Christianorum delere de terra! Super iram inimicorum meorum extendisti manum
tuam, et salvum me fecit dextera tua. Ecce illi qui martyres persequebantur, memorias martyrum
inquirunt, aut ubi adorent, aut ubi se inebrient; quaerunt tamen. Super iram inimicorum meorum
extendisti manum tuam, et salvum me fecit dextera tua. Secundum desiderium salvum me fecit
dextera tua. Est quaedam salus in dextera; nam est altera salus in sinistra: salus temporalis et
carnalis, in sinistra est; salus aeterna cum Angelis, in dextera est. Ideo iam in ipsa immortalitate
positus Christus, dicitur sedere ad dexteram Dei 35. Non enim Deus habet in seipso dexteram aut
sinistram; sed dextera Dei dicitur felicitas illa, quae quoniam ostendi oculis non potest, tale nomen
accepit. Hac dextera tua salvum me fecisti, non secundum salutem temporalem. Nam Crispina
occisa est; sed numquid deseruit illam Deus? Non illam fecit salvam in sinistra, sed fecit in dextera.
Machabaei quanta tormenta perpessi sunt 36! Tres autem pueri in mediis ignibus deambulando
laudaverunt Deum 37. Illorum salus in dextera, istorum etiam in sinistra. Aliquando ergo non salvat
in sinistra sanctos suos; sed semper salvat in dextera. Impios autem plerumque salvat in sinistra,
non salvat in dextera. Nam illi qui persequebantur Crispinam, sani erant in corpore: illa occisa est,
illi vivunt. Illorum salus in sinistra, illius in dextera: Et salvum me fecit dextera tua.
15. [v 8.] Domine, retribues pro me. Ego non retribuo; tu retribues pro me Saeviant inimici,
quantum libet; tu retribues quod ego non possum. Domine, retribues pro me. In ipso capite nostro
attendite. Reliquit enim nobis exemplum, ut sequamur vestigia eius. Qui peccatum non fecit, nec
inventus est dolus in ore eius: qui cum malediceretur, non remaledicebat dicens: Domine, retribues
pro me: cum iudicaretur, non comminabatur; sed commendabat se illi iudicanti iuste 38. Quid est:
Domine, retribues, pro me? Ego, inquit, non quaero gloriam meam; est qui quaerat et iudicet 39.
Non vosmetipsos vindicantes, carissimi, Apostolus dicit: sed date locum irae 40. Scriptum est enim:
Mihi vindictam, et ego retribuam, dicit Dominus 41. Domine retribues pro me.

Christus pro nobis retribuit.
965

