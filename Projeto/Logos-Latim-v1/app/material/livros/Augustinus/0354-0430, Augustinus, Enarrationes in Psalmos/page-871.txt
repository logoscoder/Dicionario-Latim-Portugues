Dei veritatem integram servemus.
12. [v. 6.] Ecce hoc de tentationibus dixi: intendite quid sequatur. Protegat te Dominus super
manum dexterae tuae. Dixi, et, quod arbitror, recognovistis. Si enim non recognovissetis, et de
Scripturis non recognovissetis, non vocibus vestris intellectum vestrum mihi significaretis. Ergo quia
intellexistis, fratres, videte quid sequitur; quare protegat Dominus et super manum dexterae, id est,
super ipsam fidem, in qua potestatem accepimus esse filios Dei, et esse ad dexteram: quare
oportet ut protegat Dominus? Propter scandala. Unde sunt scandala? De duobus timenda sunt
scandala, quia et duo sunt praecepta in quibus tota Lex pendet et Prophetae 52, dilectio Dei et
proximi. Ecclesia propter proximum diligitur, Deus autem propter Deum. In Deo, intellegitur figurate
dictus sol: in Ecclesia, intellegitur figurate dicta luna. Quisquis potest errare, ut aliud de Deo credat
quam oportet, non credat Patrem et Filium et Spiritum sanctum unius esse substantiae, deceptus
est versutia haereticorum, maxime Arianorum. Si aliquid minus in Filio, aut minus in Spiritu sancto
quam in Patre crediderit, passus est scandalum in Deo; a sole uritur. Quisquis rursus putaverit
Ecclesiam in una parte esse, et non eam cognoverit diffusam toto orbe terrarum, et crediderit eis
qui dicunt: Ecce hic est Christus, et ecce illic 53, sicut modo audistis cum Evangelium legeretur; cum
ille totum orbem emerit, quia tantum pretium dedit: ille tamquam in proximo scandalizatur; a luna
uritur. Quisquis ergo errat in ipsa substantia veritatis, a sole uritur, et per diem uritur; quia in ipsa
sapientia errat, de qua dictum est: Dies diei eructat verbum 54. Unde dicit et Apostolus: Spiritalibus
spiritalia comparantes 55. Dies diei eructat verbum; Spiritalibus spiritalia comparantes. Dies diei
eructat verbum; Sapientiam loquimur inter perfectos 56. Quid est: Et nox nocti annuntiat
scientiam 57? Parvulis praedicatur humilitas Christi, et caro Christi, et crucifixio Christi; quia ipsum
est lac quod sufficit parvulis. Et ideo non relinquuntur in nocte parvuli, quia lucet et luna etiam in
nocte; id est, per carnem Christi praedicatur Ecclesia, quia ipsa caro Christi caput Ecclesiae est.
Quisquis ibi non scandalizatur, in ipsa Ecclesia et carne Christi, a luna non uritur. Quisquis
scandalizatus non fuerit in veritate illa incommutabili et incontaminabili, a sole non uritur: non isto
sole non uritur, quem nobiscum vident muscae et pecora; sed illo sole de quo dicunt impii in fine:
Quid nobis profuit superbia? et divitiarum iactatio quid contulit nobis? Transierunt omnia tamquam
umbra. Et cum ista dixissent: Ergo, inquiunt, erravimus a via veritatis et iustitiae lumen non luxit
nobis, et sol non ortus est nobis 58. Numquid non iste sol omnibus impiis oritur, illo instituente de
quo dictum est: Qui facit solem suum oriri super bonos et malos 59? Ergo alium solem fecit Deus,
qui oritur super bonos et malos, istum quem vident et boni et mali; alius est autem ille sol, non
factus, sed genitus, per quem facta sunt omnia, ubi est intellegentia incommutabilis veritatis: de
ipso dicunt impii: Et sol non ortus est nobis 60. Quisquis in ipsa sapientia non errat, non uritur a sole.
Quisquis in Ecclesia, et in carne Domini, et in his quae pro nobis temporaliter gesta sunt, non errat,
non uritur a luna. Omnis autem homo quamvis iam crediderit in Christum, aut ibi errat, aut ibi, si
non in illo fit quod dictum est: Dominus tegumentum tuum super manum dexterae tuae. Ideo enim
cum dixisset: Dominus tegumentum tuum super manum dexterae tuae; quasi quaesisset ille et
dixisset: Iam ecce est manus dexterae meae, iam elegi credere in Christum, accepi potestatem
inter filios Dei esse, quid est quod Deus tegumentum meum est adhuc supra, id est, super manum
dexterae meae? sequitur: Per diem sol non uret te, neque luna per noctem. Ad hoc igitur
tegumentum tuum est super manum dexterae tuae, ut non te urat sol per diem, neque luna per
noctem. Nam hinc intellegite, fratres, quia figurate dictum est. Etenim revera, solem visibilem si
cogitemus, urit per diem: numquid luna urit per noctem? Sed quid est ustio? Scandalum. Audi
Apostolum dicentem: Quis infirmatur, et ego non infirmor? quis scandalizatur, et ego non uror? 61

Sanctae Crispinae laudes promit Augustinus.
13. [v. 7.] Per diem ergo sol non uret te, neque luna per noctem. Quare? Quia Dominus custodiet te
ab omni malo. A scandalis in sole, a scandalis in luna, ab omni malo te custodiet, qui est
tegumentum tuum super manum dexterae tuae, qui non dormit, neque dormitabit. Et ad quam
rem? Quia in tentationibus sumus: Dominus custodiet te ab omni malo. Custodiat animam tuam
Dominus: etiam in ipsa anima. Custodiat introitum tuum et exitum tuum, ex hoc nunc et usque in
saeculum. Non quasi corpus tuum; nam in corpore perempti sunt martyres: sed custodiat animam
tuam Dominus; quia de anima non cesserunt martyres. Et saeviebant persecutores in Crispinam,
cuius hodie natalitia celebramus; saeviebant in feminam divitem et delicatam: sed fortis erat, quia
Dominus tegumentum eius super manum dexterae eius, ille qui eam custodiebat. Hanc enim,
fratres, numquid est qui in Africa ignoret? Clarissima enim fuit, nobilis genere, abundans divitiis:
sed haec omnia sinistra erant, sub capite erant. Venit inimicus qui feriret caput, et sinistra illi
obiecta est, quae erat sub capite. Caput supra erat, dextera desuper complectebatur. Quid poterat
facere persecutor, quamvis delicatae feminae? Erat quidem illa sexu infirma, et divitiis forte
languidior, et consuetudine corporali infirmior; sed quid ad tanta munimenta? quid ad illum

871

