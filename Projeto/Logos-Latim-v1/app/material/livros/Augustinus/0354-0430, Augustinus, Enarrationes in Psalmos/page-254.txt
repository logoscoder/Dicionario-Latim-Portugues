9. [v 6.] Deus in medio eius, et non commovebitur. Saeviat mare, conturbentur montes: Deus in
medio eius, et non commovebitur. Quid est, in medio eius? Tamquam Deus in uno loco stet, et
circumdent eum qui credunt in eum. Ergo ambitur loco Deus, et lata sunt quae circumdant, in
angusto est qui circumdatur? Absit. Nihil tale cogitetis de Deo, qui nullo capitur loco, cui sedes est
conscientia piorum: et ita sedes Dei est in cordibus hominum, ut si homo ceciderit a Deo, Deus in
se maneat, non quasi cadat, non inveniendo ubi sit. Magis enim te sublevat, ut in illo sis, quam in te
incumbit, ut si te subduxeris, cadat. Ille si se subduxerit, cades tu: tu te si subduxeris, non cadet
ille. Quid ergo est, Deus in medio eius? Hoc significat quod aequus est omnibus Deus, et personas
non accipit. Quomodo enim illud quod in medio est, paria habet spatia ad omnes fines; ita Deus
medius esse dicitur, aequaliter omnibus consulens. Deus in medio eius, et non commovebitur. Unde
non commovebitur? Quia in medio eius Deus. Adiuvabit eam Deus vultu suo. Ille est, adiutor in
tribulationibus, quae invenerunt nos nimis. Adiuvabit eam Deus vultu suo. Quid est, vultu suo?
Demonstratione sua. Quomodo se demonstrat Deus, et vultum eius videamus? Iam commemoro,
didicistis praesentem Deum, didicimus per opera. Quando ab illo aliquid adiutorii accipimus, ita ut
omnino non dubitemus a Domino nobis esse concessum, vultus Dei nobiscum est. Adiuvabit eam
Deus vultu suo.
10. [v 7.] Conturbatae sunt gentes. Et quomodo conturbatae? utquid conturbatae? Ut deicerent
civitatem Dei, in cuius medio Deus? ut everterent tabernaculum sanctificatum, quod adiuvat Deus
vultu suo? Non. Sed iam salubriter conturbatae gentes. Quid enim sequitur? Et inclinata sunt regna.
Inclinata, inquit, sunt regna: iam non erecta, ut saevirent; sed inclinata, ut adorarent. Quando
inclinata sunt regna? Quando factum est quod praedictum est in alio psalmo: Adorabunt eum
omnes reges terrae, omnes gentes servient ei 22. Quae res fecit ut inclinarentur regna? Quae res,
audi: Dedit vocem suam Altissimus, et mota est terra. Arreptitii idolorum tamquam ranae de
paludibus personabant, tanto tumultuosius, quanto sordidius de luto et coeno. Et quid strepitus
ranarum ad tonitrua nubium? Inde enim dedit vocem suam Altissimus, et mota est terra: tonuit de
nubibus suis. Quae sunt nubes eius? Apostoli eius, praedicatores eius, de quibus intonabat
praeceptis, coruscabat miraculis. Ipsi nubes qui et montes: montes propter altitudinem et
firmitatem, nubes propter pluviam et ubertatem. Irrigaverunt enim terram nubes istae, de quibus
dictum est: Dedit vocem suam Altissimus, et mota est terra. De his enim nubibus minatur cuidam
vineae sterili, unde translati sunt montes in cor maris: Mandabo, inquit, nubibus meis ne pluant
super eam imbrem 23. Hoc impletum est in eo quod commemoravimus, quando translati sunt
montes in cor maris: quando dictum est: Ad vos missi eramus, sed quia respuistis verbum Dei, imus
ad gentes 24: impletum est: Mandabo nubibus meis, ne pluant super eam imbrem. Denique ipsa
gens Iudaea modo sic remansit, tamquam vellus siccum in area. Nam et hoc nostis contigisse in
quodam miraculo. Area sicca erat, vellus solum madebat: sed pluvia in vellere non apparebat 25. Sic
et sacramentum Novi Testamenti non apparebat in gente Iudaeorum. Quod illic vellus, hic velum:
velatum enim erat sacramentum in vellere. In area vero, in omnibus Gentibus patet Evangelium
Christi: pluvia manifesta est, nuda est gratia Christi; non enim tegitur velamento. Ut autem exiret
inde pluvia, expressum est vellus. Per pressuram enim a se excluserunt Christum, et Dominus iam
de nubibus suis compluit aream, vellus siccum remansit. Inde ergo dedit vocem suam Altissimus,
de istis nubibus, per quam vocem regna inclinarentur, et adorarent.

Si Deus pro nobis, quis contra nos?
11. [v 8.] Dominus virtutum nobiscum, susceptor noster Deus Iacob. Non quicumque homo, non
potestas quaelibet, non denique angelus, non aliqua creatura, sive terrena, sive coelestis, sed
Dominus virtutum nobiscum, susceptor noster Deus Iacob. Qui misit Angelos, venit post Angelos,
venit ut ei servirent Angeli, venit ut homines faceret aequales Angelis. Magna gratia. Si Deus pro
nobis, quis contra nos? Dominus virtutum nobiscum. Quis Dominus virtutum nobiscum. Si Deus pro
nobis, inquam, quis contra nos? Qui Filio suo proprio non pepercit, sed pro nobis omnibus tradidit
illum, quomodo non et cum illo omnia nobis donavit? 26 Ergo securi simus, in tranquillitate cordis
nutriamus bonam conscientiam de pane Domini. Dominus virtutum nobiscum, susceptor noster
Deus Iacob. Quantacumque sit infirmitas tua, vide quis te suscipiat. Aegrotat nescio quis, adhibetur
medicus; susceptum suum dicit medicus aegrotum. Quis eum suscepit? Ille. Magna spes salutis,
magnus medicus eum suscepit. Quis medicus? Omnis medicus praeter illum homo est: omnis
medicus qui venit ad infirmum, alia die infirmari potest, praeter illum. Susceptor noster Deus Iacob.
Fac te infantem parvulum omnino, quales a parentibus suscipiuntur. Qui enim non suscipiuntur,
exponuntur: qui suscipiuntur, nutriuntur. Putasne sic te suscepit Deus, quomodo infantem te
suscepit mater tua? Non sic, sed in aeternum. Tua enim vox est in illo psalmo: Quoniam pater meus
et mater mea dereliquerunt me, Dominus autem assumpsit me 27. Susceptor noster Deus Iacob.

254

