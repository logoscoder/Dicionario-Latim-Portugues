De interiore hominis renovatione quae fit in baptismo.
31. [vv 52.53.] Sequitur ergo post commemorationem plagarum Aegyptiorum Psalmus, et dicit: Et
abstulit sicut oves populum suum, et perduxit eos tamquam gregem in deserto. Et deduxit eos in
spe, et non timuerunt, et inimicos eorum operuit mare. Tanto fit hoc melius, quanto interius, ubi
eruti de potestate tenebrarum in regnum Dei mente transferimur, et secundum pascua spiritalia
efficimur oves Dei, ambulantes in hoc saeculo velut in deserto, quoniam nemini est fides nostra
conspicua; unde dicit Apostolus: Vita vestra abscondita est cum Christo in Deo 117. Deducimur
autem in spe, quoniam spe salvi facti sumus: nec timere debemus; si enim Deus pro nobis, quis
contra nos 118? Et inimicos nostros operuit mare; abolevit in Baptismo remissione peccatorum.
32. [v 54.] Deinde sequitur: Et induxit eos in montem sanctificationis suae. Quanto melius in
sanctam Ecclesiam? Montem quem acquisivit dextera eius. Quanto est Ecclesia sublimior quam
acquisivit Christus, de quo dictum est: Et brachium Domini cui revelatum est 119? Et eiecit a facie
eorum Gentes: et a facie fidelium suorum; nam quodammodo Gentes sunt, gentilium errorum
maligni spiritus. Et sorte divisit eis terram in funiculo distributionis. Et in nobis omnia operatur unus
atque idem Spiritus, dividens propria unicuique prout vult 120.

Homo malis angelis in caeli gloria suffectus.
33. [vv 55-58.] Et habitare fecit in tabernaculis eorum tribus Israel. In tabernaculis, inquit, Gentium
habitare fecit tribus Israel. Quod spiritaliter sic melius disserendum puto, ut ad coelestem gloriam,
unde peccantes angeli eiecti atque deiecti sunt, per Christi gratiam subvehamur. Illa enim
generatio prava et amaricans, quoniam istis beneficiis corporalibus non ponebat tunicam vetustatis,
tentaverunt adhuc et exacerbaverunt Deum excelsum, et testimonia eius non custodierunt: et
averterunt se, et non servaverunt pactum, quemadmodum patres eorum: pacto enim quodam et
placito dixerunt: Omnia quae locutus est Dominus Deus noster, faciemus et audiemus 121.
Notandum sane quod ait, quemadmodum patres eorum: cum per totum Psalmi textum tamquam de
hominibus eisdem loqui videretur, apparet tamen nunc de illis dici qui iam erant in terra
promissionis, et patres eorum dictos qui in eremo amaricaverunt.

Vetus homo deponendus.
34. Conversi sunt, inquit, in arcum pravum: vel, sicut alii codices habent, in arcum perversum. Quid
autem hoc sit, in eo quod sequitur magis apparet, ubi ait: Et in iram concitaverunt eum in collibus
suis. In idololatriam eos prosiluisse significat. Arcus ergo perversus est, non pro nomine Domini, sed
contra nomen Domini, qui dixit eidem populo: Non erunt tibi dii alii praeter me 122. Per arcum autem
significat animi intentionem. Hoc ipsum denique planius exprimens: Et in sculptilibus suis, inquit, ad
aemulationem eum provocaverunt.
35. [vv 59.60.] Audivit Deus, et sprevit: id est, advertit, et vindicavit. Et ad nihilum redegit nimis
Israel. Deo quippe spernente quid remanserunt, qui Deo adiuvante fuerunt quod fuerunt? Nimirum
autem rem illam gestam commemorat, quando victi sunt ab Allophylis tempore Heli sacerdotis, et
Arca Domini capta est, et magna strage vastati sunt 123. Hoc est quod dicit: Et repulit tabernaculum
Selom, tabernaculum suum ubi habitavit in hominibus. Eleganter exposuit quare repulerit
tabernaculum suum, cum ait, ubi habitavit in hominibus. Cum ergo digni non essent in quibus
habitaret, cur non repelleret tabernaculum, quod utique non propter se instituerat, sed propter
ipsos, quos iam iudicabat indignos in quibus habitaret?
36. [v 61.] Et tradidit in captivitatem virtutem eorum, et pulchritudinem eorum in manus inimici.
Ipsam Arcam unde sibi videbantur invicti, et unde sibi plaudebant, virtutem et pulchritudinem
eorum dicit. Denique et postea male viventes, et de templo Domini gloriantes, terret per
prophetam, dicens: Videte quid feci Selom, ubi erat tabernaculum meum 124.
37. [vv 62.63.] Et conclusit in gladio populum suum, et haereditatem suam sprevit. Iuvenes eorum
comedit ignis: id est, ira. Et virgines eorum non sunt lamentatae: quia neque hoc vacabat in hostili
metu.

526

