ponatur; aut qui ad sinistram debet stare, errante Deo ad dexteram ponatur: non potest errare, ut
ibi ponat malum, ubi ponere debet bonum; nec ibi ponet bonum, ubi debet ponere malum. Si errare
non potest, nos erramus, si non timemus; si autem timuerimus modo, tunc quod timeamus non
habebimus. Quoniam terribile et sanctum est; et honor regis iudicium diligit. Sic ergo timeant cum
populi, ut corrigant se: non quasi multum praesumentes de misericordia ipsius, dimittant se, et
male vivant; diligit enim misericordiam, sed diligit et iudicium. Quae est misericordia? Ut modo
praedicet tibi veritatem, ut modo clamet ad te ut convertaris. Parva misericordia est, quia vixisti in
malis factis, et adhuc non te tulit cum peccares, ut credenti ignosceret peccata tua? parva
misericordia est? Putas quia sic semper erit misericordia, ut neminem puniat? Noli sic. Terribile et
sanctum nomen eius; et honor regis iudicium diligit. Iniustum est enim iudicium, et omnino non est
iudicium, nisi merita reddantur sua cuique, quemadmodum quisque gessit in corpore, sive bonum,
sive malum 11: et honor regis iudicium diligit. Ergo timeamus, ergo faciamus iustitiam, ergo
faciamus aequitatem.

Homo fuit ad se vulnerandum idoneus, non vero ad se sanandum.
7. Sed quis facit aequitatem? quis facit iustitiam? Homo peccator, homo iniquus, homo perversus,
homo aversus a luce veritatis? Quid debet facere homo? Convertere se tantum ad Deum, ut ipse in
illo formet aequitatem, quam ipse formare non potest, sed deformare. Idoneus est homo ad
vulnerandum se; numquid idoneus est ad sanandum se? Quando vult aegrotat, non quando vult
surgit. Si vult, vivat intemperanter vel in frigore vel in calore; eo die aegrotat, quo voluerit: cum
autem vivendo intemperanter coeperit aegrotare, surgat quando vult; qui iacuit quando voluit,
surgat, si potest, quando vult. Ut iaceret aegrotus, intemperantiam suam habuit necessariam: ut
surgat autem, necessariam habet artificis medicinam. Sic ergo ut peccet homo, ipse sibi sufficit ad
peccandum: ut iustificetur, non sibi sufficit, nisi ab illo iustificetur, qui solus est iustus. Ut ergo illi se
homines dent formandos ad iustitiam, cum terruisset populos psalmus iste, et dixisset: Confiteantur
nomini tuo magno, quoniam terribile et sanctum est; et honor regis iudicium diligit; veluti
quaerentes iam populos territos quomodo iusti vivere debeant, quia in seipsis non possunt habere
iustitiam, commendavit illis et plasmatorem iustitiae illorum, et secutus ait: Tu parasti aequitatem;
iudicium et iustitiam in Iacob tu fecisti. Debemus enim et nos habere iudicium, debemus habere
iustitiam; sed ille in nobis facit iudicium et iustitiam, qui nos fecit in quibus faceret. Quomodo et nos
debemus habere iudicium et iustitiam? Iudicium habes, quando discernis malum a bono; iustitiam
autem, quando sequeris bonum, et declinas a malo. Discernendo, iudicium habes; faciendo,
iustitiam habes. Declina a malo, ait, et fac bonum; quaere pacem, et sequere eam 12. Primo debes
habere iudicium, et postea iustitiam. Quod iudicium? Ut primo iudices quid sit malum, et quid sit
bonum. Et quam iustitiam? Declines a malo, et facias bonum. Hoc autem non a te habebis; quia
vide quid dixit: Iudicium et iustitiam in Iacob tu fecisti.

Non merita nostra sed sua dona coronat Deus.
8. [v. 5.] Exaltate Dominum Deum nostrum. Vere exaltate, bene exaltate. Laudemus illum,
exaltemus illum qui fecit ipsam iustitiam quam habemus; ipse in nobis fecit. Quis enim in nobis fecit
iustitiam, nisi qui nos iustificavit? De Christo autem dictum est: Qui iustificat impium 13. Nos ergo
impii, ille iustificator, quando et ipsam iustitiam ipse in nobis fecit qua illi placeamus, ut ad
dexteram nos ponat, et non ad sinistram: ut dicat ad dexteram positis: Venite, benedicti Patris mei,
percipite regnum quod vobis paratum est ab origine mundi; non autem ponat ad sinistram, inter
eos quibus dicturus est: Ite in ignem aeternum, qui praeparatus est diabolo et angelis eius 14. Qui in
nobis coronaturus est non merita nostra, sed dona sua, quantum debet exaltari? Exaltate Dominum
Deum nostrum.

Christi caro, sacramentum vitae.
9. Et adorate scabellum pedum eius, quoniam sanctus est. Quid habemus adorare? Scabellum
pedum eius. Suppedaneum dicitur scabellum. Quod dicunt Graeci
, dixerunt Latini
scabellum; et alii dixerunt, suppedaneum. Sed videte, fratres, quid nos iubeat adorare. Alio loco
Scripturarum dicitur: Caelum mihi sedes est, terra autem scabellum pedum meorum 15. Ergo terram
nos iubet adorare, quia dixit alio loco quod sit scabellum pedum Dei? Et quomodo adorabimus
terram, cum dicat aperte Scriptura: Dominum Deum tuum adorabis 16? Et hic dicit: Adorate
scabellum pedum eius; exponens autem mihi quod sit scabellum pedum eius, dicit: Terra autem
scabellum pedum meorum. Anceps factus sum: timeo adorare terram, ne damnet me qui fecit
coelum et terram; rursus timeo non adorare scabellum pedum Domini mei, quia Psalmus mihi dicit:

667

