203 IN PSALMUM 145
ENARRATIO
Sermo ad plebem

Rapiant cor nostrum Dei verba.
1. Deliciae spiritus nostri divina cantica, ubi et fletus sine gaudio non est. Fideli homini et peregrino
in saeculo, nulla est iucundior recordatio, quam civitatis illius unde peregrinatur: sed recordatio
civitatis in peregrinatione, non est sine dolore atque suspirio. Spes tamen certa reditus nostri,
etiam peregrinando tristes consolatur et exhortatur. Rapiant cor vestrum verba Dei, et possessor
vester vindicet sibi possessionem suam, id est mentes vestras, ne avertantur in aliud. Unusquisque
vestrum totus hic sit, ut hic non sit: id est, totus sit in verbo Dei, quod sonat in terra ut ab eo
exaltetur, et non sit in terra. Ideo enim Deus nobiscum, ut et nos cum illo. Qui enim ut nobiscum
esset, descendit ad nos, facit, ut cum illo simus, ascendere ad se. Interim ipse peregrinationem
nostram non fastidivit; quia nusquam est peregrinus, qui condidit omnia.

Spes non potest esse sine gaudio.
2. [v 2] Ecce Psalmus sonat: cuiusdam vox est, quae si vultis vestra est, exhortantis animam suam
ad laudandum Deum, et dicentis sibi: Lauda, anima mea, Dominum. Aliquando enim in
tribulationibus atque in tentationibus praesentis vitae, velis nolis, conturbatur anima: cuius
perturbationem in alio psalmo alloquitur, dicens: Quare tristis es anima mea? et quare conturbas
me? 1 Ut autem auferat ei eamdem perturbationem, suggerit gaudium nondum de re, sed de spe,
et ait illi perturbatae et anxiae, tristi et moerenti: Spera in Dominum, quoniam adhuc confitebor illi.
Spem qua se erexit, in confessione constituit, quasi diceret ei anima sua, quae illum tristitia
conturbabat: Quid mihi dicis: Spera in Dominum? Revocat me conscientia peccatorum; ego novi
quae commisi, et dicis: Spera in Dominum? Commisisti, verum est: unde tamen speras? Quoniam
confitebor illi. Sicut odit Deus peccata sua defendentem, sic sublevat confitentem. Hac ergo spe
accepta, quae spes non potest esse sine gaudio; quamvis in rebus simus difficilibus secundum
istam vitam, et plenis procellarum et tempestatum: hac tamen spe erecta anima, quia gaudet in
spe, sicut dicit Apostolus: Spe gaudentes, in tribulatione patientes 2; accepit erectionem quamdam
in Deum, ut laudet Deum; et dicitur ei: Lauda, anima mea, Dominum.

Corporis nostri redemptionem optemus.
3. Sed quis dicit, et cui dicit? Quid dicimus, fratres? Caro dicit: Lauda, anima mea, Dominum? Et
potest caro bonum consilium animae suggerere? Ut multum sit edomita caro, et a Domino
impertitis viribus nostrae servituti subiecta, ut omnino ita serviat nobis sicut conditionale
mancipium; sufficit ut non impediat. Deinde, carissimi, utique consilia a melioribus petuntur. Et si
bonum quiddam est anima nostra, et bonum quiddam est caro nostra, quia utrumque ille creavit
qui fecit omnia bona valde 3; quamvis ergo in generibus propriis utrumque sit bonum, tamen dicit
Apostolus: Corpus quidem mortuum est propter peccatum 4. Est utique et illud corpus, quale nobis
promittitur, et nondum habemus, in cuius redemptione spe gaudemus, dicente Apostolo: In
nobismetipsis ingemiscimus, adoptionem exspectantes, redemptionem corporis nostri. Spe enim
salvi facti sumus. Spes autem quae videtur, non est spes: quod enim videt quis, quid sperat? Si
autem quod non videmus speramus, per patientiam exspectamus 5. Quamvis ergo bonum aliquod
sit corpus nostrum; tamen quamdiu mortale propter peccatum, quamdiu indigens, quamdiu
corruptibile, quamdiu ita mutabile, ut ne puncto quidem temporis consistat in se, procul dubio tale
est, ut optemus redemptionem illius, qua sit aliquando non tale. Sed quale erit aliquando? Quale
idem apostolus dicit alio loco: Oportet corruptibile hoc induere incorruptionem, et mortale hoc
induere immortalitatem 6. Sed etiam cum fuerit tale corpus nostrum, corpus iam coeleste et
spiritale, corpus angelicum in societate Angelorum, nec sic dabit consilium animae. Semper enim
corpus, quoniam corpus est, infra animam est, et quaevis anima vilis excellentissimo corpore
excellentior invenitur.

Anima melior corpore non meritis sed natura.
1023

