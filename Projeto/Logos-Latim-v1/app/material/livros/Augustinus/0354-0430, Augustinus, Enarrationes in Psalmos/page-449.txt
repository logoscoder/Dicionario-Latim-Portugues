Christo pie vivere, persecutionem patientur 9. Videris unde, videris quomodo; diabolus ille biformis
est. Leo est in impetu, draco in insidiis. Leo minetur, inimicus est; draco insidietur, inimicus est.
Quando nos securi? Ecce fiant omnes Christiani, numquid et diabolus christianus erit? Tentare ergo
non cessat; insidiari non cessat. Infrenatus est atque illigatus in cordibus impiorum, ne saeviat in
Ecclesiam, et tantum faciat quantum vult. Fremunt dentes impiorum adversus dignitatem Ecclesiae
et pacem Christianorum, et quia non habent quid agant saeviendo; saltando, blasphemando,
luxuriando, non impellunt corpora Christianorum, sed lacerant animas Christianorum. Clamemus
ergo una voce omnes verba haec: Deus, in adiutorium meum intende. Opus enim habemus
sempiterno adiutorio in isto saeculo. Quando autem non! Modo tamen in tribulatione positi maxime
dicamus: Deus, in adiutorium meum intende.

Optemus inimicos nostros salubriter confundi.
3. [v 3.] Confundantur et revereantur qui quaerunt animam meam. Christus dicit: sive caput dicat,
sive corpus dicat; ille dicit, qui dixit: Quid me persequeris 10? ille dicit, qui dixit: Cum uni ex minimis
meis fecistis, mihi fecistis 11. Nota est ergo vox huius hominis, totius hominis, capitis et corporis:
non saepe commendanda, quia nota. Confundantur, inquit, et revereantur qui quaerunt animam
meam. In alio psalmo dicit: Considerabam in dexteram, et videbam, et non erat qui cognosceret
me: periit fuga a me, et non est qui exquirat animam meam 12. Ibi de persecutoribus ait quia non
erat qui exquireret animam eius; hic autem: Confundantur, et revereantur qui quaerunt animam
meam. Dolebat se non quaeri ad imitandum; gemebat se quaeri ad opprimendum. Quaeris animam
iusti, cum imitari cogitas; quaeris animam iusti, cum occidere cogitas. Quoniam duobus modis
quaeritur anima hominis iusti, singuli in singulis psalmis expressi sunt. Illic dolet, quia non est qui
requirat animam eius ad imitandum passiones eius; hic autem: Confundantur et revereantur qui
quaerunt animam meam. Quaerunt animam eius, non ut duas habeant. Non enim sic quaerebant
animam eius, quomodo quaerit latro tunicam viatoris: ad hoc occidit, ut exspoliet, ut habeat. Qui
autem persequitur ut occidat, excludit animam, non se vestit. Quaerunt illi animam meam; occidere
me volunt. Quid ergo tu illis optas? Confundantur, et revereantur. Et ubi est quod audisti a Domino
tuo: Diligite inimicos vestros, benefacite his qui oderunt vos, et orate pro his qui persequuntur
vos? 13 Ecce persecutionem pateris, et maledicis eis a quibus pateris: quomodo imitaris passiones
praecedentes Domini tui, pendentis in cruce, et dicentis: Pater, ignosce illis, quia nesciunt quid
faciunt 14? Respondet talia dicentibus martyr, et dicit: Dominum mihi proposuisti dicentem: Pater,
ignosce illis, quia nesciunt quid faciunt; agnosce et vocem meam, ut sit et tua. Quid enim dixi de
inimicis meis? Confundantur, et revereantur. Iam facta est talis vindicta de inimicis martyrum.
Saulus ille qui Stephanum persecutus est, confusus est et reveritus. Anhelabat caedes, quaerebat
quos attraheret et necaret: audita desuper voce: Saule, Saule, quid me persequeris? confusus et
prostratus est, et erectus ad obediendum qui inflammatus erat ad persequendum 15. Hoc ergo
optant martyres inimicis suis: Confundantur, et revereantur. Quamdiu enim non confunduntur et
reverentur, necesse est facta sua defendant; gloriosi sibi videntur, quia tenent, quia ligant, quia
verberant, quia occidunt, quia saltant, quia insultant: de his omnibus factis aliquando confundantur,
et revereantur. Si enim confundentur, et convertentur; quia converti non possunt, nisi confusi
fuerint, et reveriti. Optemus ergo haec inimicis nostris; securi optemus. Ecce ego dixi, et vobiscum
dixerim: omnes qui adhuc saltant et cantant et insultant Martyribus, confundantur, et revereantur;
aliquando in his parietibus tundant confusi pectora sua.

Stulti est Dominum praecedere velle eique consilia dare.
4. [v 4.] Avertantur retrorsum, et erubescant qui cogitant mihi mala. Primo fuit impetus
persequentium; modo remansit malevolentia cogitantium. Prorsus tempora sunt in Ecclesia
persecutionis distincta sequentia. Factus est impetus in Ecclesiam, quando reges persequebantur:
et quia praedicti erant reges et persecuturi et credituri, impleto uno, utique alterum sequebatur.
Factum est et illud quod consequens fuit; crediderunt reges, data pax est Ecclesiae, coepit esse in
culmine dignitatis Ecclesia, etiam in hac terra, etiam in hac vita: sed non deest fremitus
persecutorum; impetus suos ad cogitationes verterunt. In illis cogitationibus tamquam in abysso
ligatus est diabolus 16; fremit, et non erumpit. Dictum est enim de his temporibus Ecclesiae:
Peccator videbit, et irascetur. Et quid faciet? Numquid quod primo? Attrahe, liga, percute. Non facit
hoc. Quid ergo? Dentibus suis frendet, et tabescet 17. Et his tamquam irascitur martyr; et tamen pro
his orat martyr. Quomodo enim bene optavit illis de quibus dixit: Confundantur, et revereantur qui
quaerunt animam meam; sic et nunc: Avertantur retrorsum, et erubescant qui cogitant mihi mala.
Quare? Ut non praecedant, sed sequantur. Qui enim reprehendit christianam religionem, et consilio
suo vult vivere, quasi praecedere vult Christum; ut ille videlicet erraverit, et invalidus infirmusque
fuerit, qui vel voluerit pati inter manus Iudaeorum, vel potuerit: ille autem cordatus sit cavens ista

449

