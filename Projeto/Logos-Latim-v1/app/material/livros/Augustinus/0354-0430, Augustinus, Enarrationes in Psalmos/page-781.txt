apud Deum? Absit 20. Iustitia enim eius manet in saeculum saeculi. Tu autem, homo de hoc saeculo,
quis es qui respondeas Deo?
4. [vv 4.5.] Memoriam fecit mirabilium suorum: hunc humilians, et hunc exaltans. Memoriam fecit
mirabilium suorum: reservans opportune inusitata prodigia, quae infirmitas hominis novitati intenta
meminerit, cum sint eius miracula quotidiana maiora. Tot per universam terram arbores creat, et
nemo miratur: arefecit verbo unam, et stupefacta sunt corda mortalium 21; sed memoriam fecit
mirabilium suorum. Hoc enim miraculum maxime attentis cordibus inhaerebit, quod assiduitas non
vilefecerit.

Deus panem de caelo vivum et vitalem gratis contulit.
5. Quid autem profuerunt miracula, nisi ut timeretur? Quid porro prodesset timor, nisi, misericors et
miserator Dominus escam daret timentibus se? escam quae non corrumpitur, panem qui de coelo
descendit 22, quem nullis meritis dedit. Etenim Christus pro impiis mortuus est 23. Nemo ergo talem
escam daret, nisi misericors et miserator Dominus. Quod si tantum dedit huic vitae, si Verbum
carnem factum peccator iustificandus accepit; quid in futuro saeculo glorificatus accipiet? Memor
enim erit in saeculum testamenti sui. Nec totum dedit qui pignus dedit.

De gentium vocatione earumque mira vivendi ratione in Dei Ecclesia.
6. [vv 6-9.] Fortitudinem operum suorum annuntiabit populo suo. Non contristentur Israelitae
sancti, qui dimiserunt omnia sua et secuti sunt eum; non contristentur dicentes: Quisnam poterit
salvus fieri? Quia facilius intrat camelus per foramen acus, quam dives in regnum coelorum 24.
Annuntiavit enim eis fortitudinem operum suorum; quoniam quae hominibus difficilia sunt, Deo
facilia sunt 25. Ut det illis haereditatem Gentium. Itum est enim et ad Gentes, et praeceptum
divitibus huius saeculi non superbe sapere, neque sperare in incerto divitiarum; sed in Deo vivo 26,
cui facile est quod hominibus difficile est. Sic enim multi vocati sunt, sic occupata est haereditas
Gentium, sic factum est ut etiam plurimi qui non dimiserunt omnia sua in hac vita ut sequerentur
eum, vitam etiam ipsam pro nominis eius confessione contemnerent; et tamquam cameli
humiliantes se ad portanda onera pressurarum, intrarent etiam sicut per foramen acus, per
compungentes passionis angustias. Ipse fecit haec, cui omnia possibilia sunt.
7. Opera manuum eius veritas et iudicium. Teneatur veritas ab iis qui iudicantur hic. Iudicantur hic
martyres, et ad iudicium perducuntur, quo non solum eos a quibus iudicati sunt, sed etiam angelos
diiudicent 27, adversus quos eis erat colluctatio, etiam cum ab hominibus iudicari viderentur. Non
separet a Christo tribulatio, angustia, fames, nuditas, gladius 28. Fidelia enim omnia mandata eius:
non fallit, exhibet quod promisit. Non tamen quod promisit, est hic exspectandum, non hic
sperandum; sed confirmata sunt in saeculum saeculi, facta in veritate et iustitia. Hoc est verum et
iustum, ut hic laboretur, illic requiescatur: quia: Redemptionem misit populo suo. Unde autem
redimuntur, nisi a captivitate peregrinationis huius? Non ergo requies nisi in coelesti patria
requiratur.

Vitae aspera sustineamus, Dei promissa adtendentes.
8. Dedit quidem Deus Israelitis carnalibus terrenam Ierusalem, quae servit cum filiis suis 29: sed hoc
Vetus Testamentum est, ad veterem hominem pertinens. Qui autem ibi figuram intellexerunt,
haeredes etiam tunc Novi Testamenti exstiterunt; quoniam quae sursum est Ierusalem libera est,
quae est mater nostra 30 aeterna in coelis. Vetere autem illo, reipsa probatum est transitoria
promisisse: Mandavit quippe in aeternum Testamentum suum. Sed quod, nisi Novum? Cuius haeres
quisquis esse volueris, nolo te fallas, nec terram trahentem lac et mel carnaliter cogites, non
amoena praedia, non hortos fructiferos et opacos, non tale aliquid mediteris adipisci, quale solet hic
oculus avaritiae concupiscere. Cum enim sit radix omnium malorum cupiditas 31, perimenda est ut
hic consumatur, non differenda ut ibi satietur. Primo poenas fuge, gehennas devita: antequam
desideres promittentem Deum, cave minantem. Sanctum enim et terribile nomen eius.

Veritatem caste et stabiliter amplectamur, a timore ad sapientiam
progredientes.
781

