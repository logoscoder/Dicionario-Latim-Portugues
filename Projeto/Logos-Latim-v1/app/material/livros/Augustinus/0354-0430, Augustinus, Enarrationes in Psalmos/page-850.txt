autem, nisi gratia quae in Christo suo tempore revelata est? De quo tempore ait Apostolus: Cum
autem venit plenitudo temporis, misit Deus Filium suum 16. Propter quod alibi etiam testimonium
propheticum adiungens, ubi dixit: Tempore acceptabili exaudivi te, et in die salutis adiuvi te 17;
Ecce nunc, inquit, tempus acceptabile, ecce nunc dies salutis 18. Sed quid est quod tamquam volens
ostendere tempus Domino esse faciendi, continuo subiunxit: Dissipaverunt legem tuam: velut
propterea tempus esset faciendi Domino, quia eius legem dissipaverunt superbi, qui ignorantes Dei
iustitiam et suam volentes constituere, iustitiae Dei non sunt subiecti 19? Quid est enim:
Dissipaverunt legem tuam, nisi, Praevaricationis iniquitate, eius integritatem non custodierunt?
Oportebat ergo ut superbis et de libertate sui arbitrii praesumentibus lex daretur, qua praevaricata
quicumque compuncti humiliarentur, non iam per legem, sed per fidem ad subvenientem currerent
gratiam. Dissipata ergo lege, tempus fuit ut per unigenitum Filium Dei misericordia mitteretur. Lex
enim subintravit, ut abundaret delictum: quo delicto lex dissipata est; et opportuno iam tempore
Christus advenit, ut ubi abundavit delictum, superabundaret gratia 20.

In Testamento Veteri latebat gratia.
8. [v 127.] Ideo, inquit, dilexi mandata tua super aurum et topazion. Id agit gratia, ut dilectione
impleantur mandata Dei, quae timore non poterant. Gratia quippe Dei diffunditur caritas in
cordibus nostris per Spiritum sanctum, qui datus est nobis 21. Propter quod et ipse Dominus dicit:
Non veni legem solvere, sed implere 22; et idem apostolus: Plenitudo legis caritas 23. Ideo, super
aurum et topazion. Hoc enim et in alio psalmo legitur: Super aurum et lapidem pretiosum
multum 24. Topazion quippe lapidem multum perhibent esse pretiosum. In testamento autem veteri
latentem gratiam, tamquam velo interposito, non intellegentes, quod significabatur quando in
faciem Moysi intendere non valebant 25, propter mercedem terrenam atque carnalem Dei mandata
facere conabantur, neque faciebant; quia non ipsa, sed aliud diligebant. Unde illa non erant opera
volentium, sed onera potius invitorum. Cum vero ipsa mandata diliguntur super aurum et lapidem
pretiosum multum, omnis prae ipsis mandatis terrena vilis est merces; nec ulla ex parte
comparantur quaecumque alia hominis bona, his bonis quibus ipse homo fit bonus.
9. [v 128.] Propterea, inquit, ad omnia mandata tua corrigebar. Utique corrigebar, quia diligebam;
atque illis rectis ut etiam ipse rectus fierem, dilectione cohaerebam. Iam illud quod adiungit,
consequens erat: Omnem, inquit, viam iniquam odio habui. Unde enim fieri poterat, ut iniquam
viam non odisset diligens rectam? Nam sicut aurum et lapidem pretiosum si diligeret, odisset
profecto quidquid ei talium rerum damnum posset inferre: ita quoniam Dei mandata diligebat,
oderat iniquitatis viam, quemadmodum aliquod immanissimum marini itineris saxum, ubi tam
pretiosarum rerum necesse est pati naufragium. Quod ut non contingat, longe inde velificat, qui in
ligno crucis cum mandatorum divinorum mercibus navigat.

171 IN EUMDEM PSALMUM 118
Sermo 27

Mundus resque creatae testimonium perhibent Creatori.
1. [v 129.] Verba Psalmi haec sunt de quibus, adiuvante Domino, disputaturi sumus: Mirabilia
testimonia tua; propter hoc scrutata est ea anima mea. Quis enumerat saltem generatim
testimonia Dei? Coelum et terra, visibilia et invisibilia opera eius, dicunt quodammodo testimonium
bonitatis et magnitudinis eius; et ipse cursus frequens usitatusque naturae, quo temporum
rapacitas volvitur, in rerum quarumque generibus, quamvis temporalibus atque mortalibus, quae
certe consuetudine viluerunt, si pius considerator advertat, perhibet testimonium Creatori. Quid
autem horum est quod non sit mirabile, si unum quodque non usu, sed ratione metiamur? Si vero
tamquam sub unius contemplationis aspectu velut audeamus cuncta contueri, nonne fit in nobis
quod ait propheta: Consideravi opera tua, et expavi 1? Et tamen iste non est ipsa rerum admiratione
perterritus, sed eam potius dixit esse causam cur ea debuerit scrutari, quia mira sunt. Cum enim
dixisset: Mirabilia testimonia tua: secutus adiunxit, propter hoc scrutata est ea anima mea; quasi
factus sit ipse pervestigandi difficultate curiosior. Quanto enim quaeque res abstrusiores habet
causas, tanto est mirabilior.

De legis munere in oeconomia salutis.
850

