sapientiae, sed et corpus nostrum, ut mereatur ibi immortalitatem; sic levetur holocaustum, ut
absorbeatur mors in victoriam 60. Oblationes et holocaustomata. Tunc imponent super altare tuum
vitulos. Unde vitulos? Quid ibi eliget? Innocentiam novae aetatis, an libera colla a iugo legis?

Non obliviscentes quid fuerimus, non desperemus de peccatoribus. Regite filios
vestros.
24. Psalmus in nomine Christi, etsi forte non ut volumus, verumtamen ut potuimus, terminatus est.
Restat paucis alloqui vos, fratres, propter multa mala inter quae vivimus. Neque enim viventes in
rebus humanis, migrare possumus a rebus humanis. Cum tolerantia vivendum est nobis inter
malos: quia cum mali essemus, cum tolerantia vixerunt boni inter nos. Non obliviscentes quid
fuerimus, non desperabimus de his qui nunc sunt quod fuimus. Verumtamen, carissimi, in tanta
morum diversitate et tam detestabili corruptela, regite domos vestras, regite filios vestros, regite
familias vestras. Quomodo ad nos pertinet in Ecclesia loqui vobis, sic ad vos pertinet in domibus
vestris agere, ut bonam rationem reddatis de his qui vobis sunt subditi. Amat Deus disciplinam.
Perversa autem et falsa innocentia est, habenas laxare peccatis. Valde inutiliter, valde perniciose
sentit filius patris lenitatem, ut postea Dei sentiat severitatem: et hoc non solus, sed cum dissoluto
patre suo. Quid enim? Si ipse non peccat, et non facit quod filius eius, ideo non debet ab ipsa
nequitia filium prohibere? An forte ut videatur filio eius quia et pater talia faceret, nisi senuisset?
Peccatum quod tibi non displicet in filio tuo, delectat te; sed aetas deseruit, non cupiditas. Maxime,
fratres mei, filios vestros fideles attendite, quos fidedixistis ut baptizarentur. Sed forte neglegit
malus filius vel monita patris, vel obiurgationem, vel severitatem: tu imple personam tuam; Deus
de illo exigit suam.

67

IN PSALMUM 51
ENARRATIO
Sermo ad populum

David figura Christi.
1. Psalmus brevis est, de quo loquendum suscepimus Caritati Vestrae: sed titulum habet
aliquantulum negotiosum. Patienter ergo sustinete nos, donec illum enodemus, ut possumus,
quantum adiuverit Dominus. Neque enim passim praetereunda sunt haec; quandoquidem placuit
fratribus, non tantum aure et corde, sed et stylo excipienda quae dicimus: ut non auditorem
tantum, sed et lectorem etiam cogitare debeamus. Nata est quidem occasio psalmo huic ex re
quadam gesta, quam vobis etiam fecimus recitari de libro Regnorum. Saul enim rex non ad
permanendum electus a Domino, sed secundum populi cor durum et malum datus ad eorum
correptionem, non ad utilitatem 1, secundum illam sententiam sanctarum Scripturarum, quae ait de
Deo: Qui regnare facit hominem hypocritam, propter perversitatem populi 2: cum ergo talis esset
Saul, persequebatur David 3, in quo Deus praefigurabat regnum salutis aeternae, et quem Deus
elegerat permansurum in semine suo; quandoquidem futurus erat rex noster, rex saeculorum cum
quo regnaturi sumus in aeternum, ex semine ipsius David secundum carnem 4. Cum ergo David
Deus elegisset, et praeelegisset, et praedestinasset ad regnum, noluit et ipsum David ante regnum
tenere, quam primo a persequentibus liberaret; ut etiam in hoc ipso figuraret nos, id est corpus
eius, cuius corporis caput Christus 5. Porro enim si ipsum caput nostrum sine primo peracto labore
in terra, in coelo regnare noluit, neque levare sursum corpus quod deorsum accepit, nisi per
tribulationis viam; quid audent membra sperare, capite suo magis se posse esse felicia? Si
patremfamilias Beelzebub vocaverunt, quanto magis domesticos eius 6? Non ergo speremus
molliorem viam: qua praecessit eamus, qua duxit sequamur. Si enim a vestigio eius aberravimus,
perimus. In hoc ergo David quid praefigurabatur, videtis: ergo et in Saul quid praefigurabatur,
videtis: regnum malum in Saul, regnum bonum in David: mors in Saul, et vita in David. Etenim nos
non persequitur nisi mors, de qua in fine triumphabimus, dicentes: Ubi est, mors, contentio tua? ubi
est, mors, aculeus tuus? 7 Quid est quod dico, non nos persequitur nisi mors? Quia nisi mortales
essemus, non esset quod nobis faceret inimicus. Numquid enim Angelis quidquam facit? Ergo etiam
ipsa mors, a qua maxime habemus persecutionem, cuius finitur in fine contentio cum
resurrexerimus a mortuis, sicut finita est in capite nostro, sic finietur et in nobis, si iusti fuerimus
inventi. Nam mortuus ille mortis interfector fuit, et magis in illo mors mortua est, quam ipse in
morte.

298

