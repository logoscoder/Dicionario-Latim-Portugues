eos cum quibus habebant negotia, ait: Nescitis quia Angelos iudicabimus? 44 Videte quemadmodum
iudicem se fecit; non solum se, sed et omnes qui recte iudicant in Ecclesia.

Coeli sunt omnes sancti perfecti, iudicaturi duodecim tribus Israel.
11. Cum ergo manifestum sit, multos cum Domino iudicaturos, alios vero, non tamen ex aequo, sed
pro meritis iudicandos; cum omnibus Angelis suis veniet, quando ante eum congregabuntur omnes
gentes 45, et inter omnes Angelos deputandi erunt illi, qui tam perfecti fuerint ut sedentes super
duodecim sedes iudicent duodecim tribus Israel. Etenim homines dicti sunt angeli: Apostolus de se
dicit: Sicut angelum Dei suscepistis me 46. De Ioanne Baptista dicitur: Ecce mitto angelum meum
ante faciem tuam, qui praeparabit viam tuam ante te 47. Ergo cum omnibus Angelis veniens, simul
secum habebit et sanctos. Aperte enim dicit et Isaias: Veniet ad iudicium cum senioribus populi 48.
Isti ergo seniores populi, isti iam Angeli nominati, ista millia multorum perfectorum de toto orbe
venientium, coelum vocantur. Illa vero, terra, sed fructuosa. Quae terra fructuosa? In dextra
ponenda, cui dicetur: Esurivi, et dedistis mihi manducare: vere terra fructuosa, cui gaudet
Apostolus, quando ei miserunt ad necessitates eius: Non quia quaero datum, inquit, sed requiro
fructum. Et gratias agit dicens: Quia tandem aliquando repullulastis pro me sapere 49. Repullulastis
ut arboribus dicit, quae sterilitate quadam exaruerant. Veniens itaque Dominus ad iudicium, ut iam
psalmum, fratres, audiamus, quid facturus est? Advocabit coelum sursum: coelum, omnes sanctos
perfectos iudicaturos; advocabit eos sursum, sessores secum iudicaturos duodecim tribus Israel.
Quomodo enim Advocabit coelum sursum, cum semper sursum sit coelum? Sed quos hic coelum
dicit, eosdem coelos alibi appellat. Quos coelos? Qui enarrant gloriam Dei: Coeli enim enarrant
gloriam Dei: de quibus dicitur: In omnem terram exiit sonus eorum, et in fines orbis terrae verba
eorum 50. Videte enim discernentem Dominum in iudicio: Advocabit coelum sursum, et terram
discernere populum suum. A quibus, nisi a malis? De quibus hic postea non fit mentio, iam
tamquam diiudicatis ad poenam. Istos bonos vide, et distingue. Advocabit coelum sursum, et
terram discernere populum suum. Vocat et terram, non tamen concernendam, sed discernendam.
Primo enim concretos vocavit, quando locutus est Deus deorum, et vocavit terram a solis ortu
usque ad occasum; nondum discreverat: servi illi missi erant invitare ad nuptias, qui
congregaverant bonos et malos 51. Cum vero Deus deorum manifestus veniet, et non silebit, sic
advocabit coelum sursum, ut iudicet cum illo. Quod enim coelum, ipsi coeli; sicut quae terra, ipsae
terrae; sicut quae Ecclesia, ipsae Ecclesiae. Advocabit coelum sursum, et terram discernere
populum suum. Iam cum coelo terram discernit, id est, coelum cum illo terram discernit. Quomodo
discernit terram? Ut alios ponat ad dextram, alios ad sinistram. Terrae autem discretae quid dicit?
Venite benedicti Patris mei, percipite regnum quod vobis paratum est ab origine mundi. Esurivi
enim, et dedistis mihi manducare, et caetera. Illi autem: Quando te vidimus, inquiunt, esurientem?
Et ille: Cum uni ex minimis meis fecistis, mihi fecistis 52. Coelum terrae ostendit minimos suos iam
sursum vocatos, et ab humilitate exaltatos: Cum uni ex minimis meis fecistis, mihi fecistis.
Advocabit ergo coelum sursum, et terram discernere populum suum.

Opera misericordiae eleemosynae. Nemo timeat esse granum inter paleam.
12. [v 5.] Congregate illi iustos eius. Vox divina et prophetica, videns futura tamquam praesentia,
exhortatur Angelos congregantes. Mittet enim Angelos suos, et congregabuntur ante eum omnes
gentes 53. Congregate illi iustos eius. Quos iustos, nisi viventes ex fide, facientes opera
misericordiae? Etenim opera illa, iustitiae opera sunt. Habes Evangelium: Cavete iustitiam vestram
facere coram hominibus, ut videamini ab eis. Et quasi quaereretur: Quam iustitiam? Cum ergo facis
eleemosynam, inquit 54. Ergo eleemosynas opera iustitiae esse significavit. Ipsos congregate iustos
eius: eos congregate qui compassi sunt inopi, qui intellexerunt super egenum et pauperem:
congregate illos, conservet eos Dominus, et vivificet eos 55. Congregate illi iustos eius: qui
disponunt testamentum eius super sacrificia: id est, qui cogitant de promissis eius super illa quae
operantur. Ipsa enim sunt sacrificia, Deo dicente: Misericordiam volo plus quam sacrificium 56. Qui
disponunt testamentum eius super sacrificia.
13. [v 6.] Et annuntiabunt coeli iustitiam eius. Vere hanc iustitiam Dei coeli nobis annuntiaverunt,
Evangelistae praedixerunt. Per illos audivimus futuros quosdam ad dextram, quibus dicit
paterfamilias: Venite, benedicti Patris mei, percipite. Quid percipite? Regnum. Pro qua re? Esurivi,
et dedistis mihi manducare. Quid tam vile, quid tam terrenum, quam frangere panem esurienti?
Tanti valet regnum coelorum. Frange esurienti panem tuum, et egenum sine tecto induc in domum
tuam; si videris nudum, vesti 57. Sed non habes facultatem frangendi panem, non habes domum
quo inducas, non habes vestem qua cooperias: da calicem aquae frigidae 58, mitte duo minuta in

283

