Habent ergo impii epulas suas, habent et pii epulas suas. Audi epulas piorum: Beati qui esuriunt et
sitiunt iustitiam, quoniam ipsi saturabuntur 28. Si ergo pius pascitur cibo iustitiae, et impius
superbiae; non mirum si insatiabilis corde. Pascitur cibo iniquitatis: noli pasci cibo iniquitatis, et non
tibi convescitur superbus oculo e insatiabilis corde.

Christi minister indignus aliis prodest, sibi obest.
10. [v. 6.] Et unde tu pascebaris? et quid te delectabat, ubi ille tibi non convescebatur? Oculi mei,
inquit, super fideles terrae, ut considerent hi mecum. Dominus dicit: Oculi mei super fideles terrae,
ut considerent hi mecum: id est, ut mecum sederent. Quomodo sederent? Sedebitis super
duodecim thronos, iudicantes duodecim tribus Israel 29. Iudicant fideles terrae, quibus dicitur:
Nescitis quia angelos iudicabimus? 30 Oculi mei super fideles terrae, ut considerent hi mecum.
Ambulans in via immaculata, hic mihi ministrabat. Mihi ait, non sibi. Multi enim ministrant
Evangelium, sed sibi ministrant; quia sua quaerunt, non quae Iesu Christi 31. Quid est, Christo
ministrare? Ea quae Christi sunt quaerere. Et quidem quando mali annuntiant Evangelium, alii
salvantur, illi puniuntur. Dictum est enim: Quae dicunt, facite; quae faciunt, facere nolite 32. Non
timeas ergo quando a malo audis Evangelium. Vae illi qui sibi ministrat, id est, qui sua ibi quaerit:
tu. Christi accipe. Ambulans in via immaculata, hic mihi ministrabat.
11. [v. 7.] Non habitavit in medio domus meae faciens superbiam. Referte ad domum illam, id est,
ad cor. Non habitabat in corde meo faciens superbiam: nullus talis habitabat in corde meo;
resiliebat enim inde. Nemo habitabat in corde meo; nisi mitis et quietus; superbus non illic
habitabat. Non enim habitat in corde iusti iniustus. Sit a te iustus remotus nescio quot millibus et
mansionibus; simul habitatis, si unum cor habetis. Non habitavit in medio domus meae faciens
superbiam. Loquens iniqua non direxit in conspectu oculorum meorum. Haec est via immaculata,
ubi intellegimus quando ad nos veniat Dominus.

Vita praesens nox est, tentationibus plena, in Christo tuta.
12. [v. 8] In matutinis interficiebam omnes peccatores terrae. Hoc obscurum est; dignamini
advertere: iam finis Psalmi est. In matutinis interficiebam omnes peccatores terrae. Quare? Ut
disperdam de civitate Domini omnes operantes iniquitatem. Sunt ergo in civitate Domini operantes
iniquitatem, et quasi parcitur eis modo. Quare? Quia misericordiae tempus est: sed veniet et iudicii;
quia sic coepit Psalmus: Misericordiam et iudicium cantabo tibi, Domine. Iam enumeravit superius
quia non illi adhaeserunt nisi boni. Malis non adhaesit, nec delectabatur epulis iniquitatis eorum qui
sibi ministrabant, non Domino, id est, sua quaerebant. Et quasi diceretur illi: Et utquid tales in
civitate tua tanto tempore tolerasti? Tempus misericordiae est, ait. Quid est, tempus misericordiae?
Adhuc nondum revelatum est iudicium: nox est; apparebit dies, apparebit iudicium. Audi
Apostolum: Itaque nolite ante tempus quidquam iudicare. Quid est, ante tempus? Ante diem. Audi
quia ante diem dixit: Donec veniat Dominus, et illuminet abscondita tenebrarum, et manifestabit
cogitationes cordis; et tunc laus erit unicuique a Deo 33. Nam modo, quamdiu non vides cor meum
et non video cor tuum, nox est. Nescio quid ab homine petisti; non accepisti, contemni te putas: et
forte non contemneris; cor enim non vides: et cito blasphemas; in nocte danda est tibi venia
erranti. Diligit te homo nescio quis, et putas quia odit te; aut odit te, et putas quia diligit te: sed
quodlibet sit, nox est. Noli timere, praesume in Christo, in illo habeto diem: non est quid mali de illo
sentias, quia securi sumus, et certi sumus quia falli non potest; amat nos. De nobis autem invicem
nondum certi sumus. Deus enim novit dilectionem nostram in invicem: nos autem etiamsi diligimus
nos invicem, quis videt qua dispensatione a nobis fiant ista? Quare nemo videt cor? Quia nox est. In
ista nocte tentationes abundant. Quasi de ipsa nocte dixit psalmus: Posuisti tenebras, et facta est
nox; in ea pertransibunt omnes bestiae silvae: catuli leonum rugientes ut rapiant, et ut quaerant a
Deo escam sibi 34. In nocte quaerunt escam catuli leonum. Qui sunt catuli leonum? Principum et
potestatum aeris huius, daemones et angeli diaboli 35. Quomodo sibi quaerunt escam? Quando
tentant. Sed quia non accedunt, nisi Deus eis dederit potestatem; ideo dictum est: Quaerentes a
Deo escam sibi. Petiit Iob tentandum. Qualem escam? Opulentam, pinguem, iustum Dei, cui ipse
Deus testimonium perhibuit, et ait: Homo sine querela, verus Dei cultor fuit 36. Petivit illum
tentandum, quaerens a Deo escam: et accepit tentandum, sed non opprimendum; purgandum, non
evertendum; aut forte nec purgandum, sed probandum. Tamen et qui tentantur, aliquando
traduntur occulto merito suo in manus tentatoris, quia traditi sunt forte in concupiscentias suas.
Nam diabolus nulli nocet, nisi acceperit potestatem a Deo. Sed quando? In nocte. Quid est, in
nocte? In isto tempore. Cum autem transierit nox, et venerit dies, mittuntur mali cum illo in ignem
aeternum, iusti vero in vitam aeternam 37. Nullus illic erit tentator, quia non sunt illic catuli leonum;

682

