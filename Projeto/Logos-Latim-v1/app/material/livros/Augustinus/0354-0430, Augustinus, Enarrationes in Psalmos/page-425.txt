praecepta est non habere sortem inter fratres suos, quod ex eorum decimis sustentaretur 102. Nam
et Cleros et Clericos hinc appellatos puto, qui sunt in ecclesiastici ministerii gradibus ordinati, quia
Matthias sorte electus est, quem primum per Apostolos legimus ordinatum 103. Proinde propter
haereditatem quae fit testamento, tamquam per id quod efficitur id quod efficit, nomine clerorum
Testamenta ipsa significata sunt.

Christiano temporalia bona spernenda, aeternaque patienter exspectanda.
20. Quamquam mihi et alius hic sensus occurrat, nisi fallor, anteponendus, ut cleros multo
probabilius ipsas haereditates intellegamus: ut quoniam haereditas Veteris Testamenti est, quamvis
in umbra significativa futuri, terrena felicitas; haereditas vero Novi Testamenti est aeterna
immortalitas; dormire sit inter medios cleros, nec illam iam quaerere ardenter, et adhuc istam
exspectare patienter. Nam qui Deo propterea serviunt, vel potius propterea servire nolunt, dum
quaerunt in hac vita et in hac terra felicitatem, ablatus est somnus ab eis, et non dormiunt.
Inflammantibus enim cupiditatibus agitati, in flagitia et facinora propelluntur, nec omnino
requiescunt; desiderando ut acquirant, metuendo ne amittant. Qui autem me audit, ait Sapientia,
inhabitabit in spe, et requiescet sine timore ab omni malignitate 104. Hoc est, quantum mihi videtur,
dormire inter medios cleros, id est inter medias haereditates; nondum in re, sed tamen in spe
coelestis haereditatis habitare, et a terrenae felicitatis iam cupiditate conquiescere. Cum autem
venerit quod speramus, non iam inter duas haereditates requiescemus; sed in nova vera, cuius
vetus erat umbra, regnabimus. Quapropter etiamsi intellexerimus quod dictum est: Si dormiatis
inter medios cleros, tamquam si diceretur: Si moriamini inter medios cleros, ut istam mortem carnis
more suo Scriptura dormitionem vocaverit; haec est mors optima, ut in cupiditatum cohibitione a
terrenis, in spe coelestis haereditatis homo usque in finem perseverans, diem vitae huius ultimum
claudat. Sic enim dormientes inter medios cleros, erunt pennae columbae deargentatae; ut
tempore quo resurgent, rapiantur in nubibus obviam Christo in aera, et semper iam cum Domino
vivant 105: aut certe, quia per eos qui sic moriuntur, quanto securius, tanto sublimius Ecclesia
diffamatur, et quasi quibusdam pennis excelsae laudis attollitur. Neque enim frustra dictum est:
Ante mortem ne laudes hominem quemquam 106. Omnes ergo sancti Dei ab initio generis humani,
usque ad tempus Apostolorum (quia et ipsi noverant dicere, Diem hominis non concupivi, tu scis 107,
et: Unam petii a Domino, hanc requiram 108), et a tempore Apostolorum, ex quo duorum
Testamentorum differentia clarius revelata est, ipsi Apostoli et beati martyres caeterique iusti,
tamquam arietes et arietum filii usque ad hoc tempus dormierunt inter medios cleros; regni terreni
felicitatem iam contemnentes, et regni coelorum aeternitatem sperantes, et nondum tenentes. Et
quia tam bene dormierunt, eis velut pennis nunc volitat, et laudibus exaltatur Ecclesia, columba
scilicet deargentata; ut hac eorum fama ad imitandum posteris invitatis, dum sic etiam caeteri
dormiunt, addantur pennae quibus usque in finem saeculi sublimiter praedicetur.

Spiritus Sancti dona formosam reddunt Ecclesiam. Spiritus Sanctus replens Dei
Matrem.
21. [v 15.] Dum discernit supercoelestis reges super eam, nive dealbabuntur in Selmon: ille
supercoelestis, ille qui ascendit super omnes coelos, ut adimpleret omnia, dum discernit reges
super eam, id est super eamdem columbam deargentatam. Sequitur enim Apostolus, ac dicit: Et
ipse dedit quosdam quidem apostolos, quosdam autem prophetas, quosdam vero evangelistas,
quosdam autem pastores et doctores. Nam quid est aliud reges discernere super eam, nisi in opus
ministerii, in aedificationem corporis Christi 109; quandoquidem ipsa est corpus Christi? Dicuntur
autem illi reges, utique a regendo: et quid magis quam carnis concupiscentias, ne regnet peccatum
in eorum mortali corpore ad obediendum desideriis eius, ne exhibeant membra sua arma iniquitatis
peccato, sed exhibeant se Deo, tamquam ex mortuis viventes, et membra sua arma iustitiae
Deo 110? Sic enim erunt reges primitus discreti ab alienigenis, quia non sunt iugum ducentes cum
infidelibus; deinde discreti concorditer inter se muneribus propriis. Non enim omnes apostoli, aut
omnes prophetae, aut omnes doctores, aut omnes dona habent curationum, aut omnes linguis
loquuntur, aut omnes interpretantur. Omnia autem haec operatur unus atque idem Spiritus,
dividens propria unicuique prout vult 111: quem dando ille supercoelestis, discernit reges super
columbam deargentatam. De quo Spiritu sancto cum ad eius matrem gratia plenam missus Angelus
loqueretur, quaerenti quomodo fieret quod paritura nuntiabatur, quoniam non cognoscebat virum:
Spiritus sanctus, inquit, superveniet in te, et virtus Altissimi obumbrabit tibi 112. Quid est,
obumbrabit tibi, nisi, umbram faciet? Unde et isti reges, dum gratia Spiritus Domini Christi
discernuntur super columbam deargentatam, nive dealbabuntur in Selmon. Selmon quippe
interpretatur Umbra. Non enim meritis aut virtute propria discernuntur. Quis enim te, inquit,
discernit? Quid autem habes quod non accepisti? 113 Ut ergo discernantur ab impiis, accipiunt

425

