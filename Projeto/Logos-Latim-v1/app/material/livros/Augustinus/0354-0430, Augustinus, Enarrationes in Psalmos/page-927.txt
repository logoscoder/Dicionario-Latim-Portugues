sapitis. Si autem hoc ipsum quod aliter sapitis, defendere vultis, et pertinaciter astruere, et contra
pacem Ecclesiae; fit vobis maledictum hoc quod dixit: super matrem cum estis et foris a lacte
separamini, foris a visceribus matris fame moriemini. Si autem perseveratis in pace catholica, si
quid forte aliter sapitis quam oportet sapere, Deus vobis revelabit humilibus. Quare? Quia Deus
superbis resistit, humilibus autem dat gratiam 64.
15. [v. 3.] Ideo ad hoc conclusit hic psalmus: Speret Israel in Dominum, ex hoc nunc et usque in
saeculum. Quod enim scriptum est graece,
, hoc expositum
est, ex hoc nunc et usque in saeculum. Sed non semper saeculi nomen hoc saeculum significat, sed
aliquando aeternitatem; quia aeternum duobus modis intellegitur; usque in aeternum, id est, aut
semper sine fine, aut quousque veniamus ad aeternitatem. Hic ergo quomodo intellegendum est?
Quousque veniamus ad aeternitatem, speremus in Dominum Deum; quia cum venerimus ad
aeternitatem, iam spes non erit, sed ipsa res erit.

189 IN PSALMUM 131
ENARRATIO
Sermo ad plebem

Prooemium.
1. [v. 1, 2.] Iustum quidem erat, carissimi, ut fratrem potius audiremus collegam meum,
praesentem omnibus nobis. Et modo non negavit, sed distulit: et ideo hoc indico Caritati vestrae, ut
mecum promissum teneatis. Non fuit autem absurdum Caritati vestrae, ut prior obtemperarem
iubenti: extorsit enim mihi ut esset modo auditor meus, eo sane pacto ut et ego sim ipsius, quia in
ipsa caritate omnes eius auditores sumus, qui unus nobis in coelo Magister est 1. Ergo animum
intendite ad Psalmum, quem in ordine, sicut nostis, tractandum habemus. Est etiam ipse
praenotatus: Canticum graduum; et aliquanto caeteris sub eodem titulo prolixior. Non ergo
immoremur, nisi ubi necessitas coegerit; ut totum, si Dominus permiserit, explicare possimus. Quia
et vos non tamquam rudes omnia debetis audire; aliquid et de praeteritis auditionibus adiuvare nos
debetis, ne omnia tamquam nova a nobis dici necesse sit. Et novi quidem esse debemus, quia
vetustas nobis obrepere non debet; sed etiam crescendum et proficiendum est. De ipso quippe
profectu ait Apostolus: Etsi exterior homo noster corrumpitur, sed interior renovatur de die in
diem 2. Non sic proficiamus ut ex novis veteres efficiamur, sed ipsa novitas crescat.

In psalmis per litteram mysteria scrutemur.
2. Memento, Domine, David, et omnis mansuetudinis eius. Sicut iuravit Domino; votum vovit Deo
Iacob. David secundum fidem rerum gestarum unus homo erat, rex Israel, filius Iesse. Erat quidem
et ipse mansuetus, sicut eum indicat atque commendat Scriptura divina, et ita mansuetus ut nec
persecutori suo Sauli malum pro malo reddiderit. Servavit autem erga eum tantam humilitatem, ut
illum regem fateretur, se autem canem: et non proterve nec superbe, cum esset in Deo potentior,
respondebat regi; sed eum placare potius affectabat humilitate, quam concitare superbia. Etiam in
potestate datus est ei Saul, et hoc a Domino Deo, ut ei faceret quidquid vellet: sed quia non
praeceptum illi erat ut occideret, sed tantum in potestate datus illi erat (licet autem homini uti
potestate sua); ad lenitatem potius deflexit quod ei Deus concessit. Qui si vellet occidere, careret
inimico: sed quomodo diceret: Dimitte mihi debita, sicut et ego dimitto debitoribus meis 3. In
speluncam intravit Saul ubi erat David, nesciens quod illic esset David: ad necessaria ventris ille
intravit. Surrexit David sensim et lente post ipsum, praecidit illi de veste panniculum, quem illi
ostenderet, ut nosset quia illum habuerat in potestate; et non necessitate, sed voluntate
pepercerat, et noluit occidere 4. Forte ipsam mansuetudinem commendavit modo dicens: Memento,
Domine, David, et omnis mansuetudinis eius. Hoc secundum rerum gestarum fidem, quam
Scriptura divina, ut diximus, continet. Sed solemus in Psalmis non ad litteram attendere, sicut in
omni prophetia, sed per litteram scrutari mysteria. Et meminit Caritas vestra quia cuiusdam
hominis vocem in omnibus Psalmis solemus audire; qui unus habet caput et corpus. Caput autem in
coelo est, corpus in terra: sed quo praecessit caput, et corpus secuturum est. Et iam non dico quis
caput sit, qui corpus sint; quia scientibus loquor.

Christus eiusque Ecclesia David praefigurabantur.
927

