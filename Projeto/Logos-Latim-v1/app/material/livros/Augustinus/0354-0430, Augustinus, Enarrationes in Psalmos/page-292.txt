praecipientis, non dixit: Audes mihi loqui regi? Rex sublimis Prophetam audivit; plebs eius humilis
Christum audiat.

Adtendit nos Deus ut corrigat, doceat, ignoscat.
6. [v 3.] Audi ergo haec, et dic cum illo: Miserere mei, Deus, secundum magnam misericordiam
tuam. Qui magnam misericordiam deprecatur, magnam miseriam confitetur. Quaerant parvam
misericordiam tuam, qui nesciendo peccaverunt: Miserere, inquit, mei, secundum magnam
misericordiam tuam. Subveni gravi vulneri secundum magnam medicinam tuam. Grave est quod
habeo, sed ad Omnipotentem confugio. De meo tam lethali vulnere desperarem, nisi tantum
medicum reperirem. Miserere mei, Deus, secundum magnam misericordiam tuam: et secundum
multitudinem miserationum tuarum, dele iniquitatem meam. Quod ait, dele iniquitatem meam, hoc
est, miserere mei, Deus. Et quod ait, secundum multitudinem miserationum tuarum, hoc est,
secundum magnam misericordiam tuam. Quia magna est misericordia, multae sunt misericordiae;
et de magna misericordia tua, multae sunt miserationes tuae. Attendis contemptores ut corrigas,
attendis nescientes ut doceas, attendis confitentes ut ignoscas. Fecit hoc nesciens? Quidam fecerat
aliqua, et multa mala fecerat; Misericordiam, inquit, consecutus sum, quia ignorans feci in
incredulitate 8. Iste David non posset dicere: Ignorans feci. Non enim ignorabat quantum mali esset
contrectatio coniugis alienae, et quantum malum esset interfectio mariti nescientis, et nec saltem
irascentis. Consequuntur ergo misericordiam Domini qui ignorantes fecerunt; et qui scientes,
consequuntur non qualemlibet misericordiam, sed magnam misericordiam.

Confuge ad medicum, age paenitentiam.
7. [v 4.] Magis magisque lava me ab iniustitia mea. Quid est: Magis magisque lava? Multum
inquinatum. Magis magisque lava peccata scientis, qui abluisti peccata ignorantis. Nec sic
desperandum de misericordia tua. Et a delicto meo munda me. Quo merito? Medicus est, offer
mercedem: Deus est, offer sacrificium. Quid dabis ut munderis? Vide enim quem invoces; iustum
invocas: odit peccata, si iustus est; vindicat in peccata, si iustus est; non poteris auferre a Domino
Deo iustitiam eius. Implora misericordiam, sed attende iustitiam: misericordia est ut ignoscat
peccanti, iustitia est ut puniat peccatum. Quid ergo? Quaeris misericordiam, peccatum impunitum
remanebit? Responderit David, responderint lapsi, responderint cum David, ut misericordiam
mereantur sicut David, et dicant: Non Domine, non erit impunitum peccatum meum: novi iustitiam
eius, cuius quaero misericordiam: non impunitum erit, sed ideo nolo ut tu me punias, quia ego
peccatum meum punio; ideo peto ut ignoscas, quia ego agnosco.
8. [v 5.] Quoniam iniquitatem meam ego agnosco, et delictum meum coram me est semper. Non
posui post dorsum meum quod feci, non intueor alios oblitus mei, non affecto stipulam eicere de
oculo fratris mei, cum sit trabes in oculo meo 9: peccatum meum ante me est, non post me. Fuit
enim post me quando ad me missus est Propheta, et de ove pauperis similitudinem mihi proposuit.
Ait enim Nathan propheta ad David: Erat dives quidam habens plurimas oves; pauper autem
vicinus eius habebat unam oviculam, quam in sinu suo et de suo cibo nutriebat: venit hospes diviti;
nihil de grege suo abstulit, oviculam vicini pauperis concupivit, ipsam suo hospiti occidit: quid
dignus est? At ille profert iratus sententiam: plane tunc rex nesciens ubi captus esset, morte
dignum divitem dixit, et ovem reddendam in quadruplum 10. Severissime atque iustissime. Sed
peccatum eius nondum erat coram eo, post dorsum erat quod fecerat: suam iniquitatem nondum
agnoscebat, et ideo alienae non ignoscebat. Sed Propheta ad hoc missus, abstulit a dorso
peccatum, et ante oculos posuit, ut videret illam sententiam tam severam in se esse prolatam. Ad
secandum et sanandum vulnus cordis eius, ferramentum fecit de lingua eius. Hoc fecit Dominus
Iudaeis, quando ad eum adulteram mulierem adduxerunt, proponentes laqueum tentationis, et in id
quod proposuerant incidentes. In adulterio, inquiunt, haec mulier deprehensa est: Moyses
huiusmodi lapidari iussit; tu de illa quid censes? tamquam bicipiti muscipula tentantes capere
Sapientiam Dei, ut si iuberet occidi, perderet mansuetudinis famam; si autem iuberet dimitti,
incurreret, tamquam reprehensor legis, calumniam. Quid ergo respondit? Non ait: Occidite; non ait:
Dimittite: sed ait: Qui se scit sine peccato esse, primus in illam lapidem iaciat. Iusta lex, quae iubet
adulteram occidi: sed haec lex iusta ministros habeat innocentes. Attenditis quam adducitis,
attendite et qui estis. Illi hoc audito, unus post alterum discesserunt. Remansit adultera et
Dominus, remansit vulnerata et medicus, remansit magna miseria et magna misericordia.
Adducentes erubuerunt, nec veniam petiverunt; adducta confusa est, et sanata. Ait illi Dominus:
Mulier, nemo te condemnavit? Et illa: Nemo, Domine. Et ille: Nec ego te condemnabo; vade,
deinceps iam noli peccare 11. Numquid Christus fecit contra legem suam? Neque enim Pater eius
sine Filio dederat legem. Si coelum et terra et omnia quae in eis sunt per ipsum facta sunt, lex sine

292

