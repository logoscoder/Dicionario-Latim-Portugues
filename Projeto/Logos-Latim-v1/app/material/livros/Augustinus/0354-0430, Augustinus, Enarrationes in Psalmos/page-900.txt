Amando Deum ascendis, amando saeculum cadis.
1. [v. 1.] Inter omnia cantica quibus est titulus: Canticum graduum, iste psalmus aliquid amplius in
titulo accepit, quod additum est: Salomonis. Sic enim praenotatur: Canticum graduum Salomonis.
Itaque fecit nos intentos inusitatior titulus caeteris, ut quaeramus quare sit additum: Salomonis.
Nam quid sit Canticum graduum, non opus est saepe repetere; plura enim dicta sunt hinc, quia
cantat ascendentis vox in affectu pietatis et caritatis ad illam supernam Ierusalem, cui suspiramus
quamdiu peregrinamur, et ubi laetabimur cum a peregrinatione redierimus. Ascendit ad hanc omnis
qui proficit; cadit ab hac omnis qui deficit. Nec pedibus ascendere quaeras, nec pedibus te
descendere putes: amando Deum, ascendis; amando saeculum, cadis. Sunt ergo ista cantica
amantium, quodam sancto desiderio flagrantium. Ardent qui ista cantant ex corde, quorum etiam
cor ardens invenitur in moribus, in bona conversatione, in operibus secundum praecepta Dei, in
contemptu temporalium, in caritate aeternorum. Sed quare sit additum: Salomonis, quantum
inspiraverit Dominus, dicam Caritati vestrae.

Templum sibi aedificavit verus Salomon, Iesus Christus.
2. Salomon erat tempore suo filius David, magnus ille, per quem multa sancta praecepta et salubria
monita et divina sacramenta Spiritus sanctus in divinis Litteris operatus est. Nam ipse Salomon
mulierum amator fuit, et reprobatus est a Deo: et usque adeo laqueus illi fuit illa cupiditas, ut a
mulieribus etiam idolis sacrificare cogeretur, sicut de illo Scriptura testis est 1. Sed si illo cadente,
quae per illum dicta sunt, delerentur; iudicaretur quia ipse dixerat, non per illum dicta erant.
Optime igitur etiam hoc egit misericordia Dei et Spiritus eius, ut quidquid boni per Salomonem
dictum est, Deo tribueretur; peccatum autem hominis homini. Quid mirum quia in populo Dei
cecidit Salomon? In paradiso non cecidit Adam? Non cecidit de coelo angelus, et diabolus factus
est? Ideo docemur in nullo hominum spem esse ponendam. Quia et iste Salomon aedificaverat
templum Domino, in typo quidem et in figura futurae Ecclesiae et corporis Domini 2; unde dicit in
Evangelio: Solvite templum hoc, et in triduo excitabo illud 3: quia ergo ipse aedificaverat illud
templum, aedificavit sibi templum verus Salomon Dominus noster Iesus Christus, verus pacificus.
Nomen enim Salomonis interpretatur Pacificus: est autem ille verus pacificus, de quo dicit
Apostolus: Ipse est enim pax nostra, qui fecit utraque unum 4. Ipse est verus pacificus, qui duos
parietes e diverso venientes in se copulavit, quibus factus est lapis angularis, venienti populo ex
circumcisione credentium, et venienti populo ex praeputio Gentium et ipsorum credentium; fecit
unam Ecclesiam de duobus populis, factus est illis lapis angularis, et ideo vere pacificus. Quia ergo
ille verus Salomon; Salomon autem ille filius David de muliere Bethsabee, rex Israel, figuram
gestabat huius pacifici, quando templum aedificavit 5: ideo ne illum putes Salomonem qui
aedificavit domum Deo, alium Salomonem tibi ostendens Scriptura sic coepit in Psalmo: Nisi
Dominus aedificaverit domum, in vanum laboraverunt aedificantes eam. Dominus ergo aedificat
domum, Dominus Iesus Christus aedificat domum suam. Laborant multi in aedificando; sed si non
ille aedificet, in vanum laboraverunt aedificantes eam. Qui sunt qui laborant aedificantes? Omnes
qui in Ecclesia praedicant verbum Dei, ministri Sacramentorum Dei. Omnes currimus, omnes
laboramus, omnes aedificamus modo; et ante nos cucurrerunt, laboraverunt, aedificaverunt: sed
nisi Dominus aedificaverit domum, in vanum laboraverunt, aedificantes eam. Ideo quosdam
videntes ruere Apostoli, et proprie Paulus ait: Dies observatis, et annos, et menses, et tempora;
timeo vos, ne forte sine causa laboraverim in vos 6. Quia noverat se intus a Domino aedificari,
plangebat istos, quia sine causa laboraverat in eis. Nos ergo loquimur foris, ille aedificat intus.
Quomodo audiatis, nos advertimus; quid cogitetis, ille solus novit qui cogitationes vestras videt.
Ipse aedificat, ipse monet, ipse terret, ipse intellectum aperit, ipse ad fidem applicat sensum
vestrum: et tamen laboramus et nos tamquam operarii; sed nisi Dominus aedificaverit domum, in
vanum laboraverunt aedificantes eam.

Sub Christo pastore, vobiscum oves sumus.
3. Quae autem domus Dei, et ipsa civitas. Domus enim Dei, populus Dei; quia domus Dei, templum
Dei. Et quid dicit Apostolus? Templum enim Dei sanctum est, quod estis vos 7. Omnes autem
fideles, quae est domus Dei, non solum qui modo sunt, sed et qui ante nos fuerunt et iam
dormierunt, et qui post nos futuri sunt, adhuc qui nasci habent in rebus humanis usque in finem
saeculi, congregati in unum fideles innumerabiles, sed Domino numerati, de quibus dicit Apostolus:
Novit Dominus qui sunt eius 8; grana illa quae modo gemunt inter paleas, quae massam unam
factura sunt, quando area in fine fuerit ventilata 9: omnis ergo numerus fidelium sanctorum, ex
hominibus commutandorum ut fiant aequales Angelis Dei, adiuncti etiam ipsi Angelis, qui modo non

900

