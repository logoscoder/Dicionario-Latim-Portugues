leguntur. Quando autem pius videt quod passus est impius, purgat se ab omni impietate, ne veniat
et ipse in talem poenam talemque vindictam. Bene ergo haec accepistis. Quid deinde fecit Deus?
Expulit impios: Et dedit terram eorum haereditatem, haereditatem Israel servo suo.
15. [v 13.] Deinde exsultatio laudis eius: Domine, nomen tuum in saeculum; post ista omnia quae
fecisti. Quid enim video quae fecisti? Inspicio creaturam tuam quam fecisti in coelo, inspicio hanc
imam partem ubi habitamus; et hinc video beneficia tua, nubium, ventorum, pluviarum. Populum
tuum attendo: eduxisti eos de domo servitutis, et signa et prodigia fecisti inter inimicos eorum,
punisti eos quos molestos patiebantur, impios de terra sua eiecisti, reges eorum occidisti, terram
eorum populo tuo dedisti; vidi omnia, et impletus laude dixi: Domine, nomen tuum in saeculum.

Unius quisque hominis cor Deo patet.
16. [v 6.] Haec quidem ad litteram quomodo scripta sunt videmus, novimus, laudamus. Si autem
aliquid significant, non sim onerosus, dum explico ut potero. Ecce in ipsis hominibus possum
agnoscere quia in coelo et in terra omnia quaecumque voluit, fecit. Coelum enim aethereum,
spiritales accipio; terram, carnales: ex his duobus tamquam coelo et terra constat Ecclesia Dei; et
ad spiritales pertinet praedicatio, ad carnales pertinet obsecundatio. Nam et coeli enarrant gloriam
Dei, et facta manuum eius annuntiat firmamentum 36. Si autem terra Dei non esset plebs Dei, non
diceret Apostolus: Dei aedificatio, Dei agricultura estis: sicut sapiens architectus fundamentum
posui; alius superaedificat 37. Ergo aedificium Dei sumus, et ager Dei sumus. Quis, inquit, plantat
vineam, et de fructu eius non percipit? 38 Ego plantavi, Apollo rigavit, sed Deus incrementum
dedit 39. Ergo et in Ecclesia sua, et in praedicatoribus suis, et in plebibus suis, tamquam in coelo et
in terra, omnia quaecumque voluit, fecit. Parum est in eis: In mari et in omnibus abyssis omnia
quaecumque voluit, fecit. Mare sunt omnes infideles, omnes nondum credentes, et in eis omnia
quaecumque voluit, fecit. Non enim saeviunt infideles, nisi permittantur; aut vindicatur in eos,
quando perversi sunt, nisi iusserit ille qui fecit omnes gentes. Puta quia mare est, et non terra;
numquid ideo a potestate Dei omnipotentis alienum est? Et in mari et in omnibus abyssis quae
voluit, fecit. Qui sunt abyssus? Latentia corda mortalium, profundae cogitationes hominum.
Quomodo et ibi facit Deus quod vult? Quia Dominus interrogat iustum et impium: qui autem diligit
iniquitatem, odit animam suam 40. Et ubi illum interrogat? Alibi scriptum est: In cogitationibus impii
interrogatio erit 41. Ergo, et in omnibus abyssis omnia quaecumque voluit, fecit. Latet cor bonum,
latet cor malum; abyssus est et in corde bono, et in corde malo: sed haec nuda sunt Deo, quem
nihil latet. Consolatur cor bonum, torquet cor malum. Omnia ergo quae voluit, fecit in coelo et in
terra, in mari et in omnibus abyssis.

Apostoli missi ad praedicandum Evangelium in toto terrarum orbe.
17. [v 7.] Suscitans nubes ab extremo terrae. Quas nubes? Praedicatores verbi veritatis suae. De
quibus nubibus alio loco irascens vineae suae dicit: Mandabo nubibus meis ne pluant super illam
imbrem 42. Et parum est excitasse nubes de Ierusalem vel de Israel, quas misit praedicare
Evangelium suum in toto orbe terrarum; de quibus nubibus dictum est: In omnem terram exivit
sonus eorum, et in fines orbis terrae verba eorum 43; parum est hoc: sed quia ipse Dominus ait:
Praedicabitur hoc Evangelium regni in toto orbe terrarum, in testimonium omnibus gentibus, et
tunc veniet finis 44; excitat nubes ab extremo terrae. Nam crescente Evangelio, unde erunt
praedicatores Evangelii in finibus terrae, nisi ibi excitet nubes ab extremo terrae? De ipsis autem
nubibus quid operatur? Fulgura in pluviam fecit: minas ad misericordiam flexit, de terroribus
irrigavit. Quomodo de terroribus irrigavit? Quando tibi minatur Deus per prophetam et per
apostolum, et times; nonne coruscatio terruit te? Sed cum poenitendo corrigeris, et agnoscis hoc
misericordia fieri, in pluviam vertitur fulguris terror. Qui educit ventos de thesauris suis. Eosdem
puto praedicatores et nubes et ventos: nubes, propter carnem; ventos propter spiritum. Nubes
enim videntur, venti sentiuntur et non videntur. Denique quoniam carnem videmus esse de terra.
Nubes, inquit, excitat ab extremo terrae. Expresserat unde excitet nubes: venit ad ventos, quia
spiritus hominis ignoratur unde veniat: Producens, inquit, ventos de thesauris suis. Paululum
attendite, et caetera videamus.

Magna Dei gratia est ut conservetur fides nostra.
18. [v 8.] Qui percussit primogenita Aegypti ab homine usque ad pecus. Primogenita nostra salva
sint Domino, quoniam ipse ea dedit nobis. Molesta autem poena est, et nimium terribilis plaga,
mors primogenitorum. Quae sunt primogenita nostra? Mores isti nostri, quibus nunc servimus Deo,

946

