2. [v 139.] Sed quid est quod sequitur: Tabefecit me zelus meus; vel, sicut alii codices habent,
zelus tuus? Habent nonnulli etiam, domus tuae: et non, tabefecit me; sed, comedit me 1. Quod ex
alio psalmo, quantum mihi videtur, putatum est emendandum, ubi scriptum est: Zelus domus tuae
comedit me: quod commemoratum etiam in Evangelio novimus 2. Simile tamen aliquid est,
tabefecit, ei quod ibi est, comedit. Zelus autem meus, quod plures codices habent, nullam ingerit
quaestionem: quid enim mirum est si zelo suo quisque tabescit? Quod vero habent aliqui, zelus
tuus, significat hominem Deo zelantem, non sibi; sed non repugnat si ipse dicatur et meus. Nam
quid aliud dicit Apostolus: Aemulor enim vos Deo, aemulatione Dei? Nam dicendo: Aemulor vos,
quid, nisi aemulationem demonstrat suam? Sed quia dixit: Deo, id est, non sibi, sed Deo; ideo
addidit, aemulatione Dei. Hanc quippe suo Spiritu fidelibus suis inspirat Deus: amoris enim est, non
livoris. Nam quae fuit cura ut hoc Apostolus diceret? Aptavi enim vos, inquit, uni viro virginem
castam exhibere Christo: timeo autem ne sicut serpens Evam seduxit versutia sua, sic et vestrae
mentes corrumpantur a simplicitate et castitate quae est in Christo 3. Comedebat eum zelus domus
Dei, quam tamen zelabat Christo, non sibi. Sponsus enim sibi zelat sponsam suam: amicus autem
sponsi 4 non eam sibi zelare debet, sed sponso. Bonus ergo et huius intellegendus est zelus:
causam namque subiungit et dicit: Quia obliti sunt verborum tuorum inimici mei. Retribuebant ergo
mala pro bonis; quoniam zelabat illos Deo tam vehementer et ardenter, ut eo zelo tabefactum se
diceret; illi autem ob hoc in ipsum inimicitias exercebant: quia utique ut Deum amarent volebat,
quos amando zelabat. Non ingratus enim gratiae Dei, per quam fuerat ex inimico reconciliatus Deo,
etiam ipse suos diligebat inimicos, et eos zelabat Deo, dolens et tabescens quod essent verborum
eius obliti.
3. [v 140.] Deinde considerans ipse, in verbis Dei qua flamma dilectionis arderet: Ignitum, inquit,
eloquium tuum valde, et servus tuus dilexit illud. Merito zelabat in suis inimicis cor impoenitens, qui
fuerant obliti verborum Dei: ad hoc enim flagrabat eos adducere, quod ipse flagrantissime diligebat.

Ecce sunt novissimi primi et primi novissimi.
4. [v 141.] Iunior ego sum, inquit, et contemptus; iustificationes tuas non sum oblitus: non sicut
inimici mei, qui obliti sunt verborum tuorum. Videtur autem minor aetate non oblitus iustificationes
Dei dolere pro inimicis suis aetate maioribus qui obliti sunt. Nam quid est: Iunior ego non sum
oblitus, nisi: Illi maiores obliti sunt?
est enim graece, quod est etiam in illo loco ubi
dictum est: In quo corrigit iunior viam suam? 5 Hoc autem nomen comparativum est, et ideo bene
intellegitur in comparatione maioris. Duos ergo populos hic agnoscamus, qui etiam in Rebeccae
utero luctabantur 6; quando non ex operibus, sed ex vocante dictum est ei: Maior serviet minori 7.
Sed contemptum se dicit hic minor; ideo factus est maior: quia ignobilia et contemptibilia mundi
elegit Deus, et ea quae non sunt, tamquam sint, ut quae sunt evacuentur 8; et ecce sunt novissimi
qui erant primi, et primi qui erant novissimi 9.
5. [v 142.] Nec immerito obliti sunt verborum Dei, qui suam iustitiam constituere voluerunt,
ignorantes iustitiam Dei 10; iste autem iunior non est oblitus, qui non suam voluit habere iustitiam,
sed Dei, de qua etiam nunc dicit: Iustitia tua iustitia in aeternum, et lex tua veritas. Quomodo enim
non veritas lex, per quam cognitio peccati 11, et quae testimonium perhibet iustitiae Dei? Sic enim
dicit Apostolus: Iustitia Dei manifestata est, testificata per Legem et Prophetas 12.

Diligentibus Deum omnia cooperantur in bonum.
6. [v 143.] Propter hanc passus est persecutionem iunior a maiore, ut diceret iunior quod sequitur:
Tribulatio et necessitas invenerunt me, mandata tua meditatio mea est. Saeviant, persequantur;
dum tamen mandata Dei non relinquantur, et ex ipsis mandatis etiam qui saeviunt diligantur.
7. [v 144.] Iustitia testimonia tua in aeternum, intellectum da mihi, et vivam. Intellectum poscit iste
iunior; quem si non haberet; non super seniores intellegeret: sed eum poscit in tribulatione et
necessitate, quo intellegat quam sit contemnendum quod ei possunt auferre persequentes inimici,
a quibus se dicit esse contemptum. Ideo dixit, et vivam: quia si eo usque tribulatio necessitasque
pervenerit, ut per inimicorum persequentium manus vita ista finiatur; vivet in aeternum, qui
temporalibus praeponit iustitiam, quae manet in aeternum. Quae iustitia in tribulatione et
necessitate martyria sunt Dei, hoc est testimonia, pro quibus sunt martyres coronati.

173 IN EUMDEM PSALMUM 118
853

