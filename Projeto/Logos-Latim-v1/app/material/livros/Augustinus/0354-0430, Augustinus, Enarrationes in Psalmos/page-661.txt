illam lucem. Crede, antequam videas: sanaberis, et videbis. Lux orta est iusto, et rectis corde
iucunditas.

Meliora tempora nolite his in terris sperare.
20. Iucundamini, ait, iusti in Domino: et confitemini memoriae sanctitatis eius. Iam iucundati in
Domino, iam gaudentes in Domino, illi confitemini; quia nisi vellet, non in illo gauderemus. Ait enim
ipse Dominus: Haec locutus sum vobis, ut in me pacem habeatis, in mundo autem pressuram 57. Si
christiani estis, pressuras in isto mundo sperate; tranquilliora et meliora tempora nolite sperare.
Fratres, fallitis vos; quod vobis Evangelium non promittit, nolite vobis promittere. Quid dicat
Evangelium, scitis: christianis loquimur; fidei praevaricatores esse non debemus. Evangelium hoc
dicit, quia in novissimis temporibus multa mala, multa scandala, multae pressurae, multae
iniquitates abundabunt: sed qui perseveraverit usque in finem, hic salvus erit. Refrigescet, inquit,
caritas multorum 58. Qui ergo perseveranter spiritu ferbuerit, secundum Apostolum, qui ait: Spiritu
ferventes 59, eius caritas non refrigescet; quia ipsa caritas Dei diffusa est in cordibus nostris per
Spiritum sanctum qui datus est nobis 60. Nemo sibi ergo promittat quod Evangelium non promittit.
Ecce venient laetiora tempora, et facio illud, et emo illud. Bonum est tibi ut attendas illum qui non
fallitur, nec fefellit aliquem, qui tibi promisit non hic laetitiam, sed in se; et cum transierint ista,
speres quia cum illo regnabis in aeternum; ne cum hic vis regnare, neque hic habeas iucunditatem,
neque illic invenias.

118 IN PSALMUM 97
ENARRATIO
Sermo ad plebem

Magnum miraculum, nos a morte sempiterna liberari.
1. [v. 1.] Cantate Domino canticum novum. Novus homo novit, vetus non novit. Vetus homo est
vetus vita, et novus homo nova vita: vetus vita ex Adam trahitur, nova vita in Christo formatur.
Dicitur autem in hoc psalmo universo orbi terrarum ut cantet canticum novum. Nam apertius alibi
sic dicitur: Cantate Domino canticum novum; cantate Domino, omnis terra 1; ut intellegant qui se
praecidunt a communione totius orbis terrarum, non se posse cantare canticum novum, quia
canticum novum in toto, non in parte cantatur. Et hic attendite et videte hoc dici. Et cum dicitur
universo orbi terrarum ut cantet canticum novum, hoc intellegitur, quia pax cantat canticum
novum. Cantate Domino canticum novum; quoniam mirabilia fecit Dominus. Quae mirabilia? Ecce
modo legebatur Evangelium, et audivimus mirabilia Domini. Efferebatur mortuus unicus matris
suae, quae erat vidua: misertus Dominus fecit illos stare; deposuerunt illum; et dixit: Iuvenis, tibi
dico, surge 2. Et sedit ille mortuus, et coepit loqui, et reddidit illum matri suae. Ecce mirabilia fecit
Dominus; sed multo maiora mirabilia sunt, quod totum orbem terrarum a morte sempiterna erexit,
quam quod unicum filium matris viduae resuscitavit. Cantate ergo Domino canticum novum;
quoniam mirabilia fecit Dominus. Quae mirabilia? Audi: Sanavit ei dextera eius et brachium
sanctum eius. Quod est brachium sanctum Domini? Dominus noster Iesus Christus. Audi Isaiam:
Quis credidit auditui nostro? et brachium Domini cui revelatum est 3? Brachium ergo sanctum et
dextera ipsius, idem ipse est. Ergo Dominus noster Iesus Christus brachium Dei, et dextera Dei:
propterea: Sanavit ei. Non dictum est tantum: Sanavit orbem terrarum dextera eius; sed: Sanavit
ei. Multi enim sanantur sibi, non ei. Ecce quam multi cupiunt sanitatem istam corporalem, et ab illo
accipiunt; ab illo sanantur, et non illi sanantur? Quomodo ab illo sanantur, et non illi sanantur?
Accepta sanitate lasciviunt: qui aegroti casti erant, sanati adulteri fiunt; qui cum aegrotarent,
neminem laedebant, receptis viribus invadunt et opprimunt innocentes: sanati sunt, sed non ei.
Quis est qui sanatur ei? Qui intus sanatur. Quis est qui intus sanatur? Qui credit in eum ut cum
interius fuerit sanatus, in novum hominem reformatus, postea et hoc quod languet ad tempus caro
ista mortalis, recipiat in fine et ipsa suam perfectissimam sanitatem. Sanemur ergo ei. Ut autem
sanemur ei, credamus in dexteram eius; quia sanavit ei dextera eius et brachium sanctum eius.

Christus omnium salus, non factionis argumentum.
2. [v. 2.] Notum fecit Dominus salutare suum. Ipsa dextera, ipsum brachium, ipsum salutare
Dominus noster Iesus Christus, de quo dictum est: Et videbit omnis caro salutare Dei 4: de quo

661

