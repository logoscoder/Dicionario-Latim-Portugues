stabilibus bonis, sed ad sustentandum necessariis indigere meruerunt. Agnoscant et lugeant istam
miseriam; faciet eos beatos lugentes, qui eos esse semper miseros noluit.

Dei misericordia et iustitia commendantur.
5. [vv 5.6.] Misericors Dominus, et iustus, et Deus noster miseretur. Misericors, et iustus, et
miseretur. Misericors primum, quia inclinavit aurem suam mihi; et nesciebam propinquasse aurem
Dei mei ori meo, nisi per illos speciosos pedes excitarer, ut invocarem: quis enim eum invocavit,
nisi quem ipse prior vocavit? Hinc ergo primum misericors. Iustus autem, quia flagellat; et iterum
miseretur, quia recipit: flagellat enim omnem filium quem recipit, nec tam mihi amarum debet esse
quod flagellat, quam dulce quod recipit 18. Quomodo enim non flagellet: Custodiens parvulos
Dominus, quos grandes quaerit haeredes? quis enim est filius cui non det disciplinam pater eius? 19
Humiliatus sum, et salvum me fecit. Salvum me fecit, quia humiliatus sum: non enim poenalis, sed
salutaris dolor est quem secando medicus facit.

Qua via ad quietam spiritum securitatem perveniendum.
6. [vv 7.9.] Convertere ergo, anima mea, in requiem tuam; quia Dominus benefecit tibi: non
meritis, aut viribus tuis; sed quoniam Dominus benefecit tibi. Quoniam exemit, inquit, animam
meam a morte. Mira res est, carissimi, quod cum dixisset in requiem convertendam animam suam,
quoniam benefecit ei Dominus; subiecit: Quoniam exemit animam meam a morte. Ideone in
requiem converteretur, quia exempta est a morte? Nonne magis in morte requies dici solet? Quae
tandem eius actio est, cuius vita requies, et mors inquietudo est? Talis ergo actio debet esse
animae, quae tendat ad quietam securitatem, non quae augeat inquietum laborem: quoniam
exemit eam de morte qui misertus eius dixit: Venite ad me, omnes qui laboratis, et ego vos
reficiam: tollite iugum meum super vos, et discite a me, quoniam mitis sum et humilis corde, et
invenietis requiem animabus vestris; iugum enim meum suave est, et sarcina mea levis est 20. Mitis
itaque et humilis, tamquam viam Christum sequens, debet esse animae actio tendentis ad requiem:
non tamen pigra et desidiosa; ut cursum consummet, sicut scriptum est: In mansuetudine opera
tua perfice 21. Etenim, ne mansuetudo ad segnitiem duceretur, adiunctum est: Opera tua perfice.
Neque enim sicut in ista vita somni requies nos reparat ad actionem; sed actio bona perducit ad
semper vigilantem quietem.

Spe salvi facti sumus.
7. Ille autem cuncta praestat, cuncta exhibet Deus, de quo hic dicitur: Quoniam Dominus benefecit
mihi, quoniam exemit animam meam a morte, oculos meos a lacrymis, pedes meos a lapsu. Haec
enim in spe completa erga se cantat quisquis huius carnis vinculum intellegit. Vere quippe dictum
est: Humiliatus sum, et salvum me fecit 22: sed et illud Apostolus verum dicit: Quoniam spe salvi
facti sumus 23. Et de morte quidem quod exempti sumus, recte dicitur iam esse completum, ut
mortem intellegamus non credentium, de qualibus ait: Dimitte mortuos sepelire mortuos suos 24: et
illud in superiore psalmo: Non mortui laudabunt te, Domine, neque omnes qui descendunt in
infernum; sed nos qui vivimus, benedicimus Dominum 25. Ex hac ergo morte potest recte intellegere
homo fidelis iam exemptam esse animam suam, eo ipso quod ex infideli fidelis effecta est: unde
ipse Salvator: Qui credit in me, inquit, transitum facit a morte ad vitam 26. Caetera vero spe
completa sunt in eis qui nondum ex hac vita emigrarunt. Nunc enim cum lapsus nostros
periculosissimos cogitamus, non cessant a lacrymis oculi: tunc autem eximet oculos nostros a
lacrymis, quando et pedes a lapsu. Quia tunc nullus erit lapsus ambulantium pedum, quando
infirmae carnis nullum erit lubricum. Nunc vero, quamvis firma sit via nostra, quae Christus est;
tamen quia carnem nobis, quam iubemur edomare, substernimus; in ipso prorsus opere quo eam
subditam castigamus, non in ea cadere magnum est: non autem in ea labi, quis potest?

Christi resurrectio arrha est nostrae perfectae salutis.
8. [vv 8.9.] Quapropter quia et in carne sumus, et in carne non sumus (in carne enim sumus eo
vinculo quod nondum solutum est, quod dissolvi et esse cum Christo multo magis optimum 27: non
autem sumus in carne ex eo quod spiritus primitias dedimus Deo, si tamen possimus dicere quia
conversatio nostra in coelis est 28, et tamquam capite placeamus Deo, pedibus autem tamquam
extremis animae partibus adhuc lubricum sentiamus), audi quemadmodum ad spem pertineat quod
ita canitur velut iam sit effectum: Exemit, inquit, oculos meos a lacrymis, pedes meos a lapsu: et

795

