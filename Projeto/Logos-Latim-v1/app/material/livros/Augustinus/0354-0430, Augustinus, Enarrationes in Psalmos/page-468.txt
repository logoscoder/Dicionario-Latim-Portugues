decretis evacuans, ut duos conderet in se in unum novum hominem, faciens pacem: et veniens
evangelizavit pacem iis qui longe, et pacem iis qui prope 2. Ipse in Evangelio dicit: Pacem relinquo
vobis, pacem meam do vobis 3. Et multis aliis testimoniis Dominus Christus pacificus esse
monstratur: non secundum pacem quam novit et quaerit hic mundus; sed illam pacem de qua
dicitur apud prophetam: Dabo eis solatium verum, pacem super pacem 4; cum scilicet paci
reconciliationis additur pax immortalitatis. Nam post omnia reddita quae promisit Deus,
novissimam pacem nos exspectare debere, qua cum Deo vivamus in aeternum, idem propheta
ostendit, ubi ait: Domine, Deus noster, pacem da nobis; omnia enim dedisti nobis 5. Pax erit plane
illa perfecta, quando novissima inimica destruetur mors 6. Et in quo erit hoc, nisi in pacifico illo
reconciliatore nostro? Sicut enim in Adam omnes moriuntur; sic et in Christo omnes vivificabuntur 7.
Quoniam ergo invenimus verum Salomonem, hoc est verum pacificum; quid deinde psalmus ipse
de illo doceat attendamus.

De "parallelismo membrorum" in Scriptura.
2. [v 2.] Deus, iudicium tuum regi da, et iustitiam tuam filio regis. Dominus ipse in Evangelio dicit:
Pater non iudicat quemquam; sed omne iudicium dedit Filio 8: hoc est ergo: Deus, iudicium tuum
regi da. Qui rex etiam filius est regis, quia et Deus Pater utique rex est. Ita scriptum est, quod rex
fecit nuptias filio suo 9. More autem Scripturae idem repetitur. Nam quod dixit, iudicium tuum; hoc
aliter dixit: iustitiam tuam: et quod dixit, regi; hoc aliter dixit, filio regis; sicut est illud. Qui habitat
in coelis, irridebit eos, et Dominus subsannabit eos 10. Quod est, qui habitat in coelis; hoc est, et
Dominus: et quod est, irridebit eos; hoc est, subsannabit eos. Et: Coeli enarrant gloriam Dei, et
opera manuum eius annuntiat firmamentum 11. Coeli repetiti sunt nomine firmamenti: et quod
dictum est, gloriam Dei; repetitum est, opera manuum eius: et quod dictum est, enarrant;
repetitum est, annuntiat. Istae autem repetitiones multum eloquia divina commendant; sive eadem
verba, sive aliis verbis eadem sententia repetatur: et maxime reperiuntur in Psalmis; et in eo
genere sermonis quo animi est movendus affectus.

Dei populus pauper et humilis esse debet.
3. Deinde sequitur: Iudicare populum tuum in iustitia, et pauperes tuos in iudicio. Rex Pater regi
Filio ad quam rem dedit iudicium suum et iustitiam suam satis ostenditur, cum dicit: Iudicare
populum tuum in iustitia, id est, ad iudicandum populum tuum. Talis locutio est apud Salomonem:
Proverbia Salomonis, filii David, scire sapientiam et disciplinam 12; hoc est, Proverbia Salomonis, ad
sciendam sapientiam et disciplinam. Ita, iudicium tuum da, iudicare populum tuum; id est, iudicium
tuum da, ad iudicandum populum tuum. Quod autem ait prius, populum tuum; hoc ait posterius,
pauperes tuos: et quod ait prius, in iustitia; hoc posterius, in iudicio; more illo repetitionis. Ubi sane
demonstrat populum Dei pauperem esse debere, id est, non superbum, sed humilem. Beati enim
pauperes spiritu, quoniam ipsorum est regnum coelorum 13. Qua paupertate etiam beatus Iob
pauper fuit, et antequam magnas illas terrenas divitias amisisset. Quod ideo commemorandum
putavi, quoniam sunt quidam qui facilius omnia sua pauperibus distribuunt, quam ipsi pauperes Dei
fiant. Inflati sunt enim iactantia qua putant sibi esse tribuendum, non gratiae Dei, quod bene
vivunt; et ideo iam nec bene vivunt, quantacumque bona opera facere videantur. De suo quippe
habere se putant, et gloriantur quasi non acceperint 14: divites sui, non pauperes Dei; abundantes
sibi, non egentes Deo. Sed ait Apostolus: Si distribuero omnia mea pauperibus, et tradidero corpus
meum ut ardeam, caritatem autem non habeam, nihil mihi prodest 15. Tamquam si diceret: Si
distribuero omnia mea pauperibus, et pauper Dei non fuero, nihil mihi prodest. Caritas enim non
inflatur; nec est vera Dei caritas in eo qui ingratus est sancto Spiritui eius, per quem diffunditur in
cordibus nostris caritas eius 16. Et ideo tales non pertinent ad populum Dei, quia non sunt pauperes
Dei. Pauperes quippe Dei dicunt: Nos autem non spiritum huius mundi accepimus, sed Spiritum qui
ex Deo est, ut sciamus quae a Deo donata sunt nobis 17. Nam cum et in isto psalmo, propter
suscepti hominis sacramentum quo Verbum caro factum est 18, dicatur Deo Patri regi, Iustitiam
tuam da filio regis; nolunt isti sibi dari iustitiam, sed a semetipsis eam habere confidunt. Ignorantes
enim Dei iustitiam, et suam volentes constituere, iustitiae Dei non sunt subiecti 19. Non sunt itaque,
ut dixi, pauperes Dei, sed divites sui; quia non sunt humiles, sed superbi. Veniet vero ille iudicare
populum Dei in iustitia, et pauperes Dei in iudicio: et eo iudicio discernet a divitibus eorum
pauperes suos; sed quos paupertate sua fecit divites suos. Clamat ei quippe populus pauper: Iudica
me, Deus, et discerne causam meam de gente non sancta 20.

De iudicio et iustitia.
468

