17. [v 5.] Fundavit terram super firmitatem eius; non inclinabitur in saeculum saeculi. De terra ista
hoc accipere, nescio utrum habeat ullum exitum, utrum recte dicatur: Non inclinabitur in saeculum
saeculi; de qua dictum est: Coelum et terra transient 81. Laboratur hic, si ad litteram quaeras
accipere. Nam quod ait: Fundavit terram super firmitatem eius; fortasse quaedam est firmitas
occulta nobis, quae continet terram, et hoc dixit: Fundavit. Super quid? Super firmitatem ipsius
terrae, quam ei supposuit, ut contineretur, quae latet forte oculos tuos. Sint ista occulta in creatura,
non de obscuritate creaturae Creator latebit: quae possumus videamus, ex his quae videmus' illum
laudemus et amemus. Convertamus nos ad quaerendum aliquid hic in figura positum. Fundavit
terram, intellego Ecclesiam. Domini est terra et plenitudo eius 82; intellego Ecclesiam terram. Ipsa
est terra sitiens, ipsa est quae dicit in Psalmis; una enim dicit ex omnibus: Anima mea sicut terra
sine aqua tibi 83. Quid est, sine aqua? Sitiens. Sic sitit anima mea ad te, tamquam terra sine aqua:
nisi enim sitiat, non recte irrigabitur. Animae ebriae pluvia diluvium est; sitiat oportet: Beati enim
qui esuriunt et sitiunt iustitiam 84: et dicat: Anima mea tamquam terra sine aqua tibi; quia dicit alibi:
Sitivit anima mea in Deum vivum 85. Terram ergo intellego Ecclesiam. Quae est firmitas eius super
quam fundata est, nisi fundamentum eius? an incongrue intellegimus firmitatem super quam
fundata est terra, fundamentum ubi constituta est Ecclesia? Quod est illud fundamentum?
Fundamentum, inquit, nemo potest ponere praeterquam quod positum est, quod est Christus
Iesus 86. Ibi ergo firmati sumus. Merito quia ibi firmati, non inclinabimur in saeculum saeculi; nihil
enim firmius isto fundamento. Infirmus tu eras, sed firmum fundamentum te portat. In te firmus
esse non poteras; firmus eris semper, si ab illo firmo fundamento non recedas. Non inclinabitur in
saeculum saeculi. Ipsa est praedestinata columna et firmamentum veritatis.

Sensus spiritalis in Scripturis saepe investigandus et eligendus.
18. [vv 6-17.] Abyssus sicut vestimentum amictus ipsius: super montes stabunt aquae. Ab
increpatione tua fugient, a voce tonitrus tui formidabunt. Ascendunt montes, et descendunt campi,
in locum quem fundasti eis. Terminum posuisti, quem non transgredientur, neque revertentur
tegere terram. Qui emittis fontes in convallibus; inter medium montium pertransibunt aquae.
Potabunt omnes bestiae agri, suscipient onagri in sitim suam. Super illos volatilia coeli
inhabitabunt, de medio petrarum dabunt vocem suam. Rigans montes de superioribus suis: de
fructu operum tuorum satiabitur terra. Producens fenum iumentis, et herbam servituti hominum. Ut
educat panem de terra; et vinum laetificat cor hominis. Ut exhilaret faciem in oleo; et panis cor
hominis confirmat. Satiabuntur ligna campi, et cedri Libani quas plantavit. Illic passeres
nidificabunt; fulicae domus dux est eorum. Animadvertitis extentum coelum, vultis intellectu
ascendere, et ego video. Quam tamen altum sit puto quod mecum consideret Caritas vestra Nam
ideo multos versus volui pronuntiare, ut videatis quam alte sint posita sacramenta Dei; ne
fastidiamus oblata, ne prompta vilescant, ut semper quaesita etsi cum difficultate, cum maiori
iucunditate inveniantur. Inter caetera tamen, fratres, quae possunt accipi ad litteram; numquid et
hoc quod dictum est, Illic passeres nidificabunt; fulicae domus dux est eorum? Numquid domus
fulicae dux est passerum? aut domus fulicae dux est cedrorum? Et hoc enim ibi est: Et cedri Libani
quas plantavit: illic passeres nidificabunt; fulicae domus dux est eorum. Et quidem latina locutione,
eorum cedrorum, non possumus intellegere; cedri enim feminini generis sunt. Fulicae itaque domus
quomodo est dux passerum? Hoc enim in ista creatura, quae oculis nostris adiacet, intellegi nullo
pacto potest 87. Fulicas enim aves esse marinas vel stagnenses novimus. Domus fulicae sit nidus
fulicae: quomodo ergo domus fulicae dux passerum? Quare quaedam in rebus visibilibus quasi
absurda miscet Spiritus sanctus, nisi ut ex eo quod non possumus accipere ad litteram, cogat nos
ita spiritaliter quaerere?

Sermonem concludens, Augustinus bona opera commendat.
19. Ergo si ad coelum intellectu, ut dixi, ad extentam pellem vultis ascendere, et nubes fecit
ascensionem eius; nubes ista quae vobis loquitur, invalida est hodie ad omnia ista exponenda. Date
veniam, etsi non vestrae, meae certe infirmitati. Aviditatem quidem vestram tantam video, ut
semper parati sitis audire: sed duae res sunt, quarum ratio non contemnenda est. Nam et infirmitas
corporis nostri consideranda est, et ipsarum rerum quae exponuntur memoria. Interim quae
audistis cogitate. Quid dixi? Quae manducastis ruminate. Sic enim eritis munda animalia, et apta
epulis Dei. Fructum autem vestrum in operibus vestris advertite. Valde enim male digerit is qui
bene audit, et non bene operatur: quia Dominus Deus noster non deest pascere. Notum est
omnibus quia de pane quem accepimus, et quem erogamus, reddituri sumus rationem. Optime
novit Caritas vestra; non enim tacet nobis Pagina divina, aut adulatur nos Deus. De isto loco quam
liberi simus ad vos, potestis advertere: et si forte ego minus liber sum, vel omnes qui in hoc loco
vobis loquuntur, si minus liberi sumus, certe ipse sermo Dei neminem timet. Nos autem sive

715

