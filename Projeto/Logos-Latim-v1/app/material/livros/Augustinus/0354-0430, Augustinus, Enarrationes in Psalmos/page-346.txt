quod dicebatis adversum nos? An contriti sunt dentes vestri in ore vestro? Quid nobis et regibus,
inquiunt? quid nobis et imperatoribus? Vos de imperatoribus praesumitis. Quaero et ego: Quid vobis
ad proconsules, quos miserunt imperatores? quid vobis ad leges, quas contra vos dederunt
imperatores? Imperatores communionis nostrae leges adversus omnes haereticos dederunt: eos
utique appellant haereticos, qui non sunt communionis eorum, inter quos utique et vos estis. Si
verae sunt leges, valeant et in vos haereticos; si falsae sunt leges, quare valent contra vestros
haereticos? Fratres, paululum advertite, et intellegite quod diximus: quando egerunt causas suas
adversus Maximianistas, ut eos a se damnatos et schismaticos suis eicerent de locis, quae illi loca
tenebant antiquitus, et successerant episcopis decessoribus suis; volentes illos inde excludere,
egerunt legibus publicis, ad iudices venerunt, dixerunt se catholicos, ut possent excludere
haereticos. Quare te dicis catholicum, ut excludatur haereticus, et non potius es catholicus, ne sis
exclusus haereticus? Modo catholicus es, ut valeas ad excludendum haereticum. Iudex enim non
posset nisi legibus suis iudicare. Dixerunt se catholicos; admissi sunt agere: dixerunt illos
haereticos; quaesivit unde probaretur: lectum est concilium Bagaitanum, ubi damnati sunt
Maximianistae; insertum est Actis proconsularibus, probatum est quod illi damnati non deberent
tenere basilicas, et pronuntiavit proconsul ex lege. Ex qua lege? Quae lata est contra haereticos. Si
contra haereticos, et contra te. Quare, inquit, contra me? non enim ego haereticus sum. Si tu
haereticus non es, falsae sunt illae leges: ab his enim imperatoribus latae sunt, qui non sunt
communionis tuae; omnes qui non sunt communionis eorum, legibus suis haereticos vocant. Non
quaero utrum verae an falsae; sequestrata illa sit quaestio, si adhuc quaestio est: interim
secundum te modo interrogo: Verae leges sunt, an falsae leges sunt? Si verae sunt, credatur eis: si
falsae sunt, quare uteris eis? Dixisti proconsuli: Catholicus sum, exclude haereticum. Quaesivit ille
unde probaretur haereticus: protulisti concilium tuum, ostendisti quod eum damnaveris. Ille vel
connivens, vel non intellegens, usus tamen est lege sicut iudex: et fecisti de iudice quod de te non
vis facere. Si enim iudex usus est lege imperatoris ad tuam suggestionem, cur ea tu non uteris ad
tuam correctionem? Ecce eiecit haereticum tuum ex lege imperatoris sui: quare te ex eadem lege
non vis ut eiciat? Replicamus quod fecistis: ecce basilicae tenebantur a Maximianistis, modo a vobis
tenentur; exclusi sunt ex eis Maximianistae: exstant iussiones proconsulum, exstant memoriae
Gestorum; apparitores accipiuntur, civitates excitantur, pelluntur homines de locis suis. Quare?
Quia haeretici sunt. Qua lege pelluntur? Responde: videamus si nondum contriti sunt dentes vestri
in ore vestro. Falsa lex est? Non valeat in haereticum tuum. Vera lex est? Valeat et in te. Non est
quod respondeant; Deus contrivit dentes eorum in ore ipsorum. Ideoque ubi non possunt lubrica
fallacia serpere ut aspides, aperta violentia fremunt ut leones. Prosiliunt et saeviunt armatae turbae
Circumcellionum; dant stragem quantam possunt, quantamcumque possunt. Sed et molas leonum
confregit Dominus.

Impii et superbi torrentes sunt temporarii.
16. [v 8.] Spernentur tamquam aqua decurrens. Non vos terreant, fratres, quidam fluvii qui
dicuntur torrentes; hiemalibus aquis implentur: nolite timere; post paululum transit, decurrit aqua,
ad tempus perstrepit, mox cessabit; diu stare non possunt. Multae haereses iam emortuae sunt:
cucurrerunt in rivis suis quantum potuerunt, decurrerunt, siccati sunt rivi, vix eorum memoria
reperitur, vel quia fuerint. Spernentur tamquam aqua decurrens. Sed non solum ipsi: totum hoc
saeculum ad tempus perstrepit, et quaerit quem trahat. Omnes impii, omnes superbi, sonantes ad
saxa superbiae suae quasi aquis irruentibus et confluentibus, non vos terreant; hiemales aquae
sunt, semper manare non possunt: necesse est decurrant in locum suum, in finem suum. Et tamen
de isto torrente saeculi bibit Dominus. Passus est enim hic, ipsum torrentem bibit; sed in via bibit,
sed in transcursu, quia in via peccatorum non stetit 52. Sed quid ait de illo Scriptura? De torrente in
via bibet, propterea exaltabit caput 53: id est, propterea glorificatus est, quia mortuus est; propterea
resurrexit, quia passus est. Si nollet bibere in via de torrente, non moreretur; si non moreretur, non
resurgeret; si non resurgeret, non glorificaretur. Ergo, de torrente in via bibet, propterea exaltabit
caput. Exaltatum est iam caput nostrum: sequantur eum membra sua. Spernentur tamquam aqua
decurrens. Intendit arcum suum, donec infirmentur. Minae Dei non cessant: arcus Dei, minae Dei.
Intenditur arcus, nondum ferit. Intendit arcum suum, donec infirmentur. Et multi infirmati sunt
ipsius intentione arcus territi. Nam hinc infirmatus est ille qui dixit: Quid me iubes facere? Ego sum,
inquit, Iesus Nazarenus, quem tu persequeris 54. Qui clamabat de coelo, arcum tendebat. Multi ergo
qui fuerunt inimici, infirmati sunt, et conversi noluerunt erigere diu cervices suas adversus
perseverantiam extenti arcus. Nam sic infirmatus est et ille qui ait, ne timeamus infirmari: Quando
infirmor, tunc potens sum 55. Et cum oraret a se tolli stimulum carnis, quid ei responsum est? Virtus
in infirmitate perficitur 56. Intendit arcum suum, donec infirmentur.

Iniquorum poenae.
346

