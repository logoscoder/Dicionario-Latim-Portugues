Sermo 2

Qui se nullum putat habere peccatum seipsum seducit.
1. [v 3.] Scriptum est, et legitur, et verum est, in hoc psalmo: Non enim qui operantur iniquitatem,
in viis eius ambulaverunt. Sed elaborandum est, opitulante Deo, in cuius manu sunt et nos et
sermones nostri 1, ne recte dictum, non recte intellectum, lectorem auditoremve perturbet.
Cavendum est enim, ne omnes sancti, quorum illa vox est: Si dixerimus quia peccatum non
habemus, nos ipsos seducimus, et veritas in nobis non est 2; aut non putentur ambulare in viis
Domini, quoniam peccatum iniquitas est 3, et qui operantur iniquitatem, non utique in viis eius
ambulaverunt; aut quia dubium non est eos ambulare in viis Domini, non credantur habere
peccatum, quod procul dubio falsum est. Neque enim propter arrogantiam superbiamque vitandam
scriptum est: Si dixerimus quia peccatum non habemus, nos ipsos seducimus. Alioquin non
adderetur: Et veritas in nobis non est 4; sed diceretur: Humilitas in nobis non est: praesertim quia
sequitur unde iste sensus clarius illustretur, omnesque auferat dubitatione ambages. Cum enim hoc
beatus Ioannes dixisset, ad iunxit: Si autem confessi fuerimus delicta nostra, fidelis est et iustus,
qui dimittat nobis peccata nostra, et mundet nos ab omni iniquitate 5. Quid hic dicit, quid contradicit
damnabilis impietatis elatio? Si enim propter arrogantiam devitandam, non propter veritatem
fatendam, non dicunt sancti se non habere peccatum; quid est quod confitentur, ut remissionem
mundationemque mereantur? An et hoc fit, ut arrogantia devitetur? Quomodo ergo impetrabitur
peccatorum vera mundatio, quorum est falsa confessio? Conticescat igitur et arescat elatio fenea
superborum, se ipsa seducens, quae in auribus hominum simulata humilitate dicit se habere
peccatum, in corde autem suo impia elatione dicit se non habere peccatum. Qui enim hoc dicunt,
seipsos seducunt, et veritas in eis non est. Sed quando in auribus hominum hoc dicunt, non tantum
seipsos, sed alios quoque doctrinae insanae perversitate seducunt: cum vero id in corde suo dicunt,
illic seipsos seducunt, illic veritas in eis non est; ac per hoc seipsos in corde suo seducunt, et in suo
corde veritatis lumen amittunt. Exclamet autem sancta familia Christi, fructificans et crescens in
universo mundo, humiliter verax et veraciter humilis; exclamet, inquam: Si dixerimus quia
peccatum non habemus, nos ipsos seducimus, et veritas in nobis non est. Quod si confessi fuerimus
delicta nostra, fidelis est et iustus, ut dimittat nobis peccata nostra, et mundet nos ab omni
iniquitate. Haec ut dicuntur, ita sentiantur. Tunc enim erit humilitas vera, si non sola ostentetur in
lingua; ut simus secundum Apostolum, non alta sapientes, sed humilibus consentientes 6: non ait,
colloquentes, sed, consentientes; quod non fit ore, sed corde. Hypocrita, si dicis te habere, cum
credas te non habere peccatum; foris fingis humilitatem, intus amplecteris vanitatem. Ergo et in ore
et in corde non habes veritatem. Quid tibi prodest videri hominibus humile esse quod dicis, si Deus
videt altum esse quod sapis? Certe, si auribus divinum insonaret oraculum: Noli altum dicere; nec
sic immerito damnareris, si humile in ore coram hominibus, et altum in corde coram Domino
loquereris. Cum vero audias: Noli altum sapere, sed time 7; cur non etiam intus es humilis ubi sapis?
An ideo mens altitudine inflatur, ut humilitatem lingua mentiatur? Legis, vel audis: Noli altum
sapere, sed time: et tu in tantum sapis altum, ut te peccatum existimes non habere; ac per hoc,
quia non vis timere, nihil tibi aliud remanet quam tumere.

Sancti ipsi, licet peccatum non operentur, non sunt sine peccato.
2. Et unde, inquis, scriptum est: Non enim qui operantur iniquitatem, in viis eius ambulaverunt? An
vero sancti Domini non ambulant in viis Domini? Quod si ambulant, inquit, non operantur
iniquitatem: si non operantur iniquitatem, non habent peccatum; quoniam peccatum iniquitas est 8.
Exsurge in adiutorium mihi, Domine Iesu, et contra haereticum superbientem opitulare mihi per
Apostolum confitentem. Ecce, ubi est homo tuus exinaniens se, ut impleatur te? Ipsum audiamus,
fratres mei; ipsum de hac quaestione, si placet, imo quia placet, interrogemus. Dic nobis, Paule
beatissime, utrum ambulaveris in viis Domini, cum in carne adhuc viveres? Respondet: Et unde
dicebam: Verumtamen in quod pervenimus, in eo ambulemus 9? Unde dicebam: Numquid
circumvenit vos Titus? nonne eodem spiritu ambulavimus? nonne iisdem vestigiis? 10 Unde
dicebam: Quamdiu sumus in corpore, peregrinamur a Domino; per fidem enim ambulamus, non per
speciem 11? Quae certior via Domini, quam fides ex qua iustus vivit 12? In cuius alterius viae itinere
ad superna tendebam, quando dicebam: Unum autem quae retro oblitus, in ea quae ante sunt
extentus, secundum intentionem sequor ad palmam supernae vocationis Dei in Christo Iesu 13?
Postremo in qua alia via cucurreram, quando dicebam: Bonum certamen certavi, cursum
consummavi 14? Satis sint ista responsa, quibus apostolum Paulum in viis Domini ambulasse
didicimus: sed ab illo et aliud inquiramus. Dic obsecro, o Apostole, quando adhuc in carne vivens in
viis Domini ambulabas; habebas peccatum, an sine peccato eras? Audiamus utrum se ipse seducat,
an vero quod beatus Ioannes eius coapostolus sapiat: quoniam veritas erat in eis. Et hic ergo

805

