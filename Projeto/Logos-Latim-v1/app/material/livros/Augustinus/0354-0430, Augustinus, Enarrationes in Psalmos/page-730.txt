cordibus suis? Non inde erumpunt, non faciunt impetum in istam peregrinantem Ierusalem. Quare
non faciunt? Quia iam ortus est sol, et splendet in toto orbe terrarum.
24. [v 23.] Ergo vide quid sequatur, quia ortus est sol, et congregati sunt, et in cubilibus suis
cubabunt. Quid tu, o homo Dei? quid tu, o Ecclesia Dei? quid tu, o corpus Christi, cuius caput in
coelo est? quid tu facis, o homo, unitas eius? Exiet, inquit, homo ad opus suum. Operetur ergo iste
homo opera bona in securitate pacis Ecclesiae, operetur usque in finem. Aliquando enim erit
quaedam contenebratio, et fiet quidam impetus, sed in vespera, id est in fine mundi: modo autem
in pace et tranquillitate operatur Ecclesia; quia exiet homo ad opus suum, et ad operationem suam
usque ad vesperam.

Mundi creatio et renovatio a Deo per Filium suum.
25. [v 24.] Quam magnificata sunt opera tua, Domine! Merito magna, merito excelsa. Ubi facta
sunt opera ista tam magna? quae illa statio Dei ubi stetit, vel quae illa sessio ubi sedit, et ista
operatus est? quis locus ubi ista operatus est? unde processerunt primo ista tam pulchra? Si ad
litteram accipias, omnis ordinata creatura, ordinate currens, ordinate pulchra, ordinate oriens,
ordinate occidens, ordinate peragens omnia tempora, unde processit? Ipsa autem Ecclesia
quomodo accepit incrementa, successus, perfectionem? Quomodo destinatur ad finem quemdam
immortalitatis? Quibus praeconiis praedicatur? quibus mysteriis commendatur? quibus sacramentis
occultatur? qua praedicatione revelatur? Ubi fecit haec Deus? Video magna opera: Quam
magnificata sunt opera tua, Domine! Quaero ubi fecerit, locum non invenio; sed video quid
sequatur: Omnia in sapientia fecisti. Ergo omnia in Christo fecisti. Ille contemptus, ille expalmatus,
ille consputus, ille spinis coronatus, ille crucifixus, omnia in illo fecisti. Audio, audio quid de illo tuo
milite nunties hominibus; quid de illo praecone sancto praedices gentibus, Christum Dei Virtutem,
et Dei Sapientiam. Irrideant Iudaei crucifixum Christum, quia scandalum est eis; irrideant Pagani
crucifixum Christum. quia stultitia est eis: Nos autem, inquit, praedicamus Christum crucifixum,
Iudaeis quidem scandalum, Gentibus autem stultitiam; ipsis vero vocatis Iudaeis et Graecis
Christum Dei Virtutem, et Dei Sapientiam 122. Omnia in sapientia fecisti.
26. Repleta est terra creatura tua. Repleta est terra creatura Christi. Et quomodo? Quomodo
videmus: quid enim non a Patre per Filium creatum est? Quidquid ambulat et repit in terris,
quidquid natat in aquis, quidquid volat in aere, quidquid in coelo circumagitur, quanto magis terra,
totus mundus creatura Dei est. Sed nescio quid hic significat de quadam creatura nova, de qua dicit
Apostolus: Si qua in Christo nova creatura, vetera transierunt; ecce facta sunt omnia nova: omnia
autem ex Deo 123. Nova creatura quae facta est, omnes credentes in Christum, exuentes se
veterem hominem, et induentes novum 124. Repleta est terra creatura tua. In uno loco terrae
crucifixus erat, in uno exiguo loco cecidit granum illud in terram, et mortificatum est; sed magnum
fructum attulit. Singularis eras, Domine Iesu, donec transires; agnosco in alio psalmo vocem tuam,
qua dixisti: Singularis ego sum, donec transeam 125. Singularis ergo eras, donec transires; singularis
eras, cum agnovisti occasum tuum: sed ab occasu in ortum transisti. Ortus es, splenduisti,
clarificatus es, cum in coelum ascendisti, et repleta est terra creatura tua. Psalmum, fratres,
nondum finivimus; sed aliquid inde in nomine Christi etiam ad diem Dominicum differamus.

128 IN EUMDEM PSALMUM 103
ENARRATIO
Sermo 4
1. Meminit Caritas Vestra, cum sit unus sermo Dei in Scripturis omnibus dilatatus, et per multa ora
sanctorum unum Verbum sonet, quod cum sit in principio Deus apud Deum, ibi non habet syllabas,
quia non habet tempora; nec mirandum nobis sit, quia propter infirmitatem nostram descendit ad
particulas sonorum nostrorum, cum descenderit ad suscipiendam infirmitatem corporis nostri 1:
istum tamen psalmum iam multos nobis fecisse sermones, mysteriaque ipsa quae hic clausa
tenentur, ut pulsantibus aperirentur, attulisse nobis non parvas per aliquot dies moras temporis,
cum pronuntiantur, cum commendantur, cum clausa esse monstrantur, cum aperiuntur, cum
eruuntur, cum ostenduntur; ac per hoc meminit, ut dixi: Caritas vestra, nec praeterito die ad eius
terminum psalmi nos pervenire potuisse, et distulisse in hunc diem. Voluit Dominus et tempus
redditionis nobis exhibere, et me debitorem debito satisfacere, et exactores securiores efficere: det
ergo ipse bonum quod reddamus, qui non reddidit quidquid mali feceramus.

730

