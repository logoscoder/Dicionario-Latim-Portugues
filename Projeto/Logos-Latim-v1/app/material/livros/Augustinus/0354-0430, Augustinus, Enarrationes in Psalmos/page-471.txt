quibus regeneramur immortaliter. Et haec est Ecclesia quam ille antecessit, ut permaneret ante
lunam, primogenitus ex mortuis. Sane quod est in graeco
, nonnulli interpretati
sunt, non generationes, sed generationis generationum: quia
ambiguus est casus in
graeco, et utrum genitivus singularis sit
, id est, huius generationis, an accusativus
pluralis
, id est, has generationes, non evidenter apparet; nisi quia merito sensus ille
praelatus est, ut tamquam exponendo quid dixerit lunam, secutus adiungeret, generationes
generationum.

Christus Iudaei primum, deinde gentibus, revelatus.
9. [v 6.] Et descendet sicut pluvia in vellus, et sicut guttae stillantes super terram. Recoluit et
admonuit illud quod factum est per iudicem Gedeon, de Christo id habere finem. Petiit quippe ille
signum a Domino, ut in area positum solum vellus complueretur, et sicca esset area; et rursum
solum vellus siccum esset, et complueretur area; et ita factum est 48. Quod significavit, tamquam in
area in toto orbe terrarum, siccum vellus fuisse priorem populum Israel. Idem ipse ergo Christus
descendit sicut pluvia in vellus, cum adhuc area sicca esset; unde etiam dixit: Non sum missus nisi
ad oves quae perierunt domus Israel 49. Ibi matrem de qua formam servi acciperet, in qua
hominibus appareret, elegit; ibi discipulos quibus hoc idem praecepit, dicens: In viam Gentium ne
abieritis, et in civitates Samaritanorum ne introieritis: ite primum ad oves quae perierunt domus
Israel 50. Cum dicit: Ite primum ad illas, ostendit et postea, cum iam esset area compluenda, ituros
eos etiam ad alias oves quae non essent ex veteri populo Israel, de quibus dicit: Habeo alias oves
quae non sunt ex hoc ovili; oportet me et ipsas adducere, ut sit unus grex et unus pastor 51. Hinc et
Apostolus: Dico enim, inquit, Christum ministrum fuisse circumcisionis propter veritatem Dei, ad
confirmandas promissiones patrum. Sic pluvia descendit super vellus, sicca adhuc area. Sed
quoniam sequitur, Gentes autem super misericordia glorificare Deum 52; ut accedente tempore
compleretur quod per Prophetam dicit: Populus quem non cognovi servivit mihi: in obauditu auris
obedivit mihi 53: videmus iam gratia Christi siccam remansi se gentem Iudaeorum, totumque orbem
terrarum in omnibus gentibus christianae gratiae plenis nubibus complui. Alio quippe verbo
eamdem pluviam significavit, dicens: Guttae stillantes; non iam super vellus, sed super terram.
Quid est enim aliud pluvia quam guttae stillantes? Ideo autem illam gentem velleris nomine
significari puto, vel quia exspolianda fuerat auctoritate doctrinae, sicut ovis exspoliatur vellere; vel
quia in abdito eamdem pluviam detinebat, quam nolebat praeputio praedicari, id est, incircumcisis
gentibus revelari.

Luna bene significat vel mortalitatem vel Ecclesiam.
10. [v 7.] Orietur in diebus eius iustitia et abundantia pacis, donec tollatur luna. Id quod dictum est,
tollatur, alii interpretati sunt, auferatur: alii vero, extollatur; unum verbum graecum sicut unicuique
visum est, transferentes, quod ibi positum est,
. Sed qui dixerunt, tollatur, et qui
dixerunt, auferatur, non usque adeo dissonant. Tollatur enim magis habet consuetudo ita dici, ut
auferatur et non sit, quam ita ut altius elevetur; auferatur vero prorsus aliter intellegi non potest,
nisi ut perdatur, hoc est, ut non sit: extollatur autem nihil nisi ut altius elevetur. Quod quidem cum
in malo ponitur, superbiam solet significare; sicuti est: In tua sapientia noli extolli 54. In bono autem
ad honorem pertinet ampliorem, velut cum aliquid elevatur; sicuti est: In noctibus extollite manus
vestras in sancta, et benedicite Dominum 55. Hic ergo si auferatur dictum intellexerimus, quid erit
donec auferatur luna, nisi efficiatur ut non sit? Fortassis enim hoc intellegi voluit, ne ulterius sit
mortalitas, quando novissima inimica destruetur mors 56: ut pacis abundantia usque ad hoc
perducatur, ne quid resistat felicitati beatorum ex infirmitate mortalitatis; quod erit in illo saeculo,
cuius tenemus fidelem promissionem Dei per Iesum Christum Dominum nostrum, de quo dicitur:
Orietur in diebus eius iustitia et abundantia pacis: donec morte omnino devicta atque destructa,
omnis mortalitas absumatur. Sin vero vocabulo lunae, non mortalitas carnis per quam nunc transit
Ecclesia, sed ipsa omnino Ecclesia significata est, quae permaneat in aeternum, ab hac mortalitate
liberata; ita dictum accipiendum est: Orietur in diebus eius iustitia et abundantia pacis, donec
extollatur luna, tamquam diceretur: Orietur in diebus eius iustitia, quae contradictionem ac
rebellationem carnis vincat, et fiet pax in tantum crescens et abundans, donec luna extollatur, id
est, elevetur Ecclesia, per gloriam resurrectionis cum illo regnatura, qui eam in hac gloria
primogenitus a mortuis antecessit, ut sederet ad dexteram Patris 57; ita cum sole permanens ante
lunam, quo postea extolleretur et luna.

De primordiis Ecclesiae eiusque exitu.
471

