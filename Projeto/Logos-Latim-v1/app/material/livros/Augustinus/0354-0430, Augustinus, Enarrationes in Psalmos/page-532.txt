illa tanta pressura, et tribulatio, atque vastatio usque in finem perseveret; sed temperet
correptionem suam, secundum illud quod in alio psalmo dicitur: Cibabis nos pane lacrymarum, et
potabis nos in lacrymis in mensura 40. Nam, quousque, Domine, irasceris in finem? ita dictum est,
ac si diceretur: Noli, Domine, irasci in finem. Et in eo quod sequitur: Exardescet velut ignis zelus
tuus, utrumque subaudiendum est, et, quousque, et, in finem; ac si diceretur: Quousque exardescet
velut ignis zelus tuus in finem? Nam ita hic duo ista subaudienda sunt, sicut superius unum illud
quod dictum est, posuerunt: nam cum habeat prior sententia: Posuerunt morticina servorum
tuorum escas volatilibus coeli, hoc verbum posterior non habet, ubi dictum est: Carnes sanctorum
tuorum bestiis terrae; sed subauditur utique quod habet superior, posuerunt 41. Ira porro et zelus
Dei, non sunt perturbationes Dei, sicut nonnulli Scripturas quas non intellegunt arguunt: sed
nomine irae intellegitur vindicta iniquitatis; nomine zeli exactio castitatis, ne anima legem Domini
sui contemnat, et a Deo suo fornicando dispereat. Haec ergo ipso effectu in hominum afflictione
sunt turbulenta; in Dei autem dispositione tranquilla sunt, cui dictum est: Tu autem, Domine
virtutum, cum tranquillitate iudicas 42. Satis autem his ostenditur verbis, propter peccata
hominibus, licet fidelibus, has fieri tribulationes; quamvis hinc florescat martyrum gloria merito
patientiae, et pie sustentato in flagello Domini moderamine disciplinae. Hoc Machabaei inter saeva
tormenta 43, hoc tres viri inter innoxias flammas 44, hoc Prophetae sancti in captivitate testantur.
Quamvis enim paternam correptionem fortissime et piissime perferant; non tamen tacent haec
accidere meritis peccatorum: horum enim vox est et in Psalmis, Emendans emendavit me Dominus,
et morti non tradidit me 45. Flagellat enim omnem filium quem recipit: et quis est filius cui non det
disciplinam pater eius 46?

Deus hominem pro meritis punit.
9. [v 6.] Quod vero adiungit: Effunde iram tuam in gentes quae te non noverunt, et in regna quae
non invocaverunt nomen tuum, etiam ista prophetatio est, non optatio. Non malevolentiae voto ista
dicuntur, sed spiritu praevisa praedicuntur; sicut de Iuda traditore, quae mala illi fuerant pro suis
meritis eventura, ita prophetata sunt, quasi optata sint. Quemadmodum enim Propheta non
imperat Christo, quamvis modo imperativo pronuntiet quod dicit: Accingere gladium tuum circa
femur, potentissime; specie tua, et pulchritudine tua, et intende, et prospere procede, et regna 47:
ita non optat, sed prophetat qui dicit: Effunde iram tuam in gentes quae te non noverunt. Quod
more suo repetit, dicens: Et in regna quae non invocaverunt nomen tuum: nam gentes per regna
repetitae sunt; et quod eum non noverunt, per hoc repetitum est, quod non invocaverunt nomen
eius. Quomodo ergo intellegendum est quod ait Dominus in Evangelio: Servus qui nescit
voluntatem domini sui, et facit digna plagis, vapulabit paucis; servus autem qui scit voluntatem
domini sui, et facit digna plagis, vapulabit multis 48, si maior ira Dei est in gentes quae Dominum
non cognoverunt? In eo quippe quod ait: Effunde iram tuam, satis hoc verbo indicavit quam multam
iram voluerit intellegi: unde postea dicit: Redde vicinis nostris septies tantum 49. An quia multum
interest inter servos, qui licet nesciant voluntatem Domini sui, tamen invocant nomen eius, et
alienos a familia tanti patrisfamilias, qui sic ignorant Deum, ut nec invocent Deum? Invocant enim
pro eo vel simulacra, vel daemonia, vel quamlibet creaturam; non Creatorem, qui est benedictus in
saecula. Neque enim istos, de quibus hoc prophetat, ita nescientes significat Domini sui
voluntatem, ut tamen ipsum Dominum timeant; sed ita ipsum Dominum nescientes, ut nec invocent
eum, et inimici nominis eius existant. Multum ergo distat inter servos voluntatem domini sui
nescientes, et tamen in familia eius atque in domo viventes, et inimicos non solum ipsum dominum
scire nolentes, sed et non eius nomen invocantes, atque in servis insuper oppugnantes.

Persecutorum proposita.
10. [v 7.] Denique sequitur: Quia comederunt Iacob, et locum eius desolaverunt. Iacob quippe
figuram gestavit Ecclesiae, sicut Esau veteris Synagogae; unde dictum est: Et maior serviet
minori 50. Potest in hoc nomine intellegi ea, de qua loquebamur, haereditas Dei, in quam
invadendam atque vastandam post resurrectionem et ascensionem Domini Gentes persequendo
venerunt. Sed, locum Iacob, quomodo intueamur intellegendum est. Magis enim locus Iacob illa
civitas putari potest, in qua erat et templum quo universam illam gentem, sacrificandi et adorandi
causa et Pascha celebrandi, Dominus praeceperat convenire. Nam si Christianorum conventus
inhibitos atque compressos a persecutoribus Propheta vellet intellegi, loca desolata videretur dicere
debuisse, non locum. Sed possumus accipere pro numero plurali numerum singularem positum,
sicut vestem pro vestibus, militem pro militibus, pecus pro pecoribus: multa enim huiusmodi moris
est dici, nec solum vulgo loquentium, verum etiam disertissimorum auctorum eloquentiae. Nec ab
ipsa divina Scriptura hoc genus locutionis alienum est: posuit enim et ipsa ranam pro ranis,
locustam pro locustis, et innumerabilia talia 51. Quod vero dictum est: Comederunt Iacob, hoc bene

532

