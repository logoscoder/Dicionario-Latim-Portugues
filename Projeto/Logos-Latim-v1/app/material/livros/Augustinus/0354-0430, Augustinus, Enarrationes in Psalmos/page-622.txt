est iniquitas in eo? Esto tranquillus, et intelleges; nam perturbaris, et in cubiculo tuo obscuras tibi
lucem. Radiare tibi vult aeternus Deus; noli tibi facere nubilum de perturbatione. Esto tranquillus in
te, et vide quid tibi dicam. Quia Deus aeternus est, quia modo parcit malis, adducens illos ad
poenitentiam; flagellat bonos, erudiens illos ad regnum coelorum; non est iniquitas in eo: noli
timere. Ecce ego flagellatus sum tantum, manifestum est, confiteor, peccavi - non enim dico me
iustum. Hoc enim dicunt plerique. Quando est forte quisquam in aliqua miseria, in doloribus, intras
consolari illum: et ille: Peccavi, fateor, sunt peccata mea, agnosco illa; sed numquid tanta peccavi,
quanta ille? Ego novi quanta fecit ille, ego novi quanta commisit: peccata mea sunt, fateor illa Deo,
sed minora sunt quam illius; et ecce ille nihil mali patitur. Noli turbari, tranquillus esto, ut scias
quoniam rectus Dominus, et non est iniquitas in eo. Quid, si te propterea flagellat modo, quia non
tibi servat ignem sempiternum? Quid, si illum propterea dimittit modo, quia auditurus est: Ite in
ignem aeternum 26? Sed quando? Cum tu positus fueris ad dexteram, tunc dicetur positis ad
sinistram: Ite in ignem aeternum, qui paratus est diabolo et angelis eius. Non te ergo ista moveant:
tranquillus esto, sabbatiza, et annuntia quoniam rectus Dominus Deus, et non est iniquitas in eo.

113 IN PSALMUM 92
ENARRATIO
SERMO AD PLEBEM

Opus sex dierum describitur et de Dei requie die septimo disseritur.
1. Psalmi huius titulum, cum pronuntiaretur, audivimus; et quid sibi velit, de Scriptura Dei, hoc est
ex libro Genesis, non est difficile cognoscere: in titulo enim tamquam admonemur in limine quid
intus quaeramus. Inscriptus ergo est ita: Laus cantici ipsi David, in diem ante sabbatum, quando
fundata est terra. Recordantes ergo per omnes dies quid fecerit Deus, quando creavit et ordinavit
universa a primo die usque ad sextum diem (septimum enim sanctificavit, quia in illo requievit post
omnia opera, quae fecit bona valde), et invenimus eum sexto die fecisse (qui dies hic
commemoratur, quia dicit, ante sabbatum) omnia animalia in terra: deinde ipso die fecit hominem
ad imaginem et similitudinem suam. Non autem sine causa illi dies sic sunt ordinati, nisi quia et
saecula sic cursura erant, antequam requiescamus in Deo. Tunc autem requiescimus, si facimus
opera bona. Ad hoc exemplum scriptum est de Deo: Requievit Deus septimo die 1, cum fecisset
omnia opera bona valde. Non enim fatigatus est, ut requiesceret, aut modo non operatur; cum
aperte Dominus Christus dicat: Pater meus usque nunc operatur 2. Dicit illud enim Iudaeis, qui
carnaliter sentiebant de Deo, nec intellegebant quia Deus cum quiete operatur, et semper operatur,
et semper quietus est. Ergo et nos, quos in se voluit Deus tunc figurare, post omnia opera bona
habebimus requiem. Et quidem opera bona nostra, fratres, quae hic operamur in saeculo ante
requiem, quasi cum labore sunt; et requies illa in spe est, nondum tenetur in re: et nisi esset in spe,
deficeremus in labore; sed transeunt opera laboriosa et bona. Quid enim tam bonum, quam
porrigere panem esurienti? et quod audiebamus modo, cum Evangelium legeretur, quid tam
bonum, quam id quod admonebat generaliter: Omnis qui habet duas tunicas, det non habenti; et
qui habet escas, pascat esurientem 3? Nudum vestire, bonum opus est: numquid semper erit hoc
opus bonum? Habet aliquantulum laborem, sed habet solatium in spe futurae quietis. Quantum
autem laborem habet quod vestis nudum? Bonum opus non multum laborat: malum opus habet
laborem. Qui enim vestit nudum, si habet unde faciat, non laborat: si non habet unde faciat: Gloria
in excelsis Deo, et in terra pax hominibus bonae voluntatis 4. Qui autem vult spoliare vestitum,
quantum laboret, quis numerat? Et tamen et ista transitura sunt, cum venerimus ad illam requiem,
ubi nemo esurit qui pascatur, nemo nudus est qui vestiatur. Ideo quia et ista transitura sunt opera
bona, et sextus iste dies, quando perficiuntur opera bona valde, habet vesperam. In sabbato autem
non invenimus esse vesperam, quia requies nostra non habebit finem: vespera enim pro fine
ponitur. Sicut ergo sexto die fecit Deus hominem ad imaginem suam; sic invenimus sexto saeculo
venisse Dominum Iesum Christum, ut reformaretur homo ad imaginem Dei. Primum enim tempus,
tamquam primus dies, ab Adam usque ad Noe: secundum tempus, tamquam secundus dies, a Noe
usque ad Abraham: tertium tempus, tamquam tertius dies, ab Abraham usque ad David: quartum
tempus, tamquam quartus dies, a David usque ad transmigrationem Babyloniae: quintum tempus,
tamquam quintus dies, a transmigratione Babyloniae usque ad praedicationem Ioannis. Sextus dies
iam a praedicatione Ioannis agitur usque ad finem, et post finem sexti diei pervenimus ad requiem.
Modo ergo sextus dies agitur. Si sextus dies agitur, videte quid habeat titulus: In diem ante
sabbatum, quando fundata est terra. Iam audiamus ipsum Psalmum; ipsum interrogemus quomodo
fundata est terra, ne forte tunc facta est terra: nec in Genesi sic legimus. Quando ergo fundata est
terra? Quando, nisi cum fit quod lectum est modo in Apostolo: Si tamen statis in fide, ait, stabiles et

622

