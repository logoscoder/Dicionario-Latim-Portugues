inquam, nocte Deum requiramus manibus nostris. Non cessent opera; quaeramus Deum, non sit
inane desiderium. Si in via sumus, sumptus erogemus, ut pervenire possimus: manibus quaeramus
Deum. Etsi nocte quaerimus quem manibus quaerimus, non decipimur quia coram ipso quaerimus.
Quid est coram ipso? Nolite facere iustitiam vestram coram hominibus, ut videamini ab eis; alioqui
non habebitis mercedem apud Patrem vestrum. Cum ergo facis eleemosynam, ait, manus illae sunt
quaerentes Deum, noli tubicinare ante te, sicut hypocritae faciunt: sed sit eleemosyna tua in
occulto, et Pater tuus qui videt in occulto, reddet tibi 17. Ergo: Manibus meis nocte coram eo et non
sum deceptus.

A Deo, non a creaturis, exspectanda consolatio.
5. Quanta tamen iste Idithun pertulerit in hac terra, et in hac nocte, et quomodo habuerit
quodammodo transiliendi necessitatem, impingentibus atque pungentibus deorsum tribulationibus,
ut necesse fuerit transilire, intentissime audiamus. Negavit consolari anima mea. Tantum taedium
hic me occupavit, ut contra omnem consolationem clauderet se anima mea. Huic tali unde
taedium? Fortasse quia vinea grandinata est, aut quia olea non provenit, aut quia vindemia a pluvia
intercepta est. Unde huic taedium? Audi hoc ex alio psalmo. Ipsius enim et ibi vox est: Taedium
detinuit me, a peccatoribus relinquentibus legem tuam 18. Tanto ergo taedio de huiusmodi malo
affectum se iste dicit, ut negaret consolari anima ipsius. Prope absorbuerat eum taedium,
tristitiaque eum omnino irreparabiliter merserat; negat se consolari. Quid igitur restabat?
6. [v 4.] Primo vide unde consoletur. Nonne sustinuerat qui simul contristaretur, et non
invenerat 19? Quo enim se verteret ad consolationem, quem occupaverat taedium de peccatoribus
relinquentibus legem Dei? Quo se verteret? Ad hominem Dei quemlibet? In multis iam forte iste
expertus erat magnam tribulationem, quo magis de illorum aliqua delectatione praesumpserat.
Videntur enim aliquando iusti homines, et gaudetur ad eos; et necesse est ut gaudeatur, quoniam
caritas sine gaudio talis esse non potest: in his autem in quibus gavisus est homo, si forte aliquid
pravum contigerit, quomodo saepe contingit, quanta laetitia ibi erat, tantus moeror accedit; ita ut
postea iam timeat homo laxare habenas gaudiorum, timeat se laetitiae committere, ne quanto
magis laetatus fuerat, tanto amplius si aliquid contigerit, contabescat. Percussus ergo scandalis
abundantibus, quasi multis vulneribus, clausit se contra humanam consolationem, et negavit
consolari anima ipsius. Et unde vita? unde respiratio? Memor fui Dei, et delectatus sum. Non frustra
manus operatae fuerant; invenerant magnum consolatorem. Non quiescendo memor fui Dei, et
delectatus sum. Praedicandus igitur est Deus, cuius iste memor factus delectatus est, et consolatus
in quadam tristitia, et quodammodo salute desperata recreatus: praedicandus est Deus. Denique,
quod consolatus est iste, secutus ait: Garrivi. In ipsa consolatione memor factus Dei, delectatus
garrivi. Quid est, garrivi? Laetatus sum, exsultavi loquendo. Garruli enim proprie dicuntur, qui a
vulgo verbosi appellantur, accedente laetitia nec valentes nec volentes tacere. Factus est iste talis.
Et rursus quid ait? Et defecit spiritus meus.

Contra rectores, seu dilectores, mundi perpetes habeamus inimicitias.
7. [v 5.] Taedio contabuerat, recolendo Deum delectatus fuerat, rursus garriendo defecerat; quid
sequitur? Anticipaverunt vigilias omnes inimici mei. Vigilaverunt super me omnes inimici mei: plus
me vigilaverunt; vigilando praeoccupaverunt me. Ubi non muscipulas ponunt? Nonne vigilias omnes
anticipaverunt inimici mei? Qui sunt enim isti inimici, nisi illi de quibus dicit Apostolus: Non est
vobis colluctatio adversus carnem et sanguinem; sed adversus principatus, et potestates, et
rectores mundi tenebrarum harum, adversus spiritalia nequitiae in coelestibus 20? Ergo adversus
diabolum et angelos eius inimicitias exercemus. Rectores eos mundi dixit, quia ipsi regunt
dilectores mundi: non enim regunt mundum, quasi rectores sint coeli et terrae; sed mundum
peccatores dicit. Et mundus eum non cognovit 21: talem mundum illi regunt, qui non cognoscit
Christum. Contra hos habemus inimicitias perpetuas. Denique quaslibet habeas inimicitias adversus
hominem, cogitas finire; sive illius satisfactione, si ipse te laesit; sive tua, si tu laesisti; sive
alterutrius, si vos invicem laesistis; laboras satisfacere et concordare: cum diabolo autem et angelis
eius nulla concordia est. Ipsi nobis invident regnum coelorum. Mitescere omnino erga nos non
possunt, quia anticipaverunt vigilias omnes inimici mei. Plus illi vigilaverunt ad decipiendum, quam
ego ad custodiendum me: Anticipaverunt vigilias omnes inimici mei. Quomodo enim non
anticipaverunt vigilias, qui ubique scandala, ubique muscipulas posuerunt? Taedium inest cordi;
metuendum est ne absorbeat tristitia: in laetitia metuendum est ne garriendo deficiat spiritus tuus:
Anticipaverunt vigilias omnes inimici mei. Denique in ipsa garrulitate, dum loqueris, et securus
loqueris, quanta plerumque inveniuntur quae velint tenere inimici et reprehendere, unde velint
etiam criminari et calumniari: Hoc dixit, illud sensit, hoc locutus est? Quid faciat homo, nisi quod

509

