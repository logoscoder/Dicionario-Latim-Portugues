Dei benedictio ad viventes multiplicandos efficax.
9. [v 8.] Vide quid deinde dicatur: Benedicat nos Deus, Deus noster; benedicat nos Deus.
Benedicat, sicut iam dixi; etiam atque etiam benedicat, multiplicet benedicendo. Attendat Caritas
Vestra quoniam iam praecessit fructus terrae in Ierusalem. Inde enim coepit Ecclesia: venit ibi
Spiritus sanctus, et implevit sanctos in unum congregatos; facta sunt miracula, linguis omnium
locuti sunt 26. Impleti sunt Spiritu Dei, conversi sunt qui ibi erant; timentes, et suscipientes imbrem
divinum, dederunt in confessione tantum fructum, ut omnia sua in commune conferrent,
distribuentes pauperibus; ut nemo diceret aliquid proprium, sed essent illis omnia communia, et
haberent animam unam et cor unum in Deum 27. Donatus enim illis erat sanguis Domini quem
fuderant; donatus erat ignoscente Domino, ut iam quod fuderant etiam bibere discerent. Magnus ibi
fructus: terra dedit fructum suum, et magnum fructum, et optimum fructum. Numquid terra illa sola
debuit dare fructum suum? Benedicat nos Deus, Deus noster; benedicat nos Deus. Adhuc
benedicat; benedictio enim in multiplicatione solet maxime et proprie intellegi. Probemus hoc in
Genesi: vide opera Dei. Fecit Deus lucem; et divisit Deus inter lucem, et tenebras: lucem vocavit
diem, et tenebras vocavit noctem. Non dictum est: Benedixit lucem. Etenim eadem lux redit et
alternat diebus ac noctibus. Vocavit coelum firmamentum inter aquas et aquas: non dictum est:
Benedixit coelum. Discrevit mare ab arida, et nominavit utrumque; aridam, terram, et
congregationem aquarum, mare: nec hic dictum est: Benedixit Deus. Ventum est ad ea quae
fecunditatis habitura erant semen, et ex aquis existentia. Ipsa enim maximam multiplicationis
ubertatem habent; et benedixit ea Dominus dicens: Crescite, et multiplicamini, et replete aquas
maris; et volatilia multiplicentur super terram. Sic et cum omnia subiecit homini, quem fecit ad
imaginem suam, scriptum est: Et benedixit eos Deus dicens: Crescite et multiplicamini, et implete
facient terrae 28. Ergo benedictio proprie ad multiplicationem valet, et ad implendam faciem terrae.
Audi et in hoc psalmo: Benedicat nos Deus, Deus noster; benedicat nos Deus. Et quo valet ista
benedictio? Et metuant eum omnes fines terrae. Ergo, fratres mei, sic abundanter in nomine Christi
benedixit nos Deus, ut filiis suis impleat universam faciem terrae, adoptatis in regnum suum
cohaeredibus Unigeniti sui. Unicum genuit, et unum esse noluit: unicum genuit, inquam, et unum
eum noluit remanere. Fecit ei fratres; etsi non gignendo, tamen adoptando fecit ei cohaeredes.
Fecit eum participem prius mortalitatis nostrae, ut crederemus nos esse posse participes divinitatis
eius.

Domini iudicium praeveniamus. Veritas sacrarum Scripturarum proprietas.
Profectu audientium, non plausu, gaudeat Episcopus.
10. Attendamus pretium nostrum. Praedicta sunt omnia, exhibentur omnia, it Evangelium per
orbem terrarum: omnis labor humani generis in hoc tempore testimonium dicit, implentur omnia
quae in Scripturis praedicta sunt. Sicut usque ad hodiernum diem omnia evenerunt, sic et quae
restant eventura sunt. Timeamus iudicii diem; venturus est Dominus 29. Qui venit humilis, veniet
excelsus; qui venit iudicandus, veniet iudicaturus. Agnoscamus humilem, ut non expavescamus
excelsum; amplectamur humilem, ut desideremus excelsum. Desiderantibus enim se, propitius
veniet. Illi eum desiderant qui tenuerint fidem eius, et fecerint mandata eius. Nam etsi nolumus,
veniet. Velimus ergo veniat, qui veniet etsi nolumus. Quomodo velimus ut veniat? Bene vivendo,
bene agendo. Praeterita non nos delectent, praesentia non nos teneant; ne claudamus aurem
tamquam de cauda, ne premamus aurem in terra; ne praeteritis retardemur ab audiendo, ne
praesentibus implicemur a futura meditando; extendamus nos in ea quae ante sunt, obliviscamur
praeterita 30. Et quod modo laboramus, quod modo gemimus, quod modo suspiramus, quod modo
loquimur, quod ex quantulacumque parte sentimus, et capere non possumus, capiemus,
perfruemur in resurrectione iustorum. Renovabitur iuventus nostra sicut aquilae 31; tantummodo
nos vetustatem nostram ad petram Christum conteramus 32. Sive illa vera sint, fratres, quae
dicuntur de serpente, vel quae dicuntur de aquila, sive sit fama potius hominum quam veritas;
veritas est tamen in Scripturis, et non sine causa hoc dixerunt Scripturae: nos quidquid illud
significat faciamus, et quam sit illud verum non laboremus. Tu esto talis, ut iuventus tua renovari
possit sicut aquilae. Et scias eam non posse renovari, nisi vetustas tua in petra contrita fuerit: id
est, nisi auxilio petrae, nisi auxilio Christi, non poteris renovari. Tu noli dulcedine praeteritae vitae
obsurdescere adversus verbum Dei: noli praesentibus rebus sic teneri et impediri, ut dicas: Non
mihi vacat legere, non mihi vacat audire. Hoc aurem premere in terra est. Tu ergo talis noli esse:
sed esto talis quod contra invenis, id est, ut praeterita obliviscaris, in anteriora te extendas; ut
vetustatem tuam in petra conteras. Et si quae tibi similitudines datae fuerint; si inveneris in
Scripturis, crede: si non inveneris dici nisi fama, nec valde credas. Res ipsa forte ita est, forte non
est ita. Tu profice; tibi valeat ad salutem ista similitudo. Non vis per istam similitudinem? Per aliam
fac, dum tamen facias; et securus exspecta regnum Dei, ne rixetur tecum oratio tua. Tu enim,

417

