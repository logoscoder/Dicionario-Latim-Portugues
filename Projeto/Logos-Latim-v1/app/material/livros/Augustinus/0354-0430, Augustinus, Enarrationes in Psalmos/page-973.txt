fuit. Quae est illa civitas? Quae nos primo genuit in captivitate. Novimus Babyloniam illam de qua
hesterno die locuti sumus, unde proficiscuntur omnes qui credunt et suspirant illi luci, Ierusalem
coelesti. Ego ergo dixi: Ex utero matris meae susceptus sum a Domino; inde mihi tenebrae noctis
huius et lux huius noctis indifferentes factae sunt. Qui autem est in utero matris illius Babyloniae,
gaudet prosperis saeculi, frangitur adversitatibus saeculi; non novit gaudere nisi aliquid prosperum
eveniat secundum tempus, nec novit contristari nisi aliquid adversum eveniat secundum tempus.
Iam exi de utero Babyloniae, incipe cantare hymnum Domino: egredere, et nascere; suscipiet te
Deus ex utero matris tuae. Quis Deus? Deus ille apostoli Pauli, qui dixit: Cum autem placuit Deo,
qui me segregavit de utero matris meae, revelare Filium suum in me 58. Quae enim erat mater
eius? Synagoga. Et ibi quid didicerat, nisi quod habebant et didicerant ipsi Iudaei et ipse populus?
Nomen in illis remanserat laudis Dei; facta autem in eis non inveniebantur: erant in eis verba Dei,
quasi folia in arbore, et fructus nusquam. Talem arborem fici, sicut nostis, cum Dominus invenisset,
maledicto arefecit 59. Invenit enim in ea folia, et fructum non invenit: quamdam nobis arborem
figurabat. Nam fructuum illorum tempus nondum erat: quod omnes homines noverant, artifex coeli
et terrae non noverat 60? Ergo ille qui Paulum segregavit ab utero matris suae, ipse et nos
segregavit ab utero matris nostrae. Cuius matris nostrae? Illius Babyloniae. Suscepti ergo ex utero
illo, iam incipiamus habere aliam spem. Promisit, fratres, quare gaudeatis; fructus facite positi in
alia spe. Iam non novimus malum nisi offendere Deum, et non perduci ad illa quae promisit; nec
novimus bonum nisi promereri Deum, et perduci ad illa quae promittit. Quid illa bona mundi huius,
et mala mundi huius? Indifferenter habeamus; quia iam suscepti ab utero illius matris nostrae
indifferenter ea habentes, dicimus: Sicut tenebrae eius, sic et lumen eius. Nec felicitas saeculi nos
facit beatos, nec adversitas miseros. Opus est iustitiam tenere, fidem diligere, sperare in Deum,
diligere Deum, diligere et proximum. Post istos labores habebimus indefessam lucem, habebimus
diem sine occasu: transit quidquid est in ista nocte lucidum et tenebrosum. Quoniam tu possedisti
renes meos, Domine; suscepisti me ex utero matris meae.
19. [v 14.] Confitebor tibi, Domine, quoniam terribiliter mirificatus es. Terribiliter mirificatus es: eo
ipso quod te miramur, tu terribilis es; cum tremore gaudemus. Timemus enim ne de donis tuis nos
extollentes per superbiam, mereamur amittere quod humilitate percepimus. Confitebor tibi,
Domine, quoniam terribiliter mirificatus es: mirabilia opera tua, et anima mea cognoscit valde. Iam
cognoscit anima mea valde; quoniam suscepisti me ex utero matris meae: antea vero mirificata est
scientia tua ex me; invaluerat, nec poteram ad illam. Ergo ex me invaluerat, nec poteram ad illam.
Unde modo anima mea cognoscit valde, nisi quia nox illuminatio in deliciis meis est? nisi quia venit
mihi gratia tua, et illuminavit tenebras meas? nisi quia tu possedisti renes meos? nisi quia tu
suscepisti me ex utero matris meae?

In ossibus firmitas et fortitudo intellegitur.
20. [v 15.] Non est absconditum os meum a te, quod fecisti in abscondito. Os suum dicit: quod
vulgo dicitur ossum, latine os dicitur. Hoc in graeco invenitur. Nam possemus hic putare os esse, ab
eo quod sunt ora; non os correpte, ab eo quod sunt ossa. Non est ergo absconditum, inquit, os
meum a te, quod fecisti in abscondito. Habeo in abscondito quoddam ossum. Sic enim potius
loquamur: melius est reprehendant nos grammatici, quam non intellegant populi. Ergo est, inquit,
quoddam ossum meum intus in abscondito; tu fecisti intus ossum mihi in abscondito, et non est
absconditum a te. In abscondito enim fecisti; sed numquid et tibi hoc abscondisti? Hoc ossum
meum factum a te in abscondito homines non vident, homines non noverunt; tu autem nosti, qui
fecisti. Quod ergo os dicit, fratres? Quaeramus illud; in abscondito est. Sed quia christiani in nomine
Domini christianis loquimur, modo invenimus quod sit ossum huiusmodi. Firmitas quaedam est
interior; quia in ossibus firmitas et fortitudo intellegitur. Est ergo quaedam animae interior firmitas,
ubi non frangitur. Quaelibet tormenta, quaelibet tribulationes, quaelibet huius saeculi adversitates
undique saeviant; illud quod Deus in abscondito fecit firmum, in nobis frangi non potest, non cedit.
A Domino enim facta est quaedam firmitas patientiae nostrae, de qua dicitur in alio psalmo:
Verumtamen Deo subicietur anima mea; quoniam ab ipso patientia mea 61. Et attende apostolum
Paulum, habentem intus hoc genus firmitatis: Quasi tristes, inquit; semper autem gaudentes 62.
Unde quasi tristes? Contumeliis, opprobriis, persecutionibus, flagellis, plagis, lapidationibus,
carceribus, catenis. Quis non eos miseros tunc existimaret? Nec illi ipsi persecutores saevirent in
eos, nisi putarent eos miseros fieri persecutionibus suis. Illi enim eos ex sua infirmitate coniciebant,
qui non habebant ossum absconditum interius: illi vero qui habebant, hominibus foris tristes
videbantur, intus autem gaudebant Deo; cui non erat absconditum ossum ipsorum, quod fecerat in
abscondito. Aperit autem hoc ossum in abscondito factum a Deo idem apostolus Paulus, his verbis:
Non solum autem, inquit, sed etiam gloriamur in tribulationibus 63. Parum est quia non es tristis, sed
et gloriaris? Sufficiat tibi tristem non esse. Parum est, inquit, Christianis: tale ossum mihi fecit in
abscondito, ut parum sit non frangi, nisi etiam glorier. Unde gloriaris? In tribulationibus, scientes

973

