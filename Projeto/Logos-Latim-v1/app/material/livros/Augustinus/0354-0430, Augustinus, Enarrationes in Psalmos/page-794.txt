permaneamus, et cum sanctis ista cantemus: Dilexi, quoniam exaudiet Dominus vocem
deprecationis meae. Numquid ipsa diligendi causa est, quoniam Dominus exaudiet vocem
deprecationis meae? ac non potius aut ideo diligimus quia exaudivit, aut ideo diligimus ut exaudiat?
Quid est ergo: Dilexi, quoniam exaudiet? An quia dilectionem spes solet accendere, dilexisse se
dixit, quoniam speravit exauditurum Deum vocem deprecationis suae?

Multis modis Deus dilectionem suam commendat.
2. [v 2.] Unde autem hoc speravit? Quoniam inclinavit, inquit, aurem suam mihi, et in diebus meis
invocavi. Ergo ideo dilexi, quoniam exaudiet; ideo exaudiet, quoniam inclinavit aurem suam mihi.
Sed unde scis, o anima humana, quod inclinavit Deus aurem suam tibi, nisi dicas: Credidi? Manent
ergo tria haec, fides, spes, caritas 2: quia credidisti, sperasti; quia sperasti, dilexisti. Iam si quaeram
unde crediderit anima inclinasse sibi aurem Deum suum; nonne respondebit: Quia prior dilexit nos,
et Filio proprio non pepercit, sed pro nobis omnibus tradidit eum 3? Quomodo enim invocabunt in
quem non crediderunt? ait Doctor Gentium: aut quomodo credent quem non audierunt? Quomodo
autem audient sine praedicante? aut quomodo praedicabunt, nisi mittantur? 4 Cum haec omnia
gesta erga me cernerem, quomodo non crederem quod inclinavit Dominus aurem suam mihi? Et sic
commendavit in nobis dilectionem suam, ut Christus pro impiis moreretur 5. Cum igitur haec mihi
annuntiarent speciosi pedes eorum qui annuntiaverunt pacem, qui annuntiaverunt bona 6, quia
omnis qui invocaverit nomen Domini, salvus erit 7, credidi aurem eius inclinatam mihi, et in diebus
meis invocavi.

Primi peccati consectaria, aerumnae et mors.
3. [v 3.] Et qui sunt dies tui, quoniam dixisti: In diebus meis invocavi? an forte illi quibus venit
plenitudo temporis, et misit Deus Filium suum 8, qui iam dixerat: Tempore acceptabili exaudivi te,
et in die salutis adiuvi te 9? Audisti ex ore praedicatoris venientis ad te pedibus speciosis: Ecce
nunc tempus acceptabile, ecce nunc dies salutis 10: et credidisti, et in diebus tuis invocasti, et
dixisti: O Domine, erue animam meam 11. Sunt quidem ista: sed dies meos magis, inquit, possum
dicere dies miseriae meae, dies mortalitatis meae, dies secundum Adam, plenos laboris et sudoris,
dies secundum vetustatem putredinis. Ego enim iacens, infixus in limo profundi 12, et in alio psalmo
exclamavi: Ecce veteres posuisti dies meos 13: in his diebus meis invocavi. Distant quippe dies mei
a diebus Domini mei. Dies meos dico, quos ipse mihi feci privata audacia, qua deserui eum: et
quoniam ubique ipse regnat, et est omnipotens atque omnitenens, merui carcerem; id est,
ignorantiae tenebras, et compedes mortalitatis accepi. In his diebus meis invocavi; quia ego et alibi
clamo: Educ de carcere animam meam 14: et quoniam in die salutis, quam mihi praestitit, adiuvit
me; intrat in conspectum eius gemitus compeditorum. In his enim diebus meis: Circumdederunt me
dolores mortis; pericula inferni invenerunt me: quae nisi aberrantem abs te non invenirent me.
Nunc autem illa me invenerunt: ego vero ea non inveniebam, qui gaudebam prosperis saeculi, in
quibus plus fallunt pericula inferni.

Mortalitatis miseriam patriaeque amissionem sentiamus.
4. [vv 4-5.] Sed posteaquam et ego tribulationem et dolorem inveni, nomen Domini invocavi.
Latebat enim me tribulatio et dolor utilis; tribulatio de qua dat auxilium, cui dictum est: Da nobis
auxilium de tribulatione, et vana salus hominis 15. Ego enim de vana salute hominis gaudendum et
exsultandum arbitrabar; sed cum audissem a Domino meo: Beati lugentes, quoniam ipsi
consolabuntur 16, non exspectavi ut prius amitterem bona temporalia quibus male oblectabar, et
tunc lugerem: sed attendi in eamdem ipsam miseriam meam qua talibus oblectabar, quae et
amittere formidarem, et tenere non possem; attendi in eam vehementer et fortiter, et me non
solum excruciari adversitatibus huius saeculi, sed etiam obligari prosperitatibus vidi; atque ita
tribulationem et dolorem qui me latebat inveni, et nomen Domini invocavi. O Domine, erue animam
meam. Miser enim ego homo, quis me liberabit de corpore mortis huius, nisi gratia Dei per Iesum
Christum Dominum nostrum? 17 Dicat igitur sanctus populus Dei: Tribulationem et dolorem inveni,
et nomen Domini invocavi: et audiant reliquiae gentium quae nondum invocant nomen Domini;
audiant et quaerant, ut inveniant tribulationem et dolorem, et invocent nomen Domini, et salvae
fiant. Non hoc eis dicimus, ut quaerant miseriam quam non habent, sed ut inveniant eam quam
nescientes habent: neque hoc eis optamus, ut terrena necessaria desint eis, quibus indigent, dum
mortaliter vivunt; sed ut hoc plangant, quod amissa satietate coelesti, terrenis, non ad fruendum

794

