6. [v 6.] Magna est gloria eius in salute tua: magna est quidem gloria eius in salute, qua eum
resuscitasti. Gloriam et magnum decorem impones super eum: sed adhuc gloriam et magnum
decorem addes ei, cum in coelo collocabis ad dexteram tuam.
7. [v 7.] Quoniam dabis ei benedictionem in saeculum saeculi: haec est benedictio, quam ei dabis
in saeculum saeculi: Laetificabis eum in gaudio cum vultu tuo: secundum hominem laetificabis eum
cum vultu tuo, quem levavit ad te.
8. [v 8.] Quoniam rex sperat in Domino: quoniam rex non superbit, sed humilis corde sperat in
Domino. Et in Altissimi misericordia non commovebitur: et in Altissimi misericordia non conturbabit
humilitatem eius obedientia usque ad mortem crucis.
9. [v 9.] Inveniatur manus tua omnibus inimicis tuis: inveniatur, o rex, potestas tua, cum ad
iudicandum veneris, omnibus inimicis tuis, qui eam in humilitate tua non intellexerunt. Dextera tua
inveniat omnes qui te oderunt: claritas qua regnas ad dexteram Patris, inveniat in die iudicii
puniendos omnes qui te oderunt; quia nunc ipsi non invenerunt eam.
10. [v 10.] Pones eos ut clibanum ignis: constitues eos ardentes intrinsecus, conscientia impietatis
suae. In tempore vultus tui: in tempore manifestationis tuae. Dominus in ira sua conturbabit eos, et
devorabit eos ignis: deinde conturbati vindicta Domini, post accusationem conscientiae, dabuntur
igni aeterno devorandi.
11. [v 11.] Fructum illorum de terra perdes: fructum illorum, quia terrenus est, perdes de terra. Et
semen eorum a filiis hominum: et opera illorum, vel quoscumque seduxerunt, non deputabis inter
filios hominum, quos in haereditatem sempiternam vocasti.
12. [v 12.] Quoniam declinaverunt in te mala: haec autem poena retribuetur eis, quoniam mala
quae sibi imminere te regnante arbitrabantur, in te occidendum detorserunt. Cogitaverunt
consilium, quod non potuerunt stabilire: cogitaverunt consilium, dicentes, Expedit unum pro
omnibus mori 5; quod non potuerunt stabilire, nescientes quid dixerint.
13. [v 13.] Quoniam pones eos dorsum: quoniam ordinabis eos in his, a quibus postpositis et
contemptis averteris. In reliquiis tuis praeparabis vultum eorum: et in his quae relinquis, id est in
cupiditatibus regni terreni, praeparabis tibi ad passionem impudentiam eorum.
14. [v 14.] Exaltare, Domine, in virtute tua: quem humilem non cognoverunt, exaltare, Domine, in
virtute tua, quam infirmitatem putaverunt. Cantabimus et psallemus virtutes tuas: corde et opere
celebrabimus et nota faciemus mirabilia tua.

22

IN PSALMUM 21
ENARRATIO I

Mortuus est Christus et resurrexit.
1. [v 1.] In finem, pro susceptione matutina psalmus David. In finem, pro resurrectione sua ipse
Dominus Iesus Christus loquitur. Matutina enim fuit prima sabbati resurrectio eius, qua susceptus
est in aeternam vitam, cui mors ultra non dominabitur 1. Dicuntur autem ista ex persona crucifixi:
nam de capite psalmi huius sunt verba quae ipse clamavit cum in cruce penderet, personam etiam
servans veteris hominis, cuius mortalitatem portavit. Nam vetus homo noster confixus est cruci
cum illo 2.
2. [v 2.] Deus, Deus meus respice me, quare me dereliquisti longe a salute mea? longe factus a
salute mea; quoniam longe est a peccatoribus salus 3. Verba delictorum meorum: nam haec verba
sunt non iustitiae, sed delictorum meorum. Vetus enim homo confixus cruci loquitur; etiam causam
ignorans quare eum dereliquerit Deus: aut certe, Longe a salute mea sunt verba delictorum
meorum.

Oratio Christi ad Deum.
59

