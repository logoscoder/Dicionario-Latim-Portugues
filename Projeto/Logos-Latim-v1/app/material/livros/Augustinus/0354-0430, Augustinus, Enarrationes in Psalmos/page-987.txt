videntur, et contemnunt caeteros, sicut pharisaeus ille in templo dixit: Deus, gratias ago tibi, quia
non sum sicut caeteri homines 32. Qui sunt electi eorum? Hic homo si propheta esset, sciret quae
mulier illi accessit ad pedes 33. Agnoscitis vocem alterius pharisaei, qui Dominum invitaverat,
quando mulier illa quae erat in civitate peccatrix, venit et accessit ad pedes eius? Illa impudica,
quondam frontosa ad fornicationem, frontosior ad salutem, irrupit in domum alienam. Sed ille qui
ibi discumbebat, non erat alienus. Non extranea quemlibet convivam, sed ancilla Dominum suum
secuta est. Accessit ad pedes, quia eius vestigia sequi cupiebat; lavit lacrymis, tersit capillis. Pedes
Christi qui sunt, nisi per quos peragravit totum mundum? Quam speciosi pedes eorum qui
annuntiant pacem, qui annuntiant bona! 34 Pedes ergo Domini quanti susceperunt, ut suscipiendo
iustum in nomine iusti, mercedem iusti acciperent; et susceperunt prophetam in nomine prophetae,
ut mercedem prophetae acciperent! Et quicumque potum dederit, inquit, uni ex minimis istis
calicem aquae frigidae, tantum in nomine discipuli, amen dico vobis, non perdet mercedem
suam 35. Qui ergo tali humanitate pedes Domini suscepit, quid impendit, nisi quae habebat in domo
superflua? Merito quia capilli quasi superflui sunt, inde illa pedes Domini detergebat. Superflua tua
necessaria fiunt tibi, si inde fueris obsecutus pedibus Domini. Ergo illa curari volebat, conscia magni
vulneris. Sed numquid magnum vulnus, et parvus medicus? Pharisaei autem nolebant se tangi ab
immundis, vitabant omnem contactum peccatorum; et si quando forte necessitate tangebantur,
abluebant se. Et prope baptizabant per omnes horas non tantum se, sed et vasa sua, lectos suos,
calices, paropsides, sicut Dominus in Evangelio commemorat. Cum ergo ille pharisaeus nosset hanc
mulierem, quae utique si ad pedes illius pharisaei accederet, repelleret eam, ne sanctitas eius
pollueretur; habebat enim eam in corpore, non in corde 36; et quia non habebat eam in corde,
utique falsam habebat in corpore: quia ergo ille eam repulsurus esset, cum hoc Dominus non fecit,
existimavit eum nescire quae illa esset, et dixit apud semetipsum: Hic si esset propheta, sciret
quae mulier illi accessit ad pedes 37. Non dixit, repulisset eam: sed, sciret quae esset; tamquam
esset consequens ut si sciret, repelleret. Ex illo ergo quod non eam repulit, etiam nescisse eum pro
certo suspicatus est. Dominus autem sic habebat oculos in illam mulierem, ut aures haberet in cor
pharisaei. Itaque audita cogitatione eius, proposuit similitudinem quam nostis. Duo debitores erant
cuidam feneratori; unus ei debebat quingentos denarios, alter quinquaginta: cum non haberent
ambo unde redderent, donavit ambobus. Quaero abs te, inquit, quis eum plus dilexit? Et Ille
respondit, iam coactus veritate adversus seipsum proferre sententiam: Credo, inquit, Domine, quia
ille cui plus donavit. Et conversus ad mulierem, dixit ad Simonem: Vides istam mulierem? Introivi in
domum tuam: osculum mihi non dedisti; illa autem non intermisit pedes meos osculari: aquam mihi
ad pedes non dedisti; illa lacrymis suis lavit mihi pedes: oleum mihi non dedisti; illa unxit unguento.
Propter quod dico tibi: dimittuntur ei peccata multa, quoniam dilexit multum 38. Quare? Quia
confessa est, quia flevit, quia non declinatum est cor eius in verba maligna ad excusandas
excusationes in peccatis, non combinata est cum electis eorum, id est, defendentibus se.

Delictorum defensio irrationalis et sacrilega.
9. Non enim et huic ipsi mulieri, si declinaretur cor eius in verba maligna, deesset defensio
peccatorum. Annon quotidie pares eius in turpitudine, sed non pares in confessione, meretrices,
adulterae, flagitiosae defendunt peccata sua? Si latuerint, negant; si autem vel deprehensae atque
convictae fuerint, vel publice id egerint, defendunt. Et quam facilis defensio earum, quam cita, sed
quam praeceps, quam quotidiana et quam sacrilega! O si Deus hoc nollet, non facerem! Hoc voluit
Deus, fortuna hoc voluit, hoc voluit fatum. Non dicit: Ego dixi: Domine, miserere mei 39; non
quomodo illa peccatrix ad pedes medici veniens: Sana animam meam, quoniam peccavi tibi. Et
ista, fratres mei, defensio qualium est? Non solum indoctorum, sed etiam doctorum. Sedent, et
computant sidera; intervalla, cursus, volubilitates, status, motus intendunt, describunt, coniciunt.
Docti, magni videntur. Totum hoc doctum et magnum, defensio peccati est. Eris adulter, quia sic
habes Venerem: eris homicida, quia sic Martem. Mars ergo homicida, non tu; et Venus adultera, non
tu. Vide ne et pro Marte et pro Venere tu damneris. Deus enim qui damnaturus est, novit quia tu es,
qui dicis: Non ego, iudici scienti. Porro ipse mathematicus qui tibi fabulas laqueorum tuorum etiam
vendit, ut non vel gratuitam compares mortem (emis enim mortem a mathematico pretio, qui
contempsisti vitam a Christo gratis): ipse ergo mathematicus si uxorem suam paulo petulantius
viderit conversari, aut aliquos alienos improbe attendere, aut fenestram crebro repetere; nonne
arripit, verberat, et dat disciplinam in domo sua? Respondeat illi uxor: Si potes, Venerem caede,
non me. Nonne et ille respondebit: Fatua, aliud est quod competit rectori, aliud quod profertur
emptori? Ergo electi eorum qui sunt? Electi malorum, electi impiorum, cum quibus non est
combinandum, id est, cum quibus non est habenda societas. Qui sunt autem? Arbitrantes se iustos,
et contemnentes caeteros quasi peccatores, sicut erant illi pharisaei 40: aut quia ipsa peccata
manifeste vel deprehenduntur, vel publice fiunt, defendentes et asserentes, ne aliquid culpae
eorum tribuatur; et ut ipsi nihil mali fecisse iudicentur, sed totum Deus, qui vel sic creavit hominem,
dicunt, vel stellas composuit, vel res humanas neglegit. Defensiones sunt electorum saeculi. Sed

987

