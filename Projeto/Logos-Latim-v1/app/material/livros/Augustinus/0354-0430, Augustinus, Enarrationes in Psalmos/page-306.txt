dicente: Abundabit iniquitas, et refrigescet caritas multorum? Si autem abundabit iniquitas, et
refrigescet caritas multorum, quis remanebit qui parturiat? Sequitur: Qui perseveraverit usque in
finem, hic salvus erit 4. Unde esset magnum perseverare, nisi inter molestias et tentationes et
turbationes et scandala esset perseverandum? Nemo enim iubetur bona tolerare. Sed pro isto quia
dicitur, et quia pro isto cantatur, videamus quid sit. Pro isto increpantur hic homines inter quos
gemitur, inter quos doletur, et consolatio dolentis et parturientis in Psalmi fine depromitur et
exprimitur. Qui sunt ergo inter quos parturimus et gemimus, si in corpore Christi sumus; si sub illo
capite vivimus, si in membris eius deputamur: qui sunt, audi.

Iniquus Deo negando pronus.
2. Dixit imprudens in corde suo: Non est Deus. Tale genus est hominum, inter quos dolet et gemit
corpus Christi. Si tale hoc hominum genus est, non multos parturimus: quantum videtur occurrere
cogitationibus nostris, perpauci sunt; et difficile est ut incurramus in hominem qui dicat in corde
suo: Non est Deus, tamen sic pauci sunt, ut inter multos timendo hoc dicere, in corde suo dicant,
quia ore dicere non audent. Non ergo multum est quod iubemur tolerare; vix invenitur: rarum
hominum genus est qui dicant in corde suo: Non est Deus. An vero alio intellectu discussum
invenitur esse in pluribus, quod in paucis et raris et pene in nullis esse putabamus? Prodeant in
medium qui male vivunt, inspiciamus facta flagitiosorum, facinorosorum sceleratorumque
hominum, quorum magna turba est; qui fovent quotidie peccata sua, qui factis in consuetudinem
versis etiam verecundiam perdiderunt: haec tanta hominum multitudo est, ut inter eos positum
corpus Christi, vix audeat reprehendere quod non cogitur admittere, et pro magno sibi putet servari
integritatem innocentiae, ne faciat quod culpare iam per consuetudinem, aut non audeat, aut si
ausus fuerit, facilius erumpat reprehensio et reclamatio eorum qui male vivunt, quam vox libera
eorum qui bene vivunt. Et isti tales sunt, ut dicant in corde suo: Non est Deus. Tales convinco. Unde
convinco? Facta sua Deo placere arbitrantur. Non ergo ait: Aliqui dicunt; sed: Dixit imprudens in
corde suo: Non est Deus. Qui usque adeo credunt esse Deum, ut eidem Deo arbitrentur placere
quod faciunt. Atqui si intellegas prudens quia imprudens dixit in corde suo: Non est Deus, si
advertas, si intellegas, si discutias: qui putat Deo placere facta mala, non eum putat Deum. Si enim
Deus est, iustus est; si iustus est displicet, ei iniustitia, displicet iniquitas. Tu autem cum putas ei
placere iniquitatem, negas Deum. Si enim Deus est cui displicet iniquitas, tibi autem non videtur
Deus cui displicet iniquitas, non est autem Deus nisi cui displicet iniquitas, cum dicis in corde tuo:
Favet Deus iniquitatibus meis, nihil aliud dicis quam: Non est Deus.

Christus Deum esse negant impii.
3. [v 2.] Referamus nos et ad illum intellectum qui et de ipso Christo Domino nostro, de ipso capite
nostro occurrit. Ipse enim cum in forma servi appareret in terra, dixerunt qui eum crucifixerunt:
Non est Deus. Quia Filius Dei erat, utique Deus erat. Sed illi qui corrupti sunt et abominabiles facti
sunt, quid dixerunt? Non est Deus: occidamus eum, non est Deus. Habes vocem ipsorum in libro
Sapientiae: sed primo illos vide corruptos, ut possint dicere in corde suo: Non est Deus. Praemisso
enim versu: Dixit imprudens in corde suo: Non est Deus, tamquam causae quaererentur unde hoc
possit dicere imprudens, subiecit: Corrupti sunt, et abominabiles facti sunt in iniquitatibus suis. Audi
illos corruptos. Dixerunt enim apud se non recte cogitantes: coepit corruptio a mala fide, inde itur in
turpes mores, inde in acerrimas iniquitates, gradus isti sunt. Quid enim apud se dixerunt cogitantes
non recte? Exiguum et cum taedio est vita nostra 5. Ab hac mala fide sequitur illud quod et
Apostolus dixit: Manducemus et bibamus, cras enim moriemur 6. Ibi autem latius luxuria ipsa
describitur: Coronemus nos rosis, antequam marcescant; ubique relinquamus signa laetitiae
nostrae. Post illam descriptam latius luxuriam, quid sequitur? Occidamus pauperem iustum 7: hoc
est ergo dicere: Non est Deus. Lenia videbantur iam dudum loqui: Coronemus nos rosis, antequam
marcescant. Quid delicatius, quid lenius? Sperares de hac lenitate cruces, gladios? Noli mirari, lenes
sunt et radices spinarum; si quis eas contrectet, non pungitur: sed quo pungeris inde nascitur.
Corrupti ergo isti et abominabiles facti sunt in iniquitatibus suis. Dixit imprudens in corde suo: Non
est Deus. Si Filius Dei est, descendat de cruce 8. Ecce aperte dicere: Non est Deus.

Animarum seductores rigide iudicabuntur.
4. Sed quomodo inter illos gemit corpus Christi? Gemuerunt inter illos Apostoli qui tunc fuerunt, et
discipuli Christi: ad nos isti quid pertinent? quomodo inter hos nos parturimus? Adhuc sunt qui
dicunt: Christus non est Deus. Hoc dicunt Pagani qui remanserunt; hoc ipsum dicunt ipsi Iudaei, qui
ad testimonium confusionis suae ubique diffusi sunt; hoc dicunt et haeretici multi. Namque et Ariani
dixerunt: Non est Deus: Eunomiani dixerunt: Non est Deus. Huc accedit, fratres, quia et illi de

306

