foris videbant; numen intus habitans non videbant. Ex istis verbis Domini concinnaverunt falsi
testes mendacium, quod contra eum dicerent, ex his ipsis ubi commendavit resurrectionem suam
futuram, loquens de templo. Dixerunt enim falsi testes adversus eum, cum quaereretur ab eis quid
illum audissent dixisse: Audivimus eum dicentem: Solvam templum hoc, et post triduum
resuscitabo illud 39. Post triduum resuscitabo, audierant: Solvam, non audierant; sed audierant:
Solvite. Unum verbum mutaverunt, et paucas litteras, ut falsum testimonium molirentur. Sed cui
mutas verbum, o humana vanitas, o humana infirmitas? Verbo incommutabili verbum mutas! Mutas
tu tuum verbum; numquid mutas Dei Verbum? Unde alio loco dicitur: Et mentita est iniquitas sibi 40.
Quare ergo tibi mentiti sunt inimici tui, o Domine, cui iubilat omnis terra? In multitudine potentiae
tuae mentientur tibi inimici tui. Dicent: Solvam; cum tu dixeris: Solvite. Quare te dixerunt dixisse:
Solvam; et non dixerunt quod tu dixisti: Solvite? Ut quasi ipsi se a crimine soluti templi defenderent
sine causa. Christus enim, quia voluit, mortuus est: et tamen vos occidistis. Ecce concedimus vobis,
o mendaces; ipse solvit templum. Dictum est enim ab Apostolo: Qui me dilexit et tradidit
semetipsum pro me 41. Dictum est de Patre: Qui proprio Filio suo non pepercit; sed pro nobis
omnibus tradidit illum 42. Si ergo Pater Filium tradidit, et Filius semetipsum tradidit; Iudas quid fecit?
Pater tradendo Filium ad mortem pro nobis, bene fecit: Christus tradendo seipsum pro nobis, fecit
bene: tradendo Iudas magistrum pro avaritia sua, fecit male. Non enim quod nobis praestitum est
de passione Christi, malitiae Iudae deputabitur: habebit ille mercedem malitiae; Christus laudem
gratiae. Prorsus ipse solverit templum; ipse solverit qui dixit: Potestatem habeo ponendi animam
meam; et potestatem habeo iterum sumendi eam: nemo tollit eam a me; sed ego ipse pono eam a
me, et iterum sumo eam 43. Ipse solverit templum gratia sua, malitia vestra. In multitudine
potentiae tuae mentientur tibi inimici tui. Ecce mentiuntur, ecce creditur eis, ecce opprimeris, ecce
crucifigeris, ecce insultatur tibi, ecce caput agitatur: Si Filius Dei est, descendat de cruce 44. Ecce
quando vis animam ponis, et lancea latus percuteris 45, et Sacramenta de latere tuo defluunt;
deponeris de ligno, involveris linteaminibus, poneris in sepulcro, adduntur custodes ne tollant te
discipuli tui; venit hora resurrectionis tuae, terra concutitur, monumenta scinduntur, resurgis
occultus, appares manifestus. Ubi sunt ergo illi mendaces? ubi est falsum testimonium
malevolentiae? Nonne in multitudine potentiae tuae mentiti sunt tibi inimici tui?

De custodibus dormientibus.
8. Da et illos sepulcri custodes; referant quid viderint: accipiant pecuniam, et ipsi mentiantur;
dicant etiam ipsi moniti perversi a perversis, dicant a Iudaeis corrupti, qui in Christo noluerunt esse
integri; dicant, mentiantur etiam ipsi. Quid dicturi sunt? Dicite; videamus: mentiemini et vos in
multitudine potentiae Domini. Quid dicturi estis? Cum dormiremus nos, venerunt discipuli eius, et
abstulerunt eum de monumento 46. O vere stultitia dormiens! Aut vigilabas; et prohibere debuisti:
aut dormiebas; et quid sit gestum nescisti. Accesserunt et ipsi mendacio inimicorum: auctus est
numerus mentientium, ut augeretur merces credentium; quia in multitudine potentiae tuae
mentientur tibi inimici tui. Ergo mentiti sunt; in multitudine potentiae tuae mentiti sunt: apparuisti
contra mendaces veracibus et apparuisti eis veracibus quos tu veraces fecisti.
9. [v 4.] Remaneant Iudaei in mendaciis suis: tibi, quia in multitudine potentiae tuae mentiti sunt,
fiat quod sequitur: Omnis terra adoret te, et psallat tibi; psallat nomini tuo, Altissime. Paulo ante
humillime; modo Altissime: humillime inter manus mentientium inimicorum; Altissime super
verticem laudantium Angelorum. Omnis terra adoret te, et psallat tibi; psallat nomini tuo, Altissime.

Superbi Iudaei excaecantur ut humiles salventur.
10. [v 5.] Venite, et videte opera Domini. O Gentes, o ultimae nationes, relinquite Iudaeos
mentientes, venite confitentes. Venite, et videte opera Domini: terribilis in consiliis super filios
hominum. Filius hominis quidem et ipse dictus est, et vere filius hominis factus est: verus Filius Dei
in forma Dei; verus filius hominis in forma servi 47: sed nolite formam istam servi ex aliorum
similium conditione pensare; terribilis est in consiliis super filios hominum. Machinati sunt filii
hominum consilium ad crucifigendum Christum; crucifixus excaecavit crucifigentes. Quid ergo
fecistis, filii hominum, machinando acuta consilia adversus Dominum vestrum, in quo latebat
maiestas, et apparebat infirmitas? Vos machinati estis consilia perdendi, ille excaecandi et salvandi;
excaecandi superbos, salvandi humiles: ad hoc autem superbos ipsos excaecandi, ut caecati
humilarentur, humilati confiterentur, confessi illuminarentur. Terribilis in consiliis super filios
hominum. Vere terribilis! Ecce caecitas ex parte Israel facta est: ecce Iudaei ex quibus natus est
Christus, foris sunt: ecce Gentes quae contra Iudaeam erant, in Christo intus sunt 48. Terribilis in
consiliis super filios hominum.

407

