etiam dixit ille Simeon qui infantem accepit in manus: Nunc dimittis, Domine, servum tuum in pace;
quoniam viderunt oculi mei salutare tuum 5. Notum fecit Dominus salutare suum. Cui notum fecit?
parti, an universo? Non parti alicui. Nemo fallat, nemo decipiat, nemo dicat: Ecce hic est Christus,
ecce illic 6: qui dicit: Ecce hic est, ecce illic, partes ostendit. Cui notum fecit Dominus salutare
suum? Audi quid sequitur: Ante conspectum gentium revelavit iustitiam suam. Dextera Dei,
brachium Dei, salutare Dei, et iustitia Dei, Dominus est salvator noster Iesus Christus.

Quilibet Christianus est verus Israel.
3. [v. 3.] Memor fuit misericordiae suae Iacob, et veritatis suae domui Israel. Quid est: Memor fuit
misericordiae et veritatis? Ut promitteret, misertus est; quia promisit et exhibuit misericordiam,
veritas consecuta est: misericordia praemisit promissionem, promissio reddidit veritatem. Memor
fuit misericordiae suae Iacob, et veritatis suae domui Israel. Et quid? tantum Iacob, et tantum
domui Israel? Domus Iudaeorum et propago illa Abrahae secundum carnem solet dici domus Israel,
et Israel Iacob. Iacob enim filius Isaac, Isaac autem ipse filius Abrahae. Ergo Iacob nepos Abrahae
fuit; et de Iacob duodecim filii, et de duodecim filiis universa propago Iudaeorum. Numquid illis
tantum promissus est Christus? Si discutias quid sit Israel, Israeli promissus est Christus. Israel est
Videns Deum. Videbimus per speciem, si nunc videamus per fidem. Habeat oculos fides nostra, et
exhibebitur veritas fidei: credamus in eum quem non videmus, et gaudentes videbimus;
desideremus non visum, et fruemur viso. Ergo et modo Israel per fidem; tunc autem Israel per
speciem, facie ad faciem 7. Non iam per speculum, non in aenigmate; sed, quemadmodum dictum
est a Ioanne: Dilectissimi, filii Dei sumus, et nondum apparuit quid erimus: scimus quia cum
apparuerit, similes ei erimus; quoniam videbimus eum sicuti est 8. Ad hanc visionem parate corda
vestra, ad hoc gaudium parate animas vestras: quomodo si solem vellet Deus ostendere, moneret
ut oculos pararetis carnis; sed quia sapientiae suae speciem vobis dignatur ostendere, parate
oculos cordis. Beati mundi corde, quoniam ipsi Deum videbunt 9. Memor fuit misericordiae suae
Iacob, et veritatis suae domui Israel. Quis est iste Israel? Ne forte unam gentem cogites Iudaeorum,
audi quod sequitur: Viderunt omnes fines terrae salutare Dei nostri. Non dictum est, omnis terra;
sed, omnes fines terrae: quomodo dicitur, a termino usque ad terminum. Nemo concidat, nemo
dissipet; fortis est unitas Christi. Totum emit, qui tantum pretium dedit: Viderunt omnes fines terrae
salutare Dei nostri.
4. [v. 4.] Quia ergo viderunt: Iubilate Deo, universa terra. Iam nostis quid sit iubilare. Gaudete et
loquimini. Si quod gaudetis loqui non potestis, iubilate; gaudium vestrum exprimat iubilatio, si non
potest locutio: non sit tamen mutum gaudium; cor non taceat Deum suum, non taceat munera eius.
Si tibi loqueris, tibi sanatus es; si ei te sanavit dextera eius, ei loquere cui sanatus es. "Viderunt
omnes fines terrae salutare Dei nostri. Iubilate Deo, universa terra; cantate, et exsultate, et psallite.
5. [v. 5.] Psallite Domino Deo nostro in cithara, in cithara et voce psalmi. Psallite, non voce sola;
assumite opera, ut non tantum cantetis, sed et operemini. Qui cantat et operatur, psallit in cithara
et in psalterio.

Dum tribulamur perficimur.
6. [v. 6.] Et vide qualia organa adiunguntur in similitudinibus: In tubis ductilibus et voce tubae
corneae. Quid sibi volunt tubae ductiles et tubae corneae? Ductiles tubae aereae sunt, tundendo
producuntur. Si tundendo, ergo vapulando. Eritis tubae ductiles, ad laudem Dei productae, si cum
tribulamini proficiatis: tribulatio tunsio, profectus productio est. Tuba ductilis erat Iob, quando
repente percussus tantis damnis et orbitate filiorum, tunsione illa tantae tribulationis factus tuba
ductilis, sonuit: Dominus dedit, Dominus abstulit; sicut Domino placuit ita factum est: sit nomen
Domini benedictum 10. Quomodo sonuit! quam suavem sonum dedit! Ista ductilis tuba adhuc
tunditur: datus est in potestatem, ut et caro eius percuteretur; percussa est, coepit putrescere,
scatere vermibus. Supposita Eva ad seductionem, uxor eius servata ad ministerium diaboli, non ad
solatium mariti, suggerit blasphemiam; non obtemperat ille. Obtemperavit Adam Evae in
paradiso 11; repellit Adam Evam in stercore. In stercore enim sedebat Iob, cum flueret et
putresceret vermibus. Melior Iob putris in stercore, quam ille integer in paradiso. Sed adhuc illa Eva
erat, iam ille Adam non erat. Respondit Evae praeparatae ad istam supplantationem et
tentationem, et ait illi: (Ecce audivimus quomodo tunditur tuba ista. Percussit eum diabolus a capite
usque ad pedes gravi vulnere, et putrescens vermibus, sedebat in stercore. Audivimus
quemadmodum tunsus est; audiamus quomodo sonet: tubae huius ductilis dulcem vocem, si placet,
audiamus.) Locuta es, inquit, tamquam una ex insipientibus mulieribus. Si bona percepimus de

662

