misericordes, beati mundo corde, beati pacifici 9: de quibus sententiis septem totum illum
sermonem prolixum dictum esse animadverti potest; nam octava, ubi dictum est, Beati qui
persecutionem patiuntur propter iustitiam, ipsum ignem significat, quo septempliciter probatur
argentum. Qui sermo cum terminatus esset, dictum est, Erat enim docens eos tamquam
potestatem habens, non tamquam Scribae eorum 10: quod pertinet ad id quod in hoc psalmo dictum
est, Fiducialiter agam in eo.
8. [v 8.] Tu, Domine, servabis nos, et custodies nos a generatione hac et in aeternum: hic tamquam
inopes et pauperes, ibi tamquam opulentos et divites.
9. [v 9.] In circuitu impii ambulant: id est, in temporalium rerum cupiditate, quae septem dierum
repetito circuitu, tamquam rota volvitur; et ideo non perveniunt in octavum, id est in aeternum, pro
quo iste psalmus titulatus est. Ita et per Salomonem dicitur: Ventilator enim est impiorum rex
sapiens, et immittit illis rotam malorum 11. Secundum altitudinem tuam multiplicasti filios
hominum. Quia est et in temporalibus multiplicatio, quae avertit ab unitate Dei; unde corpus quod
corrumpitur, aggravat animam, et deprimit terrena inhabitatio sensum multa cogitantem 12:
multiplicantur autem iusti secundum altitudinem Dei, quando ibunt de virtute in virtutem 13.

12

IN PSALMUM 12
ENARRATIO

Revelatur Deus mundis cordibus.
1. [v 1.] Finis enim Legis Christus ad iustitiam omni credenti 1. Usquequo, Domine, oblivisceris me
in finem? id est, differs me ad intellegendum Christum spiritaliter, qui est Dei Sapientia, et rectus
finis omnis intentionis animae. Quo usque avertis faciem tuam a me? Sicut non obliviscitur Deus,
sic nec faciem avertit; sed more nostro Scriptura loquitur: avertere autem Deus faciem dicitur, dum
non dat animae notitiam sui, quae adhuc purum mentis oculum non habet.
2. [v 2.] Quamdiu ponam consilium in anima mea? Consilio non opus est, nisi in adversis. Ergo,
Quamdiu ponam consilium in anima mea, ita dictum est, Quamdiu ero in adversis? Aut certe
responsio est, ut iste sit sensus, Tamdiu, Domine, oblivisceris me in finem, et tamdiu avertis faciem
tuam a me, quamdiu ponam consilium in anima mea: ut nisi quisque posuerit consilium in anima
sua ut perfecte operetur misericordiam, non eum dirigat Deus in finem, neque notitiam sui plenam
quod est facie ad faciem, praebeat illi. Dolorem in corde meo per diem? subauditur, quamdiu
ponam? Per diem autem, continuationem significat, ut dies pro tempore intellegatur; a quo se
quisque desiderans exui, dolorem ponit in corde, deprecans ad aeterna conscendere, et humanum
diem non pati.
3. [v 3.] Usquequo exaltabitur inimicus meus super me? vel diabolus, vel consuetudo carnalis.
4. [v 4.] Respice et exaudi me, Domine Deus meus. Respice, refertur ad id quod dictum est,
Usquequo avertis faciem tuam a me? Exaudi, refertur ad id quod dictum est, Usquequo oblivisceris
me in finem? Illumina oculos meos, ne unquam obdormiam in mortem. Oculos cordis oportet
intellegi, ne delectabili defectu peccati claudantur.
5. [v 5.] Nequando dicat inimicus meus: Praevalui adversus eum. Diaboli insultatio metuenda est.
Qui tribulant me exsultabunt, si motus fuero. Diabolus et angeli eius: qui non exsultaverunt de iusto
viro Iob, cum eum tribularent; quia non est motus 2, id est, de stabilitate fidei non recessit.
6. [v 6.] Ego autem in tua misericordia speravi. Quia idipsum quod non movetur homo et fixus in
Domino permanet, non sibi debet tribuere, ne cum se gloriatur non esse motum, ipsa superbia
moveatur. Exsultabit cor meum in salutari tuo: in Christo, in Sapientia Dei. Cantabo Domino qui
bona tribuit mihi: bona spiritalia, non ad humanum diem pertinentia. Et psallam nomini Domini
altissimi: id est, cum gaudio gratias ago, et ordinatissime utor corpore, qui est cantus animae
spiritalis. Si autem aliqua hic differentia consideranda est. Cantabo corde, Psallam operibus
Domino, quod solus videt: Nomini autem Domini, quod apud homines innotescit: quod non illi, sed
nobis utile est.

42

