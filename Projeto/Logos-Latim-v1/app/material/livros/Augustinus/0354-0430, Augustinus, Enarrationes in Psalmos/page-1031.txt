1. [v 1.] Intenti audiebamus, cum psalmus praesens cantaretur; et non omnes qui audiebamus,
etiam intellegebamus. Quanto magis ergo intente nunc audiendus est, si, ut spero et cupio,
adiuvantibus omnium audientium orationibus, si quid hic forte obscurum est, Deo donante
revelabitur; ut sit fructuosus auditus, nec inanis redeat auditor, qui intentus adfuit cum audiret?
Unde coepit? Nobis dicitur: Laudate Dominum. Dicitur hoc omnibus gentibus, non solis nobis: et
istam vocem per loca quidem singula sonantem a Lectoribus, singillatim audiunt Ecclesiae; una vox
tamen Dei super omnes non tacet, ut laudemus eum. Et quasi quaereremus quare laudare Deum
debeamus, videte quam causam attulit: Laudate Dominum, inquit, quoniam bonus psalmus. Haec
est merces tota laudantium? Laudemus Dominum. Quare? Quoniam bonus psalmus. Vellem ego,
inquit aliquis, laudare Dominum, si mihi aliquid pro ista laude donaret. Quis enim laudet gratis vel
hominem? Exspectant ergo aliquam mercedem laudatores hominum; nullamne mercedem
exspectare, aut petere, aut sperare debet laudator Dei? Laudatur infirmus, et speratur de eo
aliquid; laudatur Omnipotens, et nulla merces est? An forte hoc cupio, quod ille dare non potest?
Quid homo desiderat, quod in manu Dei non sit? Cum laudaveris hominem, forte hoc cupis quod ab
illo praestari non potest: Deum securus lauda, quem nemo potest dicere non posse praestare quod
tu poteris desiderare. Proposita ergo spe mercedis alicuius laudare debemus Deum, non tamen
daturum quidquid cupimus. Pater est enim, et quod mali cupiunt filii, non dat. Laudemus, et
speremus, et desideremus non illud aut illud, sed quod iudicat dandum esse, quem laudamus. Ille
enim novit quid nobis dari expediat; nos autem intendamus quid nobis prosit accipere. Apostolus
ait: Quid enim oremus, sicut oportet, nescimus 1. Et ipse idem apostolus Paulus sperabat sibi
prodesse, si auferretur ab eo stimulus carnis suae, angelus satanae a quo colaphizabatur, sicut ipse
confitetur et ait: Propter quod Dominum ter rogavi, ut auferret eum a me; et dixit mihi: Sufficit tibi
gratia mea; nam virtus in infirmitate perficitur 2. Desideravit aliquid; non concessum est ad
voluntatem, ut consuleretur ad sanitatem. Hic ergo quid nobis propositum est? Laudate, inquit:
Dominum. Quare laudemus Dominum? Quoniam bonus est psalmus. Ipse psalmus laus Domini est.
Hoc ergo ait: Laudate Dominum, quoniam bonum est laudare Dominum. Non sic praetereamus
laudare Dominum. Dictum est, et transiit; factum est, et siluimus; laudavimus, et tacuimus;
cantavimus, et conquievimus. Imus in aliud forte agendum quod restat, et aliae actiones cum
occurrerint nobis, laudatio divina cessabit in nobis? Non sic; nam lingua tua ad horam laudat, vita
tua semper laudet. Inde ergo bonus psalmus.

Vita sic canta ut numquam sileas.
2. Psalmus quippe cantus est, non quilibet, sed ad psalterium. Psalterium autem quoddam
organum est cantilenae, sicut lyra, sicut cythara, et huiusmodi organa, quae inventa sunt ad
cantandum. Qui ergo psallit, non sola voce psallit; sed assumpto etiam quodam organo, quod
vocatur psalterium, accedentibus manibus voci concordat. Vis ergo psallere? Non solum vox tua
sonet laudes Dei, sed opera tua concordent cum voce tua. Cum ergo voce cantaveris, silebis
aliquando: vita sic canta, ut nunquam sileas. Negotium agis, et fraudem cogitas; siluisti a laude Dei:
et quod gravius est, non solum a laude siluisti, sed in blasphemiam perrexisti. Cum enim Deus
laudatur de bono opere tuo, opere tuo laudas Deum; et cum blasphematur Deus de malo opere tuo,
opere tuo blasphemas Deum. Itaque ad aurium exhortationem canta voce; corde ne sileas, vita ne
taceas. Non cogitas in negotio fraudem, psallis Deo. Cum manducas et bibis, psalle; non
intermiscendo sonorum suavitates ad aures aptas, sed modeste et frugaliter et temperanter
manducando et bibendo: quia hoc dicit Apostolus: Sive manducatis, sive bibitis, sive quid facitis;
omnia in gloriam Dei facite 3. Si ergo bene agis, quod et manducas et bibis, et ad refectionem
corporis sumis reparationemque membrorum, gratias agens ei qui tibi praebuit mortali et fragili ista
supplementorum solatia; et cibus tuus et potus tuus laudat Deum: si vero modum naturae debitum
immoderatione voracitatis excedas, et vinolentia te ingurgites; quantaslibet laudes Dei lingua tua
sonet, vita blasphemat. Post cibum et potum requiescis, ut dormias; nec in lecto aliquid turpiter
agas, nec excedas ultra concessam licentiam in lege Dei: sit castus cum coniuge torus; et si est
cura propagandi liberos, non sit effrenata luxuries libidinum; defer in lecto tuo coniugi tuae, quia
membra Christi estis ambo, ambo ab illo conditi, ambo sanguine ipsius reparati 4: haec agens
laudas Deum, nec omnino silebit laudatio tua. Quid, cum somnus advenerit? Et cum dormis, non te
excitet a quiete mala conscientia tua; et innocentia somni tui laudat Deum. Si ergo laudas, non
tantum lingua canta, sed etiam assumpto bonorum operum psalterio; quoniam bonus psalmus.
Laudas cum agis negotium, laudas cum cibum et potum capis, laudas cum in lecto requiescis,
laudas cum dormis; quando non laudas? Perficietur in nobis laudatio Dei, cum ad illam civitatem
venerimus, quando effecti fuerimus aequales angelis Dei 5; quando nos nulla corporalis necessitas
ulla ex parte sollicitat, non fames, non sitis interpellat, non aestus fatigat, non frigus constringit,
non febris deicit, non mors finit. Ad illam perfectissimam laudem exerceamus nos laudatione ista in
bonis operibus.

1031

