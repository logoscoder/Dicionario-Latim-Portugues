pertinent, quae regem habet Christum. Illa enim in terra quasi maior est tempore; non sublimitate,
non honore. Civitas illa prior nata; civitas ista posterior nata. Illa enim incoepit a Cain; haec ab Abel.
Haec duo corpora sub duobus regibus agentia, ad singulas civitates pertinentia, adversantur sibi
usque in finem saeculi, donec fiat ex commixtione separatio, et alii ponantur ad dexteram, alii ad
sinistram, dicaturque illis: Venite, benedicti Patris mei, percipite regnum quod vobis paratum est ab
exordio mundi; illis autem: Ite in ignem aeternum, qui paratus est diabolo et angelis eius 29.
Christus enim hoc dicit: Venite, benedicti Patris mei, percipite regnum quod vobis paratum est ab
initio mundi. Rex civitatis suae, victor super omnia. Illis autem ad sinistram constitutis tamquam
civitati iniquorum: Ite, inquit, in ignem aeternum. Numquid separat ab eis regem? Non: addidit
enim, qui paratus est diabolo et angelis eius.

Iniquorum civitas prior aetate; Dei civitatem non natura sed gratia constituit.
7. Intendite, fratres, intendite, rogo vos. Delectat enim me pauca adhuc loqui vobis de civitate hac
dulci. Gloriosissima enim de te dicta sunt, civitas Dei 30. Et si oblitus fuero tui, Ierusalem,
obliviscatur me dextera mea 31.Dulcis est enim una patria, et vere una patria, sola patria: praeter
illam quidquid nobis est, peregrinatio est. Dicam ergo quod agnoscatis, quod approbetis:
commemorabo quod nostis; non docebo quod ignoratis. Non prius, inquit Apostolus, quod spiritale
est, sed quod animale; postea quod spiritale 32. Ideo civitas illa maior aetate, quia prior natus est
Cain, et postea Abel 33: sed in his maior serviet minori 34. Illa maior aetate; ista maior dignitate.
Quare illa maior aetate? Quia non prius quod spiritale est, sed quod animale. Quare ista maior
dignitate? Quia maior serviet minori. Aedificavit autem civitatem Cain, sicut legimus 35: antequam
esset ulla civitas, in primordio rerum humanarum, aedificavit civitatem Cain. Procul dubio intellegas
iam natos fuisse multos homines ex illis duobus, et ex his quos genuerant, ut posset esse aptus et
congruus numerus cui nomen civitatis imponeretur. Aedificavit ergo civitatem Cain, ubi non erat
civitas. Aedificata est et postea Ierusalem, regnum Dei, civitas sancta, civitas Dei; et posita in
specie quadam umbrae significantis futura. Intellegite itaque magnum mysterium, et tenete quod
praelocutus sum: Non prius quod spiritale, sed quod animale, postea spiritale: ideo ergo Cain prior
aedificavit civitatem, et ibi aedificavit ubi nulla erat civitas. Ut vero aedificaretur Ierusalem, non ibi
aedificata est ubi non erat civitas, sed erat civitas primo quae appellabatur Iebus, unde Iebusaei. Ea
capta, devicta, subiecta, aedificata est nova civitas tamquam destructa vetere; et appellata
Ierusalem, Visio pacis, civitas Dei 36. Unusquisque ergo natus ex Adam, nondum pertinet ad
Ierusalem: portat enim secum traducem iniquitatis, poenamque peccati, deputatus morti; et
pertinet quodammodo ad veterem quamdam civitatem. Sed si futurus est in populo Dei, destruetur
vetus, et aedificabitur novus. Ideo ergo Cain civitatem aedificavit ubi non erat civitas. A mortalitate
enim et a malitia quisque incipit, ut fiat bonus postea. Sicut enim per inobedientiam unius hominis,
peccatores constituti sunt multi; ita per obedientiam unius hominis, iusti constituentur multi 37. Et
omnes in Adam morimur 38; et unusquisque nostrum ab Adam natus est. Transeat ad Ierusalem;
destruetur vetus, et aedificabitur novus. Tamquam devictis Iebusaeis, ut aedificetur Ierusalem,
dicitur: Exuite vos veterem hominem, et induite novum 39. Iamque aedificatis in Ierusalem, et
gratiae luce fulgentibus, dicitur: Fuistis aliquando tenebrae; nunc autem lux in Domino 40. Mala ergo
civitas ab initio usque in finem currit; et bona civitas mutatione malorum conditur.

Babyloniae cives administrant actus civitatis Ierusalem. Civis Ierusalem malae
civitati praepositi.
8. Et sunt istae duae civitates permixtae interim; in fine separandae: adversus se invicem
confligentes; una pro iniquitate, altera pro iustitia; una pro vanitate, altera pro veritate. Et
aliquando ipsa commixtio temporalis facit, ut quidam pertinentes ad civitatem Babyloniam,
administrent res pertinentes ad Ierusalem; et rursum quidam pertinentes ad Ierusalem,
administrent res pertinentes ad Babyloniam. Difficile aliquid promisisse videor. Patientes estote,
donec demonstretur exemplis. Omnia enim in vetere populo, sicut scribit Apostolus, in figura
contingebant eis: scripta sunt autem ad correctionem nostram in quos finis saeculorum obvenit 41.
Respicite ergo populum illum primum, positum etiam ad significandum populum posteriorem; et
videte ibi quae dico. Fuerunt reges magni in Ierusalem; notum est; numerantur, nominantur.
Omnes ergo iniqui cives erant Babyloniae, et administrabant res Ierusalem: omnes in finem inde
separandi, nonnisi ad diabolum pertinent. Rursus invenimus cives de Ierusalem administrasse res
quasdam pertinentes ad Babyloniam. Nam tres illos pueros victus miraculo Nabuchodonosor regni
sui administratores fecit, et constituit eos super satrapas suos; et administrabant res Babyloniae
cives de Ierusalem 42. Respicite nunc impleri hoc et agi in Ecclesia, et his temporibus. Omnes de
quibus dictum est: Quae dicunt facite; quae autem faciunt facere nolite 43, cives sunt Babyloniae,

374

