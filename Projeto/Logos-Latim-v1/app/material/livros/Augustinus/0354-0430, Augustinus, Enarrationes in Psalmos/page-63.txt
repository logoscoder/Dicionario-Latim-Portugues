Delicta nostra sua fecit Christus.
3. [v 2.] Deus, Deus meus, respice me: quare me dereliquisti? Istum versum primum in cruce
audivimus, ubi Dominus dixit: Eli, Eli; quod est, Deus, meus, Deus meus: Lama sabacthani? quod
est, quare me dereliquisti 7 Interpretatus est illud Evangelista, et dixit eum hebraice dixi se: Deus
meus, Deus meus, quare me dereliquisti? Quid voluit dicere Dominus? Non enim dereliquerat illum
Deus, cum ipse esset Deus; utique Filius Dei Deus, utique Verbum Dei Deus. Audi a capite illum
evangelistam, qui ructabat quod biberat de pectore Domini 8, videamus si Deus est Christus: In
principio erat Verbum, et Verbum erat apud Deum, et Deus erat Verbum 9. Ipsum ergo Verbum
quod Deus erat, caro factum est, et habitavit in nobis. Et cum Verbum Deus factum esset caro,
pendebat in cruce, et dicebat: Deus meus, Deus meus, respice me: quare me dereliquisti? Quare
dicitur, nisi quia nos ibi eramus, nisi quia corpus Christi Ecclesia 10. Utquid dixit, Deus meus, Deus
meus, respice me: quare me dereliquisti? nisi quodammodo intentos nos faciens et dicens, psalmus
iste de me scriptus est? Longe a salute mea, verba delictorum meorum. Quorum delictorum, de quo
dictum est: Qui peccatum non fecit, nec inventus est dolus in ore eius 11. Quomodo ergo dicit
delictorum meorum; nisi quia pro delictis nostris ipse precatur, et delicta nostra sua delicta fecit, ut
iustitiam suam nostram iustitiam faceret?

Cur oratio interdum non exaudiatur.
4. [v 3.] Deus meus, clamabo ad te per diem, et non exaudies; et nocte, et non ad insipientiam
mihi: dixit utique de me, de te, de illo; corpus enim suum gerebat, id est Ecclesiam. Nisi forte
putatis, fratres, quia quando dixit Dominus, Pater, si fieri potest, transeat a me calix iste 12, mori
timebat. Non est fortior miles, quam imperator. Sufficit servo ut sit sicut dominus eius 13. Paulus
dicit, miles regis Christi: Compellor e duobus, concupiscentiam habens dissolvi, et esse cum
Christo 14. Ille optat mortem, ut sit cum Christo, et ipse Christus timet mortem? Sed quid nisi
infirmitatem nostram portabat, et pro his qui adhuc timent mortem in corpore suo constitutis, ista
dicebat? Inde erat illa vox, membrorum ipsius vox erat, non capitis; sic et hic, Per diem et noctem
clamavi, et non exaudies. Multi enim clamant in tribulatione, et non exaudiuntur: sed ad salutem,
non ad insipientiam. Clamavit Paulus ut auferretur ab eo stimulus carnis, et non est exauditus ut
auferretur; et dictum est ei: Sufficit tibi gratia mea, nam virtus in infirmitate perficitur 15. Ergo non
est exauditus; sed non ad insipientiam, sed ad sapientiam: ut intellegat homo medicum esse Deum,
et tribulationem medicamentum esse ad salutem, non poenam ad damnationem. Sub medicamento
positus ureris, secaris, clamas: non audit medicus ad voluntatem, sed audit ad sanitatem.
5. [v 4.] Tu autem in sancto habitas, laus Israel. In illis habitas, quos sanctificasti, et quos facis
intellegere quia ad utilitatem quosdam non exaudis, et ad damnationem quosdam exaudis. Ad
utilitatem non est exauditus Paulus, ad damnationem exauditus est diabolus. Petiit Iob ad
tentandum, et concessum est 16. Daemones petierunt se ire in porcos, et exauditi sunt 17.
Daemones exaudiuntur, Apostolus non exauditur: sed illi exaudiuntur ad damnationem, Apostolus
non exauditur ad salutem: quia non ad insipientiam mihi. Tu autem in sancto habitas, laus Israel.
Quare non exaudis et tuos? Quare dico ista? Mementote semper dici, Deo gratias. Et magna est hic
multitudo, et qui non solent venire, venerunt: omnibus dico, quia in tribulatione positus christianus
probatur, si non dereliquit Deum suum. Nam quando bene est homini, desertus est sibi christianus.
Ignis intrat in fornacem, et fornax aurificis magni sacramenti res est. Ibi est aurum, ibi est palea, ibi
ignis in angusto operatur. Ignis ille non est diversus, et diversa agit; paleam in cinerem vertit, auro
sordes tollit. In quibus autem habitat Deus, utique in tribulatione meliores fiunt, tamquam aurum
probati. Et si forte petierit inimicus diabolus, et concessum illi fuerit: sive aliquo dolore corporis,
sive aliquo damno, sive amissione suorum, fixum cor habeat in illo qui se non subtrahit; et si quasi
subtrahit aurem ploranti, sed apponit misericordiam deprecanti. Novit quid agat qui nos fecit, novit
et reficere nos. Bonus est structor qui aedificavit domum; et si aliquid ibi ceciderit, novit resarcire.
6. [v 5.] Et vide quid dicat: In te speraverunt patres nostri: speraverunt, et eruisti eos. Et novimus,
et legimus quam multos patres nostros sperantes in se eruit Deus. Eruit ipsum populum Israel de
terra Aegypti 18; eruit tres pueros de camino ignis 19; eruit Danielem de lacu leonum 20; eruit
Susannam de falso crimine 21. Omnes invocaverunt, et eruti sunt. Numquid defecit ad Filium suum,
ut in cruce pendentem non exaudiret? Quare autem ipse non eruitur modo, qui dixit: In te
speraverunt patres nostri, et eruisti eos?
7. [v 7.] Ego autem sum vermis, et non homo. Vermis, et non homo: nam est et homo vermis; sed
ille, Vermis, et non homo. Unde non homo? Quia Deus. Quare ergo sic se abiecit ut diceret, Vermis?

63

