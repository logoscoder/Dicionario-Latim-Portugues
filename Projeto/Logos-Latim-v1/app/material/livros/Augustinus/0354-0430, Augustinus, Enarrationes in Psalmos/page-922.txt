in sancta sanctorum, in interiora veli, quo non intrabat sacerdos in figura nisi semel in anno, sicut et
Dominus in toto tempore semel oblatus est. Ipse obtulit se, ipse sacerdos, ipse victima, et intravit in
sancta sanctorum semel, et iam non moritur, nec mors ei ultra dominabitur), securi sumus, quia
habemus Sacerdotem; ibi offeramus et hostiam 19. Videamus quod sacrificium debemus offerre;
quia holocaustis non delectatur Deus noster, sicut audistis in psalmo. Sed ibi sequitur et ostendit
quid offerat: Sacrificium Deo spiritus contribulatus: cor contritum et humiliatum Deus non spernit 20.
Si ergo humiliatum cor sacrificium Deo est, sacrificium obtulit qui dixit: Domine, non est exaltatum
cor meum. Vide alio loco sic offerentem: dicit Deo: Vide humilitatem meam et laborem meum, et
dimitte omnia peccata mea 21.

De Simone mago.
5. Domine, non est exaltatum cor meum, neque in altum elati sunt oculi mei; neque ingressus sum
in magnis, neque in mirabilibus super me. Hoc planius dicatur, et audiatur. Non fui superbus, nolui
quasi in mirabilibus innotescere hominibus; nec quaesivi aliquid supra vires meas, unde me apud
imperitos iactarem. Intendat Caritas vestra; magna res commendatur. Quomodo Simon ille magus
in mirabilibus ingredi volebat super se, propterea plus illum delectavit potentia Apostolorum, quam
iustitia Christianorum. At ubi vidit per manus impositionem Apostolorum et per orationes eorum
Deum dare fidelibus Spiritum sanctum; et quia tunc per miraculum demonstrabatur adventus
Spiritus sancti, ut linguis loquerentur, quas non didicerant, omnes super quos veniebat Spiritus
sanctus (nec ideo modo non datur Spiritus sanctus, quia linguis non loquuntur, qui credunt. Ideo
enim tunc oportebat ut linguis loquerentur, ut significarent omnes linguas Christo credituras. Ubi
impletum est quod significabatur, miraculum ablatum est): cum ergo hoc videret Simon, voluit talia
facere, non talis esse; et nostis quia etiam pecunia putavit comparandum Spiritum sanctum. Erat
ergo de talibus qui in templum intrant ad emendum et vendendum; emere volebat quod vendere
disponebat: et vere, fratres mei, quia talis ille erat, et sic intraverat ad eos. Dominus illos expulit de
templo qui columbas vendebant; columba autem Spiritum sanctum significat: volebat ergo Simon
emere columbam, et vendere columbam; accessit Dominus Iesus Christus, qui habitabat in Petro, et
flagello resticulae expulit foras malum mercatorem 22.

Singula officium suum habent corporis membra.
6. Ergo sunt homines quos delectat miraculum facere, et ab eis qui profecerunt in Ecclesia
miraculum exigunt; et ipsi qui quasi profecisse sibi videntur, talia volunt facere, et putant se ad
Deum non pertinere si non fecerint. Dominus autem Deus noster, qui novit quid cui tribuat, et ut
servetur compago corporis in pace, alloquitur Ecclesiam per Apostolum: Non potest dicere oculus
manui: Opus te non habeo; aut iterum caput pedibus: Opus vobis non habeo. Si totum corpus
oculus, ubi auditus? si totum corpus auditus, ubi odoratus? 23 Ergo in membris nostris videtis,
fratres, quomodo singula officium suum habeant membra. Oculus videt, et non audit; auris audit, et
non videt; manus operatur, nec audit, nec videt; pes ambulat, nec audit, nec videt, nec facit quod
manus. Sed in uno corpore si sit sanitas, et non adversum se litigent membra, auris videt in oculo,
oculus audit in aure; nec obici potest auri quod non videt, ut dicatur ei: Nihil es, minor es; numquid
videre et discernere colores potes, quod facit oculus? Respondet enim auris de pace corporis, et
dicit: Ibi sum ubi est oculus, in eo corpore sum; in me non video, in illo cum quo sum video. Ita cum
auris dicit: Oculus mihi videt; oculus dicit: Auris mihi audit; oculi et aures dicunt: Manus nobis
operantur; manus dicunt: Oculi et aures nobis vident et audiunt: oculi et aures et manus dicunt:
Pedes nobis ambulant: omnia in uno corpore cum operantur, si sit ibi sanitas et concordent
membra, gaudent et congaudent sibi. Et si aliquid molestiae sit in aliquo membro, non se deserunt,
sed compatiuntur sibi 24. Numquid, quia in corpore pes quasi longe videtur ab oculis (illi enim sunt
locati in sublimitate, illi autem infra positi), quando forte pes spinam calcaverit, deserunt oculi; et
non, sicut videmus, totum corpus contrahitur, et sedet homo, curvatur spina dorsi, ut quaeratur
spina quae haesit in planta? Omnia membra quidquid possunt faciunt, ut de infimo et exiguo loco
spina quae inhaeserat educatur. Sic ergo, fratres, quisquis in corpore Christi non potest resuscitare
mortuum, non illud quaerat, sed quaerat ne discordet in corpore; quomodo si auris quaerat videre,
discordare potest. Nam quod non accepit, non potest facere. Sed si ei obiectum fuerit et dictum: Si
iustus esses, resuscitares mortuum, quomodo resuscitavit Petrus. In Christo enim maiora videntur
fecisse Apostoli, quam ipse Dominus 25. Sed unde fieri potest ut plus valeant sarmenta, quam radix?
Quomodo autem quasi maiora videntur fecisse illi, quam ille? Ad vocem Domini surrexerunt mortui,
ad umbram transeuntis Petri surrexit mortuus 26. Maius hoc videtur, quam illud. Sed Christus facere
sine Petro poterat, Petrus nisi in Christo non poterat: Quia sine me, inquit, nihil potestis facere 27.
Cum ergo hoc audierit homo qui proficit, quasi obiectam calumniam ab ignaris paganis, ab
hominibus nescientibus quid loquantur; in compage corporis Christi respondeat et dicat: Qui dicis:

922

