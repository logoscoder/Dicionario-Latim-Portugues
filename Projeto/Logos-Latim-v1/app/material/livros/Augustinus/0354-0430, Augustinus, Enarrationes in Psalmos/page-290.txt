31. Sacrificium laudis glorificabit me: et ibi via est, qua ostendam illi salutare Dei. In sacrificio
laudis via est, qua illi ostendam salutare Dei. Quod est salutare Dei? Christus Iesus. Et quomodo in
sacrificio laudis nobis ostenditur Christus Quia Christus cum gratia venit ad nos. Haec dicit
Apostolus: Vivo autem iam non ego, vivit vero in me Christus: quod autem in carne vivo, in fide vivo
Filii Dei, qui me dilexit et tradidit semetipsum pro me 114. Agnoscant ergo peccatores, quia non opus
esset medicus, si sani essent 115. Etenim Christus pro impiis mortuus est 116. Cum ergo agnoscunt
impietates suas, et primo imitantur Publicanum illum dicentem: Domine, propitius esto mihi
peccatori: ostendunt vulnera, implorant medicum; et quia non se laudant, sed reprehendunt se, ut
qui gloriatur, non in se, sed in Domino glorietur 117, agnoscunt causam adventus Christi, quia ideo
venit ut peccatores salvos faceret: Quia Iesus Christus venit, inquit, in hunc mundum peccatores
salvos facere, quorum primus ego sum 118. Proinde illos Iudaeos, de opere suo gloriantes, sic arguit
idem Apostolus, ut eos diceret ad gratiam non pertinere, qui meritis et operibus suis mercedem
deberi arbitrabantur 119. Qui ergo ad gratiam se scit pertinere, quod est Christus, et quod est
Christi, novit quia indiget gratia. Si gratia vocatur, gratis datur; si gratis datur, nulla merita tua
praecesserunt ut detur. Nam si praecesserunt merita tua, merces non imputatur secundum
gratiam, sed secundum debitum 120. Si ergo dicis praecessisse merita tua, te vis laudari, non Deum:
ideo non agnoscis Christum, qui venit cum gratia Dei. Converte ergo te ad merita tua, vide illa mala
fuisse, ut non tibi deberetur nisi supplicium, non praemium. Et cum videris quid tibi per meritum
debeatur, agnoscis quid per gratiam donetur; et sacrificio laudis glorificas Deum. Ibi est enim via, in
qua noveris Christum salutare Dei.

66

IN PSALMUM 50
ENARRATIO
Sermo

Ne alios christianos saucios negligatis sed ut facilius sanetis, sani permanere
debetis.
1. Multitudinis huius, nec frequentia fraudanda est, nec infirmitas oneranda. Silentium petimus et
quietem, ut vox nostra post hesternum laborem possit aliquantis viribus perdurare. Credendum est
Caritatem vestram non ob aliud hodierno die copiosius convenisse, nisi ut oretis pro eis quos
absentes facit alienus et perversus affectus. Neque enim loquimur de Paganis, neque de Iudaeis,
sed de Christianis; neque de his adhuc catechumenis, sed de multis etiam baptizatis, a quorum
lavacro nihil distatis, et eorum tamen cordi dissimiles estis. Quam multos enim hodie fratres nostros
cogitamus et plangimus ire in vanitates et insanias mendaces 1, neglegere quo vocati sunt! Qui si
forte in ipso circo aliqua ex causa expavescant, continuo se signant, et stant illic portantes in
fronte, unde abscederent si hoc in corde portarent. Deprecanda est misericordia Dei, ut donet
intellectum ad ista damnanda, et affectum ad fugienda, et misericordiam ad ignoscenda.
Opportune ergo de poenitentia psalmus hodie cantatus est. Loquamur et cum absentibus: erit ad
eos vox nostra memoria vestra. Ne saucios et languidos neglegatis, sed ut facilius sanetis, sani
permanere debetis. Corrigite arguendo, consolamini alloquendo, exemplum praebete bene vivendo,
aderit eis qui adfuit et vobis. Non enim, vobis iam ista pericula praetergressis, fons misericordiae
Dei praecisus est. Qua venistis, venient; qua transistis, transibunt. Molestum est quidem, et nimium
periculosum, imo perniciosum, et pro certo exitiabile, quod scientes peccant. Aliter enim ad has
vanitates currit qui vocem Christi contemnit, aliter ille qui novit quid fugiat. Sed nec de talibus
desperari debere, iste psalmus ostendit.

Peccatum David urget nos ad timendum ne cadamus, sed etiam ad sperandum
ut, si cecidimus, surgamus.
2. [vv 1.2.] Inscribitur enim titulus eius: Psalmus ipsi David, cum venit ad eum Nathan propheta,
quando intravit ad Bersabee. Bersabee erat mulier uxor aliena. Cum dolore quidem dicimus et
tremore, sed tamen Deus noluit taceri quod voluit scribi. Dicam ergo non quod volo, sed quod
cogor; dicam non exhortans ad imitationem, sed instruens ad timorem. Huius mulieris uxoris
alienae pulchritudine captus rex et propheta David, ex cuius semine secundum carnem Dominus
venturus erat 2, adulteravit eam. Hoc in isto psalmo non legitur, sed in titulo eius apparet; in libro
autem Regnorum plenius legitur. Utraque Scriptura canonica est, utrique sine ulla dubitatione a
Christianis fides adhibenda est. Commissum atque conscriptum est. Huius etiam maritum in bello

290

