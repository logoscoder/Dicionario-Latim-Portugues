contemptu. Quando efficientur muta labia ista? In hoc saeculo? Nunquam. Quotidie clamant contra
Christianos, maxime humiles; quotidie blasphemant, quotidie latrant: augent linguis suis poenas,
quibus apud inferos sitiant, et aquae stillam sine causa desiderent 8. Non ergo nunc muta
efficiuntur labia istorum. Sed quando? Quando traducent eos ex adverso iniquitates eorum, sicut
dicitur in libro Sapientiae: Tunc stabunt iusti in magna constantia adversus eos qui se
angustaverunt. Tunc dicent illi: Hi sunt quos aliquando habuimus in risum et in similitudinem
improperii. Quomodo computati sunt inter filios Dei, et inter sanctos sors illorum est? Nos insensati,
vitam illorum aestimabamus insaniam 9. Tunc efficientur labia eorum muta, qui loquuntur adversus
iustum iniquitatem, in superbia et in contemptu. Modo enim dicunt nobis: Ubi est Deus vester? Quid
colitis? Quid videtis? Creditis, et laboratis: certum est quod laboratis, incertum est quod speratis.
Quando venerit certum quod speramus, muta efficientur labia dolosa.
6. [v 20.] Proinde vide quid sequitur, quia muta efficientur labia dolosa, quae loquuntur adversus
iustum iniquitatem, in superbia et contemptu. Attendit iste qui sic gemit, vidit bona Dei intus in
spiritu, vidit haec bona quae in occulto videntur, sed ab impiis non videntur. Vidit eos propterea
loqui adversus iustum iniquitatem in superbia et contemptu, quia bona huius saeculi videre norunt,
bona autem futuri saeculi nec cogitare sciunt. Sed ut commendaret ipsa bona futuri saeculi
hominibus, quos iubet tolerare, non amare praesentia, exclamavit et addidit: Quam multa
multitudo dulcedinis tuae, Domine! Hic homo impius si dicat: Ubi est ista multitudo dulcedinis?
Respondebo: Quomodo tibi ostendam multitudinem huius dulcedinis, qui palatum de febre
iniquitatis perdidisti? Mel si non nosses, quam bene saperet non clamares, nisi gustasses. Palatum
cordis non habes ad haec bona gustanda; quid tibi faciam? Quomodo ostendam? Non est cui dicere:
Gustate, et videte quoniam suavis est Dominus 10. Quam multa multitudo dulcedinis tuae, Domine,
quam abscondisti timentibus te! Quid est abscondisti illis? Servasti illis, non negasti, ut soli ad eam
perveniant (bonum est enim quod iustis et impiis non potest esse commune); ut timendo
perveniant. Quamdiu enim adhuc timent, nondum et ipsi pervenerunt: sed credunt se perventuros,
et a timore incipiunt. Nihil enim dulcius est immortalitate sapientiae, sed initium sapientiae timor
Domini 11. Quam abscondisti timentibus te.

Ne christianus Christi opprobria erubescat.
7. Perfecisti autem sperantibus in te in conspectu filiorum hominum. Non: Perfecisti in conspectu
filiorum hominum; sed, sperantibus in te in conspectu filiorum hominum: id est, eis perfecisti
dulcedinem tuam, qui sperant in te in conspectu filiorum hominum. Quomodo dicit Dominus: Qui
me negaverit coram hominibus, negabo et ego illum coram Patre meo 12. Ergo si speras in Domino,
coram hominibus spera: ne forte abscondas ipsam spem tuam in corde tuo, et timeas confiteri, cum
tibi pro crimine obiciatur quia christianus es. Cui autem modo obicitur quia christianus est? Tam
pauci non christiani remanserunt, ut eis magis obiciatur quia christiani non sunt, quam ipsi audeant
aliquibus obicere quia christiani sunt. Tamen dico vobis, fratres mei, incipe, quicumque me audis,
vivere quomodo christianus, et vide si non tibi obiciatur et a christianis, sed nomine, non vita, non
moribus. Nemo sentit nisi qui expertus est. Ergo intende, intuere quod audis. Vis vivere ut
christianus? vis sequi vestigia Domini tui? Obiciatur tibi, erubescis, et erubescendo dimittis. Viam
perdidisti. Videris tibi corde credidisse ad iustitiam, sed perdidisti; ore confessio fit ad salutem 13. Si
ergo vis ambulare viam Domini, etiam in conspectu hominum spera in Deum, id est, noli erubescere
de spe tua. Quomodo vivit in corde tuo, sic habitet in ore tuo: quia non sine causa signum suum
Christus in fronte nobis figi voluit, tamquam in sede pudoris, ne Christi opprobria christianus
erubescat. Hoc ergo in conspectu hominum si feceris, si inde coram hominibus non erubueris, si in
conspectu filiorum hominum nec ore nec factis Christum negaveris; spera tibi perfici dulcedinem
Dei.

Tabernaculum Dei Ecclesia catholica.
8. [v 21.] Quid sequitur? Abscondes eos in abscondito vultus tui. Qualis est locus iste? Non dixit:
Abscondes eos in coelo tuo: non dixit: Abscondes eos in paradiso: non dixit: Abscondes eos in sinu
Abrahae. Multis enim fidelibus loca futura sanctorum in Scripturis sanctis posita sunt. Vilescat
totum quidquid praeter Deum est. Qui nos tuetur in loco vitae huius, ipse post istam vitam sit locus
noster: quia et iste psalmus hoc ei ait superius: Esto mihi in Deum protectorem, et in domum
refugii 14. Ergo erimus in vultu Dei absconditi. Quis sinus est in facie Dei, a me exspectatis audire?
Purgate cor, ut ipse illuminet, et quem invocatis intret. Esto domus eius, et erit domus tua: habitet
in te, et tu habitabis in eo. Si eum in hoc saeculo exceperis corde tuo, ille post hoc saeculum
excipiet te vultu suo. Abscondes, inquit, eos. Ubi? In abscondito vultus tui. A conturbatione
hominum: ibi enim non conturbantur, cum absconduntur; in abscondito vultus tui non conturbantur.

109

