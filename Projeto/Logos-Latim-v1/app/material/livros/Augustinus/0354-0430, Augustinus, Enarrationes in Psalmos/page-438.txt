Confortati sunt inimici mei: et quod primo, qui oderunt me gratis; hoc postea, qui persequuntur me
iniuste. Quod ergo gratis, hoc est iniuste. Ipsa est vox martyrum, non in poena, sed in causa. Non
persecutionem pati, non teneri, non flagellari, non includi, non proscribi, non occidi laus est; sed
habendo causam bonam, ista pati, haec laus est. Laus enim est in causae bonitate, non in poenae
acerbitate. Nam quantacumque fuerint supplicia martyrum, numquid aequantur suppliciis omnium
latronum, omnium sacrilegorum, omnium sceleratorum? Quid enim, et hos odit mundus? Odit
plane. Excedunt enim mundi medietatem amplitudine malitiae, et ab ipsa mundanorum
quodammodo hominum societate alieni sunt, infestantes pacem etiam terrenam; et patiuntur multa
mala, sed non gratis. Denique vide vocem illius latronis cum Domino in cruce pendentis, cum
insultaret ex alia parte unus duorum latronum Domino crucifixo, et diceret: Si Filius Dei es, libera
te: compescuit illum alter, et dixit: Tu non times Deum, vel quia in eadem damnatione positus es?
Et nos quidem recte pro factis nostris 38. Ecce non gratis: sed confessione effudit ex se saniem, et
factus est aptus cibo Domini. Exclusit iniquitatem suam, accusavit eam, et caruit ea. Ecce ibi duo
latrones, ibi et Dominus; et illi crucifixi, et ille crucifixus: et illos odio habuit mundus, sed non gratis;
et illum odio habuit, sed gratis. Quae non rapui, tunc exsolvebam. Hoc est gratis. Non rapui, et
exsolvebam; non peccavi, et poenas dabam. Solus enim ipse talis, ipse vere nihil rapuit. Non solum
nihil rapuit, sed etiam quod non de rapina habebat, hoc se evacuavit, ut ad nos veniret. Non enim
rapinam arbitratus est esse aequalis Deo; et tamen semetipsum exinanivit, formam servi
accipiens 39. Omnino non rapuit. Sed quis rapuit? Adam. Quis rapuit primo? Ille ipse qui seduxit
Adam. Quomodo rapuit diabolus? Ponam sedem meam ad aquilonem, et ero similis Altissimo 40.
Usurpavit sibi quod non acceperat: ecce rapinam. Usurpavit sibi diabolus quod non acceperat,
perdidit quod acceperat; et de ipso calice superbiae suae, ei quem decipere volebat propinavit:
Gustate, inquit, et eritis sicut dii 41. Rapere voluerunt divinitatem, perdiderunt felicitatem. Ille ergo
rapuit, et ideo exsolvit. Ego autem, inquit, quae non rapui, tunc exsolvebam. Ipse Dominus
propinquans passioni, in Evangelio sic loquitur: Ecce venit princeps huius mundi, id est diabolus, et
in me nihil inveniet, id est, quare me occidat non inveniet; sed ut sciant omnes quia voluntatem
Patris mei facio, surgite, eamus 42: et iit ad passionem, solvere quod non rapuit. Quid est enim, in
me nihil inveniet? Nullam culpam. An aliquid perdidit de domo sua diabolus? Iste discutiat raptores;
nihil apud me inveniet. Tamen nihil rapuisse se dicit, peccatum attendens, nihil usurpasse quod
eius non esset; hoc est enim rapinae, hoc iniquitatis: nam ab ipso diabolo extorsit quos ipse
rapuerat. Nemo, inquit, in domum fortis intrat, et vasa eius diripit, nisi prius alligaverit fortem 43.
Alligavit fortem, et vasa eius diripuit, certe non rapuit; sed respondet tibi: Vasa ista de domo magna
mea perierant; non furtum feci, sed furtum recepi.

Dei sapientia et stultitia.
10. [v 6.] Deus tu scisti imprudentiam meam. Iterum ex ore corporis. Nam quae imprudentia in
Christo? Nonne ipse est Dei Virtus et Dei Sapientia? An illam dicit imprudentiam suam, de qua dicit
Apostolus: Stultum Dei sapientius est hominibus 44? Imprudentiam meam: hoc ipsum quod in me
irriserunt qui sibi videntur esse sapientes. Tu scisti quare fieret: tu scisti imprudentiam meam. Quid
enim tam simile imprudentiae, quam cum haberet in potestate, una voce suos persecutores
prosternere, ut pateretur se teneri, flagellari, conspui, colaphizari, spinis coronari, ligno affigi?
Imprudentiae simile est; stultum videtur: sed stultum hoc superat omnes sapientes. Stultum
quidem est: sed et granum quando cadit in terram, si nemo sciat consuetudinem agricolarum,
stultum videtur. Labore magno metitur, portatur ad aream, trituratur, ventilatur: post tanta pericula
coeli et tempestatum, et labores rusticanorum curamque dominorum, mittitur in horreum
frumentum purgatum. Venit hiems; et quod purgatum erat, profertur et proicitur: imprudentia
videtur; sed ut non sit imprudentia, spes facit. Non ergo ille pepercit sibi; quia et Pater illi non
pepercit, sed pro nobis omnibus tradidit illum 45. Et de ipso, Qui dilexit me, inquit Apostolus, et
tradidit seipsum pro me 46: quia granum, nisi ceciderit in terram ut moriatur, fructum, inquit, non
reddet 47. Haec est imprudentia; sed tu nosti illam: isti autem si cognovissent, nunquam Dominum
gloriae crucifixissent 48. Deus, tu scisti imprudentiam meam; et delicta mea a te non sunt
abscondita. Hoc plane, lucide, aperte, quia ex ore corporis intellegendum est. Delicta nulla Christus
habuit; fuit delictorum susceptor, sed non commissor. Et delicta mea a te non sunt abscondita: id
est, confessus sum tibi omnia delicta mea; et ante os meum vidisti ea in cogitatione mea, vidisti
vulnera quae sanares. Sed ubi? Utique in corpore, in membris; in illis fidelibus, unde illi haerebat
iam membrum illud quod confitebatur peccata sua. Et delicta, inquit, mea a te non sunt abscondita.

Christi corpus scandalis et persecutionibus premitur.
11. [v 7.] Non erubescant in me, qui te exspectant, Domine, Domine virtutum. Rursus vox capitis:
Non erubescant in me: non dicatur illis: Ubi est de quo praesumebatis? non dicatur illis: Ubi est qui

438

