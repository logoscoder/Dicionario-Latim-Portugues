tolerantem, longanimem, patientem. Sed numquid decipit qui promisit? Medicus exserit ferrum ad
secandum vulnera, et dicit ei quem secturus est: Patiens esto, sustine, tolera: in doloribus exigit
patientiam, sed post dolores promittit salutem. Et ille qui tolerat dolores in ferro medici, nisi sibi
proponat sanitatem, quam nondum habet, deficit in dolore quem patitur. Multa ergo mala sunt in
isto saeculo, intus, foris; prorsus non cessant, abundant scandala: nemo illa sentit, nisi qui graditur
viam Dei. Ei dicitur in omnibus divinis paginis, ut toleret praesentia, speret futura, amet quem non
videt, ut amplectatur cum viderit. Caritas enim quae tertia nobis adiungitur ad fidem et spem,
maior est supra fidem et spem: quia fides rerum est quae non videntur; erit autem species cum
visae fuerint: et spes rei est quae non tenetur; quae adveniente ipsa re, non erit iam spes, quia
tenebimus, non sperabimus: caritas autem non novit nisi crescere magis magisque 2. Si enim
amamus quem non videmus, quomodo amaturi sumus cum viderimus? Desiderium ergo nostrum
crescat. Christiani non sumus, nisi propter futurum saeculum: nemo praesentia bona speret, nemo
sibi promittat felicitatem mundi, quia christianus est; sed utatur felicitate praesenti, ut potest,
quomodo potest, quando potest, quantum potest. Cum adest, consolationi Dei gratias agat: cum
deest, iustitiae Dei gratias agat. Ubique sit gratus, nusquam ingratus: et Patri consolanti et
blandienti gratus sit; et Patri emendanti et flagellanti et disciplinam danti gratus sit; amat enim ille
semper, sive blandiatur, sive minetur: et dicat quod audistis in Psalmo: Bonum est confiteri
Domino, et psallere nomini tuo, Altissime 3

In tranquillitate spei est sabbatum nostrum.
2. [v. 1.] Titulus Psalmi habet: Psalmus cantici in diem sabbati. Ecce et hodiernus dies sabbati est:
hunc in praesenti tempore otio quodam corporaliter languido et fluxo et luxurioso celebrant Iudaei.
Vacant enim ad nugas; et cum Deus praeceperit sabbatum, illi in his quae Deus prohibet exercent
sabbatum 4. Vacatio nostra a malis operibus, vacatio illorum a bonis operibus est. Melius est enim
arare, quam saltare. Illi ab opere bono vacant; ab opere nugatorio non vacant. Nobis sabbatum
indicit Deus. Quale? Primo ubi sit videte. Intus est, in corde est sabbatum nostrum. Multi enim
vacant membris, et tumultuantur conscientia. Omnis homo malus, sabbatum habere non potest:
nusquam enim illi conquiescit conscientia; necesse est in perturbationibus vivat. Cui autem bona
est conscientia, tranquillus est; et ipsa tranquillitas sabbatum est cordis. Attendit enim
promissorem Dominum; et si laborat in praesenti, extenditur spe futuri, et serenatur omne nubilum
tristitiae; sicut dicit Apostolus: Spe gaudentes 5. Ipsum autem gaudium in tranquillitate spei
nostrae, sabbatum nostrum est. Hoc commendatur, hoc cantatur in isto psalmo, quomodo sit homo
christianus in sabbato cordis sui, id est, in vacatione et tranquillitate et serenitate conscientiae suae
non perturbatus. Inde dicit hic, unde solent perturbari homines, et docet te agere sabbatum in
corde tuo.

Perverse et stulte homo mala tribuit Deo, bona sibi.
3. [v. 2.] Primum est, ut tu ipse, si aliquid profecisti, Deo confitearis ex eo quod profecisti, quia
munera ipsius sunt, non merita tua. Hinc incipe sabbatum, non tibi tribuendo quasi non acceperis
quod accepisti 6; neque excusando te ab eo quod facis mali, quia ipsa sunt tua. Perversi enim
homines et perturbati, qui non agunt sabbatum, mala sua Deo tribuunt, bona sua sibi. Si quid boni
fecerit: Ego feci, dicit: si quid mali fecerit, quaerit quem accuset, ne confiteatur Deo. Et quid est:
Quaerit quem accuset? Si non est valde impius, ad manum habet satanam quem accuset: Satanas
fecit, dicit, ipse mihi persuasit: quasi satanas habeat potestatem cogendi. Astutiam suadendi habet.
Sed si satanas loqueretur, et taceret Deus, haberes unde te excusares: modo aures tuae positae
sunt inter monentem Deum, et suggerentem serpentem. Quare huc flectuntur, hinc avertuntur?
Non cessat satanas suadere malum; sed nec Deus cessat admonere bonum. Satanas autem non
cogit invitum: in tua potestate est consentire, aut non consentire. Si aliquid persuadente satana
mali feceris; dimitte satanam, accusa te, ut accusatione tua Dei misericordiam merearis. Expetis
illum accusare qui non habet veniam? Te accusa, et accipis indulgentiam. Deinde multi non
accusant satanam, sed accusant fatum. Fatum meum me duxit, dicit. Cum dixeris illi: Quare fecisti?
quare peccasti? Et ille: Fato meo malo. Ne dicat: Ego feci, iam manus ad Deum tendit; lingua
blasphemat. Nondum quidem hoc aperte dicit, sed tamen attende, et vide quia hoc dicit. Quaeris ab
illo quid sit fatum; et dicit: Stellae malae. Quaeris ab illo quis fecit stellas, quis ordinavit stellas; non
habet quid tibi respondeat, nisi Deus: Restat ergo ut sive per transennam, sive per cannam longam,
sive per proximum, Deum accuset; et cum Deus puniat peccata, Deum faciat auctorem peccatorum
suorum. Non potest enim fieri ut puniat quod fecit: punit quod facis, ut liberet quod fecit. Aliquando
autem, dimissis omnibus, omnino directe eunt in Deum; et quando peccant, dicunt: Deus hoc voluit;
si nollet Deus, non peccarem. Ad hoc monet ut non solum non audiatur ut non pecces, sed
accusetur quia peccas? Quid ergo nos docet psalmus iste? Bonum est confiteri Domino. Quid est,

617

