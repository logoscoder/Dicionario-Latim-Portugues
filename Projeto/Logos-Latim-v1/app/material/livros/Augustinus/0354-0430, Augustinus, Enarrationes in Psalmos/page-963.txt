ideo cito exaudi me. Quia docuisti quid petam, da quod peto. Dicamus huic: Tale aliquid petis?
Audiamus nos, eructet petitionem suam, et videamus quid petat; et discamus per eum petere, ut
mereamur accipere. Veneras ad Ecclesiam, nescio quid hodie petiturus. Quid putamus veneras
petiturus? Veneras cum desiderio tuo, nescio quo, utinam innocenti, etsi carnali. Sed remove
iniquitatem, remove carnalitatem; disce quid petas, quid hodie celebres attende. Natalitium
sanctae et beatae feminae celebras, et forte felicitatem terrenam desideras. Illa propter desiderium
sanctum dimisit felicitatem quam habebat in terra; dimisit filios flentes et tamquam crudelem
matrem dolentes, quia velut perdiderat humanam misericordiam, quae ad divinam festinabat
coronam. Nesciebat vero illa quid desideraret, quid calcaret? Imo vero noverat psallere coram
Angelis Dei, eorumque desiderare consortium, amicitiam sanctam et puram, ubi ulterius non
moreretur, ubi iudicem nosset apud quem non valere posset mendacium. Quid ergo? in illa vita
nulla sunt bona? Imo vero ibi sola sunt bona, non malis mixta bona; securitates in quibus gaudeas
quantum vis, et nemo dicat tibi: Tempera te. Hic autem de bonis terrenis gaudere molestum est, et
periculosum nimis; ne sic gaudeas ut haereas, et gaudendo male pereas. Nam unde Deus miscet
tribulationes gaudiis terrenis, nisi ut tribulationem sentientes et amaritudinem, discamus aeternam
desiderare dulcedinem?

Multiplicatio alia egestatis, alia ubertatis est.
8. Quid ergo petit, videamus; quo merito dixerit: Cito exaudi me. Quid enim petis, ut cito
exaudiaris? Multiplicabis me. Multis modis multiplicatio intellegi potest. Est multiplicatio terrenae
generationis, secundum primam naturae nostrae benedictionem, quam audivimus: Crescite, et
multiplicamini, et implete terram, et dominamini eius 19. Sicne ille volebat multiplicari, qui dicebat:
Cito exaudi me? Et ista plane multiplicatio fructuosa est, et non venit nisi de benedictione Domini.
Iam quid dicam de aliis multiplicationibus? Multiplicatus est ille auro, ille argento, ille pecore, ille
familia, ille possessionibus, ille his omnibus. Multae sunt terrenae multiplicationes; felicior autem
filiorum: quamquam hominibus avaris etiam ipsa fecunditas molesta est. Timent enim ne pauperes
relinquantur, qui multi nasci potuerunt. Quae sollicitudo plerosque ad impietatem coegit, ut
obliviscerentur quod parentes essent, omnique humanitatis affectu exspoliati, exponerent filios
suos, ut eos facerent alienos; proiceret quae peperit, colligeret quae non peperit; illa contemneret,
illa diligeret; illa frustra mater carne, illa verior voluntate. Cum ergo sint multae multiplicationes, et
multa genera multiplicationum, quam multiplicationem quaerit qui dixit: Cito exaudi me? Ait enim:
Multiplicabis me. Exspectamus audire in quibus. Audi ergo: In anima mea. Non in carne mea, sed in
anima mea: Multiplicabis me in anima mea. Estne adhuc quod addatur, ne forte et multiplicatio in
anima non continuo felicitatem significet? Etenim curis homines in anima multiplicantur.
Multiplicatus videtur in anima, in quo etiam multiplicata sunt vitia. Ille tantummodo avarus est, ille
tantummodo superbus, ille tantummodo luxuriosus; iste et avarus, et superbus, et luxuriosus:
multiplicatus est in anima sua, sed malo suo. Multiplicatio ista egestatis est, non ubertatis. Ergo
quid tu qui dixisti: Cito exaudi me, et te abstulisti ab omni corpore, ab omni terrena re, ab omni
desiderio saeculari, ut diceres Deo: Multiplicabis me in anima mea? Adhuc explana quid desideres:
Multiplicabis me, inquit, in anima mea, virtute. Expressum votum, expressum desiderium, ab omni
confusione circumcisum. Si diceret: Multiplicabis me; terrena nescio quae cogitares: addidit, in
anima mea. Rursus, ne in anima vitia cogitares, addidit, virtute. Nihil est quod amplius a Deo
desideres, si vis bona et vera fronte dicere: Cito exaudi me.

Solus Christus suavitas est pluviae caelestis.
9. [v 4.] Confiteantur tibi, Domine, omnes reges terrae. Ita fiet, et ita fit, et quotidie fit; et
ostenditur non frustra dictum, nisi quia erat futurum. Confiteantur tibi, Domine, omnes reges
terrae. Sed et ipsi cum tibi confitentur, cum laudant te, non terrena desiderent a te. Quid enim
reges terrae desideraturi sunt? Nonne iam habent ipsum imperium? Quidquid amplius desideraverit
homo in terra, usque ad imperium est desiderium eius. Quid amplius potest? Altior sublimitas
necessaria est. Sed fortasse quanto altior, tanto periculosior. Ideoque reges quanto sunt in maiore
sublimitate terrena, tanto magis humiliari Deo debent. Utquid faciunt? Quoniam audierunt omnia
verba oris tui! O Domine, omnia verba oris tui! Nescio in qua gente abscondita erant Lex et
Prophetae, omnia verba oris tui. Sed in gente Iudaeorum sola erant omnia verba oris tui: quam
gentem laudans Apostolus ait: Quid ergo amplius est Iudaeo? aut quae utilitas circumcisionis?
Multum per omnem modum. Primum quidem, quia credita sunt illis eloquia Dei 20. Ibi erant verba
Dei. Sed da mihi illum Gedeon quemdam sanctum virum tempore Iudicum; videte quale signum
petivit a Domino: Ponam, inquit, vellus in area; compluatur vellus, area sicca sit 21. Et factum est:
complutum est vellus solum, area sicca erat. Petiit iterum signum: Area tota compluta sit, et solum
vellus siccum inveniatur 22. Et hoc factum est: compluta est area, sicco vellere. Primo complutum

963

