tempus suum quo resurgat et ipsa; quia resurrectionem carnis iam ostendit Dominus in seipso. Inde
illam voluit a nobis accipere, ut de nostra possemus non desperare. Ergo, fratres, caro servorum
quam occiderunt cultores idolorum, resurget in tempore suo: idola quae fregit Christus, nunquam
iterum faciet faber. Audistis, cum Ieremias legeretur ante apostolicam lectionem, si aurem
apposuistis; vidistis ibi tempora praesentia quae nunc agimus. Dixit enim: Dii qui coelum et terram
non fecerunt, pereant de terra et de sub coelo 2. Non dixit: Dii qui coelum et terram non fecerunt,
pereant de coelo et de terra; quia nunquam fuerunt in coelo: sed quid dixit? Dii qui coelum et
terram non fecerunt, pereant de terra. Quasi respondit ad terram, et defuit quod responderet de
coelo, quia illi non fuerunt in coelo: ipsam terram bis dixit, quia ipsa est sub coelo. Pereant de terra
et de sub coelo, de templis suis. Videte si non fit, si non ex magna parte iam factum est: quid enim
remansit, aut quantum remansit? Magis remanserunt idola in cordibus Paganorum, quam in locis
templorum.

Gentium idola e templis expulsa.
3. Ergo: Dominus regnavit, irascantur populi. Qui sedet super Cherubim: subaudis, regnavit.
Commoveatur terra. Iterum dixit: Irascantur populi. Quod enim dixit: Dominus; hoc repetivit: Qui
sedet super Cherubim: et quod dixit, regnavit, subaudiri fecit in alio versu: et quod ait: Irascantur
populi; hoc dixit: Commoveatur terra. Quid sunt enim populi, nisi terra? Quantum potest irascatur
terra ei qui iam sedet in coelo. Fuit enim Dominus et in terra, et assumpsit terram in qua esset in
terra. Induit se carnem, et prior voluit pati irascentes populos. Ne iram populorum timerent servi
eius, prior illam pati voluit: et quia necessaria erat ira populorum servis eius, ut a peccatis suis
omnibus per ipsas tribulationes curarentur, et sanarentur; amarum poculum prior medicus bibit, ne
bibere timeret aegrotus. Ergo: Dominus regnavit, irascantur populi: irascantur populi, quia de ira
ipsorum multa bona facit Deus. Illi irascuntur, et servi Dei purgantur; quia exercentur, coronantur.
Irascantur populi. Qui sedet super Cherubim regnavit; commoveatur terra. Cherubim sedes Dei est,
sicut Scripturae tradunt, coelestis quaedam sedes sublimis, quam nos non videmus; sed verbum
Dei novit illam, novit tamquam sedem suam, et ipsum Verbum Dei et Spiritus Dei dixit servis Dei
ubi sedeat Deus. Non quia sic sedet Deus, quomodo homo: sed tu si vis ut sedeat in te Deus, si
bonus eris, sedes Dei eris; sic. enim scriptum est: Sedes sapientiae, anima iusti 3. Thronus enim,
latine sedes dicitur. Nam et ipsum Cherubim interpretati sunt quidam quid diceretur latine, qui
noverunt linguam illam hebraeam; quia hebraea lingua dictum est Cherubim; et dixerunt esse
Cherubim Plenitudinem scientiae. Ergo quia superat Deus omnem scientiam, super plenitudinem
scientiae sedere dicitur. Sit in te ergo plenitudo scientiae, et eris et tu sedes Dei. Sed forte dicturus
es: Et quando in me erit plenitudo scientiae? et quis potest ad tantum culmen pervenire, ut sit in
illo plenitudo scientiae? Putas hoc velle Deum, ut sit in nobis ista plenitudo scientiae, ut noverimus
aut quot sint stellae, aut quot sint grana, non dico arenae, sed tritici, aut quot poma pendeant in
arbore? Ille novit omnia; quia capilli nostri numerati sunt Deo 4. Sed alia est plenitudo scientiae
quam voluit hominem nosse; ad legem Dei pertinet scientia quam te voluit habere. Et quis potest,
forte dicas mihi, perfecte nosse Legem, ut habeat in se plenitudinem scientiae Legis, et possit esse
sedes Dei? Noli turbari; breviter tibi dicitur quid habeas, si vis habere plenitudinem scientiae, et
esse sedes Dei: ait enim Apostolus: Plenitudo autem Legis caritas 5. Quid ergo est? Perdidisti totam
excusationem. Interroga cor tuum, vide utrum habeat caritatem. Si est ibi caritas, est ibi plenitudo
Legis; iam in te habitat Deus, sedes Dei factus es. Irascantur populi; quid facient irascentes populi
ei qui factus est sedes Dei? Qui contra te saeviant, attendis; qui in te sedeat, non attendis. Coelum
factus es, et terram times? Dicit enim alio loco Scriptura Dominum Deum nostrum dicere: Coelum
mihi sedes est 6. Si ergo et tu habendo plenitudinem scientiae, et habendo caritatem, utique sedes
Dei factus es, coelum factus es. Non enim hoc coelum oculis his nostris quod suspicimus, valde
pretiosum est Deo. Coelum Dei, animae sanctae sunt; coelum Dei, mentes Angelorum sunt, et
omnes mentes servorum eius. Ergo irascantur populi, commoveatur terra; quid facturi, aut quid
factura sedi Dei, et coelo ubi sedet Deus?

De civitate Dei et sanctorum.
4. [v. 2.] Dominus in Sion magnus, et excelsus est super omnes populos. Dominus in Sion magnus
et excelsus est. Ecce, si obscurum tibi erat, quia dictum est: Qui sedet super Cherubim, nesciebas
quid est Cherubim; et forte tibi figurabas animo quamdam cathedram coelestem, ingentem,
gemmatam, et ipsam dicebas Cherubim, carnali sensu volitans per phantasmata: dictum est tibi
quia Cherubim plenitudo scientiae est; et dictum est quia plenitudo scientiae, non cuiuslibet
scientiae, sed plenitudo scientiae Legis utilis est homini; et ne desperares de ipsa scientia Legis,
breviter tibi dictum est: Plenitudo Legis caritas. Habeto ergo caritatem in Deum et in proximum, et
eris sedes Dei; pertinebis ad Cherubim. Sed si adhuc non intellegis, audi quid sequatur: Dominus in

665

