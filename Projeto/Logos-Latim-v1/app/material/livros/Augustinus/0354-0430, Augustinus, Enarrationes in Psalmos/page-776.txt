aliquid non videat. Iam quid sit visurus, ostendimus; formam illam de qua dictum est: Sic veniet 47.
Quid ergo non est visurus? Et ostendam meipsum illi 48. Quid est, meipsum? Non formam servi.
Quid est, meipsum? Formam Dei, in qua non rapinam arbitratus sum esse aequalis Deo 49. Quid est,
meipsum? Dilectissimi, filii Dei sumus, et nondum apparuit quid erimus: scimus quia cum
apparuerit, similes ei erimus; quoniam videbimus eum sicuti est 50. Haec claritas Dei est ineffabilis
lux, fons lucis sine commutabilitate, veritas sine defectu, sapientia in seipsa manens, innovans
omnia: haec substantia Dei est. Itaque tolletur impius, ut non videat hunc honorem Domini. Beati
enim mundicordes, quia ipsi Deum videbunt 51.

Dei virtus et Dei sapientia Christus.
13. Videtur ergo mihi, fratres, quantum nostrae capacitati Dominus impertiri dignatur, de ipso
tempore: si tamen dicendum est, tempore; quodam enim tempore venturi sumus ad non tempus:
inde mihi videtur dictum; quod sine praeiudicio dicam, si quis intellegere aliquid melius, expeditius,
probabilius possit: inde mihi videtur dictum: Tecum principium in die virtutis tuae. Denique hoc,
quantum puto, versu consequente satis explanat. Quia enim et hic dicta est virtus eius, qua subiecit
gentes iugo suo, qua stravit populos, non ferro, sed ligno, etsi in carne, etsi in humilitate, etsi adhuc
quantum servilis forma patitur, capitur tamen magna virtus eius; quia quod infirmum est Dei,
fortius est hominibus 52: quia ergo dicta est et hic virtus eius, quam commendavit dicendo: Virgam
virtutis tuae emittet Dominus ex Sion, et dominare in medio inimicorum tuorum: quanta enim virtus
eius dominans in medio inimicorum suorum perstrepentium, nihil contra eum valentium, quotidie
sibi dicentium: Quando morietur, et peribit nomen eius? 53 cum crescat gloria eius per populos, cum
eius nomini subiciantur gentes, cum peccator videat et irascatur, dentibus suis frendat et
tabescat 54: quia ergo est et haec virtus eius, volens Propheta commendare aliter virtutem eius,
sicuti est Virtus Dei et Sapientia Dei Christus in lumine perpetuo incommutabilis veritatis; ad quam
visionem servamur, ad quam visionem differimur, ad quam visionem fide mundamur, a qua visione
tollitur impius, ne videat honorem Domini; hoc ergo volens ostendere: Tecum, inquit, principium in
die virtutis tuae. Quid est: Tecum principium? Quodlibet pone principium. Si ipsum Christum; potius
diceretur: Tu es principium, quam Tecum principium. Respondit enim interrogantibus: Tu quis es, et
ait: Principium, quia et loquor vobis 55: cum sit principium et Pater, de quo unigenitus Filius, in quo
principio erat Verbum, quia Verbum erat apud Deum. Quid ergo, si et Pater principium, et Filius
principium, duo principia? Absit. Sicut enim Pater Deus et Filius Deus, Pater autem et Filius non duo
dii, sed unus Deus: sic Pater principium et Filius principium, Pater autem et Filius non duo, sed
unum principium. Tecum principium. Tunc videberis quomodo tecum sit principium. Non enim et hic
non tecum principium. Nonne enim tu dixisti: Ecce itis quisque ad sua, et me solum relinquetis; sed
non sum solus, quia Pater mecum est 56? Et hic ergo tecum principium. Dixisti enim et alibi: Pater
autem in me manens facit opera sua 57. Tecum principium; nec unquam a te separatus est Pater.
Sed quando videbitur tecum esse principium, tunc manifestum erit omnibus similibus iam tibi factis;
quoniam videbunt te sicuti es 58: etenim hic Philippus te videbat, et Patrem quaerebat 59. Tunc ergo
videbitur quod nunc creditur: tunc tecum principium videntibus sanctis, videntibus iustis; sublatis
de medio impiis, ne videant honorem Domini.

Quod videre nondum potes crede, ut videre merearis.
14. Modo ergo credamus, fratres, quod tunc videamus. Nam et Philippus obiurgatus est quod
quaereret videre Patrem, cum in ipso Filio non agnosceret Patrem: Tanto tempore vobiscum sum,
et non cognovistis me? Philippe, qui me vidit, vidit et Patrem 60. Sed qui me vidit, non qui formam
servi in me vidit. Qui ergo me vidit, qualem me abscondi timentibus me, qualem me videndum
perficio sperantibus in me, vidit et Patrem. Sed quia ista visio post erit, nunc pro illa quid
habebimus? Videamus quid dicat Philippo, cui dixerat: Qui me vidit, vidit et Patrem. Quasi ei
Philippus tacitus responderet: Et quomodo te videbo, si aliter videris quam in forma servi? aut
quomodo videbo Patrem, invalidus homo mortalis, pulvis et cinis? conversus ad eum, differens
visionem, imperans fidem, qui dixerat: Qui me vidit, vidit et Patrem; quia multum erat ad Philippum,
et longe ab eo erat videre: Non credis, inquit, quia ego in Patre, et Pater in me est? 61 Quod videre
nondum potes, crede, ut videre merearis. Cum ergo ventum fuerit ut videamus, tunc apparebit:
Tecum principium in die virtutis tuae. Virtutis tuae: non virtutis infirmitatis tuae, quia ibi virtus.
Virtutis tuae: habent nunc homines in fide, in spe, in caritate, in bonis operibus virtutes suas; sed
ibunt a virtutibus in virtutem 62. Tecum ergo principium: videberis cum Patre, in Patre, ut Pater
tecum principium in die virtutis tuae, illius virtutis tuae quam impius non videbit. Nam et hoc
infirmum tuum, fortius est hominibus 63: etenim in die virtutis tuae tecum principium.

776

