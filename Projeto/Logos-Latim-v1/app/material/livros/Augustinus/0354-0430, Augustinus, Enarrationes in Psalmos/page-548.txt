mox Evangelio diceretur quod accepimus gratiam pro gratia 5; id est, pro Testamenti Veteris
promissionibus, Testamenti Novi promissiones. Liquet igitur, quantum existimo, in qua deorum
synagoga steterit Deus.

Deus caelum et terram implet ac inter homines inhabitat.
2. Deinceps requirendum est utrum Patrem, an Filium, an Spiritum sanctum, an ipsam Trinitatem
accipere debeamus stetisse in synagoga deorum; in medio autem deos discernere: quia et singulus
quisque Deus, et ipsa Trinitas unus Deus. Non quidem facile est hoc eliquare; quia et non
corporalem, sed spiritalem Dei praesentiam, quae congruit eius substantiae, negari non potest
adesse conditis rebus, mirabili videlicet et vix paucis intellegibili modo, cui dicitur: Si ascendero in
coelum, tu ibi es; si descendero in infernum, ades 6. Unde merito perhibetur stare Deus in
congregatione hominum invisibiliter, sicut coelum et terram ipse implet, quod per prophetam de se
ipse praedicat 7: nec tantum perhibetur, sed pro captu mentis humanae utcumque cognoscitur
stare in eis quae creavit, si et homo stet et audiat cum, et gaudio gaudeat propter eius intimam
vocem 8. Verumtamen, quantum arbitror, psalmus iste insinuare aliquid molitur, quod ex quodam
tempore factum est, ut staret Deus in synagoga deorum. Nam illa statio qua coelum et terram
implet, nec ad Synagogam proprie pertinet, nec tempore variatur. Deus itaque stetit in synagoga
deorum, nimirum ille qui de se dixit: Non sum missus nisi ad oves quae perierunt domus Israel 9.
Dicitur et causa: In medio autem deos discernere. Agnosco igitur Deum stetisse in synagoga
deorum, quorum patres, et ex quibus Christus secundum carnem: ut enim staret Deus in synagoga
deorum, ad hoc ex ipsis secundum carnem. Sed quid Deus? Neque enim quales illi, in quorum
deorum synagoga stetit; sed, sicut illic Apostolus sequitur, qui est super omnia Deus benedictus in
saecula 10. Agnosco, inquam, stetisse; agnosco et in medio Deum sponsum, de quo amicus eius
quidam dicit: In medio vestrum stat, quem vos nescitis 11. Quippe de quibus paulo post in hoc
psalmo dicitur: Nescierunt, neque intellexerunt, in tenebris ambulant 12: testificatur et Apostolus:
Quoniam caecitas ex parte Israel facta est, ut plenitudo Gentium intraret 13. Stantem quippe in
medio sui videbant eum; sed non eum videbant Deum, qualem se volebat videri, dicens: Qui me
vidit, vidit et Patrem 14. Discernit autem deos, non eorum meritis, sed gratia sua; ex eadem
conspersione faciens alia vasa in honorem, alia in contumeliam 15. Quis enim te discernit? Quid
enim habes, quod non accepisti, si autem accepisti, quid gloriaris quasi non acceperis? 16

Stulte homo Deo salvati resistit.
3. [vv 2.3.] Audi et vocem Dei discernentis, audi et vocem Domini dividentis flammam ignis 17:
Usquequo iudicatis iniquitatem, et facies peccantium sumitis? Sicut alibi: Usquequo graves
corde? 18 Numquid et usque ad adventum eius qui lumen est cordis? Dedi legem; duriter restitistis:
misi Prophetas; iniuriis affecistis, aut interfecistis, aut haec agentibus connivistis. Sed ut illis nec
loqui dignum sit, qui occiderunt servos Dei praemissos ad se; vos qui cum haec fierent tacuistis, id
est, vos qui eos qui tunc tacuerunt, velut innocentes imitari voluistis: Usquequo iudicatis
iniquitatem, et facies peccantium sumitis? Numquid etiam nunc et ipse haeres veniens occidendus
est? Nonne ipse propter vos sine patre esse voluit tamquam pupillus? nonne propter vos esurivit et
sitivit ut egenus? nonne ad vos clamavit: Discite a me quia mitis sum et humilis corde 19? Nonne
pauper factus est, cum dives esset, ut ipsius paupertate ditaremini 20? Iudicate ergo pupillo et
egeno; humilem et pauperem iustificate. Non illos propter se superbos et divites, sed istum propter
vos humilem et pauperem, iustum credite, iustum praedicate.

Christi mors cui adscribenda.
4. [v. 4.] Sed invidebunt ei, nec omnino parcent, dicentes: Hic est haeres, venite, occidamus eum,
et nostra erit haereditas 21. Auferte ergo inopem, et pauperem de manu peccatoris eruite. Haec
dicta sunt, ut sciretur in eo populo in quo natus et occisus est Christus, nec illos fuisse immunes a
tanto scelere, qui cum essent tantae multitudinis, ut eos sicut Evangelium loquitur, timerent Iudaei,
et propterea in Christum manum mittere non auderent 22, postea conniverunt, eumque interimi a
malignis et invidis Iudaeorum principibus permiserunt; qui si voluissent, timerentur semper, ut
nunquam in illum sceleratorum praevalerent manus. De his quippe et alibi dicitur: Canes muti
nescierunt latrare 23. De his etiam illud: Ecce quomodo iustus periit, et nemo considerat 24. Periit,
quantum in ipsis est, qui eum perdere voluerunt: nam quomodo ille posset perire moriendo, qui eo
modo potius quod erat perditum requirebat? Porro, si isti iuste increpantur, meritoque arguuntur,

548

