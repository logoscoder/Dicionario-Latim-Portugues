omnia quae futura videbat Propheta, tamquam praeterita indicabat: sic et hic: Benedixisti, Domine,
terram tuam; tamquam iam fecerit.

Populi Dei servitus et liberatio.
4. Avertisti captivitatem Iacob. Populus eius antiquus Iacob, populus Israel, natus de semine
Abrahae, in repromissione futurus aliquando haeres Dei. Erat quidem ergo ille populus, cui datum
est Testamentum Vetus; sed in Vetere Testamento figurabatur Testamentum Novum: illa figura
erat, haec expressio veritatis. In illa autem figura secundum quamdam praenuntiationem
futurorum, data est illi populo terra quaedam promissionis, in quadam regione ubi habitavit populus
Iudaeorum; ubi est etiam Ierusalem civitas, cuius nomen omnes audivimus. Hanc ergo terram cum
accepisset ille populus, ab hostibus suis vicinis circumquaque inimicantibus multas molestias
patiebatur: et cum peccabat in Deum suum, dabatur in captivitatem; non ad interitum, sed ad
disciplinam; non damnante patre, sed flagellante. Et cum possessa esset, liberabatur, et aliquoties
captivata est et liberata est illa gens: et modo in captivitate est, et hoc pro peccato magno, quod
Dominum suum crucifixit. Quid igitur secundum istos accipimus, quod ait: Avertisti captivitatem
Iacob? An forte intellegimus hic aliam captivitatem, de qua omnes nos volumus liberari? Nam
omnes pertinemus ad Iacob, si pertinemus ad semen Abrahae. Hoc enim dicit Apostolus: In Isaac
vocabitur tibi semen; id est, non hi qui filii carnis, hi filii Dei, sed filii promissionis deputantur in
semen 7. Si filii promissionis in semen deputantur, offendendo Deum Iudaei degeneraverunt; nos
promerendo Deum, de genere Abrahae facti sumus, non pertinentes ad carnem, sed pertinentes ad
fidem. Imitati enim fidem, filii facti sumus: illi autem degenerando a fide, exhaeredari meruerunt.
Nam, ut noveritis quia perdiderunt illud, quod nati erant de Abraham, cum se arroganter iactarent
audiente Domino Iesu Christo, gloriantes de sanguine et non de vita, et dicerent Domino: Nos
patrem habemus Abraham; ait illis Dominus tamquam degenerantibus: Si filii Abrahae estis, facta
Abrahae facite 8. Si ergo illi propterea iam non filii, quia non faciebant facta Abrahae; nos propterea
filii, quia facimus facta Abrahae. Quae sunt facta Abrahae quae facimus? Credidit autem Abraham
Deo, et deputatum est illi ad iustitiam 9. Ergo omnes ad Iacob pertinemus, imitantes Abrahae fidem,
qui credidit Deo, et deputatum est illi ad iustitiam. Quae est ergo illa captivitas unde nos volumus
liberari? puto enim neminem nostrum modo esse apud Barbaros, nec aliquam gentem irruisse
armatam, et captivos duxisse nos. Sed modo ostendo quamdam captivitatem, in qua gemimus, et
unde nos liberari cupimus. Paulus apostolus procedat, ipse illam dicat; sit ipse speculum nostrum,
ille loquatur, et nos ibi videamus: nemo est enim qui non hic se agnoscat. Ait ergo ille beatus
apostolus: Condelector enim legi Dei secundum interiorem hominem; intus delectat me lex Dei:
video autem aliam legem in membris meis, repugnantem legi mentis meae. Iam audisti legem,
audisti pugnam; captivitatem nondum audieras, audi quae sequuntur: Repugnantem, inquit, legi
mentis meae, et captivum me ducentem in lege peccati, quae est in membris meis. Agnovimus
captivitatem: quis nostrum est qui nolit se de ista captivitate liberari? Et unde liberabitur? Quoniam
hoc cantavit ipse Psalmus futurum: Avertisti captivitatem Iacob. Cui dixit? Christo, propter In finem,
propter filios Core: ille enim avertit captivitatem Iacob. Audi et ipsum Paulum confitentem. Cum
diceret se trahi captivum a lege in membris suis repugnante legi mentis suae, exclamavit sub illa
captivitate, et ait: Infelix ego homo, quis me liberabit de corpore mortis huius? Quaesivit quis esset,
et statim illi occurrit: Gratia Dei per Iesum Christum Dominum nostrum 10. De hac gratia Dei
Propheta dicit huic Domino nostro Iesu Christo: Avertisti captivitatem Iacob. Attendite captivitatem
Iacob, attendite quia hoc est: Avertisti captivitatem nostram: non liberando nos a Barbaris, in quos
non incurrimus; sed liberando nos ab operibus malis, a peccatis nostris, per quae nobis satanas
dominabatur. Si quis enim liberatus fuerit a peccatis suis, non habet unde illi dominetur princeps
peccatorum.

Quo sensu deus peccata non videt.
5. [vv. 3.4.] Quomodo enim avertit captivitatem Iacob? Videte quia ista liberatio spiritalis est,
videte quia intus agitur: Remisisti, inquit, iniquitatem plebis tuae; operuisti omnia peccata eorum.
Ecce unde avertit captivitatem, quia remisit iniquitatem: iniquitas tenebat captivum, remissa
iniquitate liberaris. Confitere ergo te esse in captivitate, ut dignus sis liberari: nam qui hostem
suum non intellexit, quomodo invocat liberatorem? Operuisti omnia peccata eorum. Quid est,
operuisti? Ut non illa videres. Quid est, ut non illa videres? Ut non in illa vindicares. Noluisti videre
peccata nostra; et ideo non vidisti, quia ipsa videre noluisti: Operuisti omni a peccata eorum.
Sedasti omnem iram tuam; avertisti ab ira indignationis tuae.

In Adam omnes morimur.
561

