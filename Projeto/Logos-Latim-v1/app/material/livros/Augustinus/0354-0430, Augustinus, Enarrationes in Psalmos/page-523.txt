autem est misericors, et propitius erit peccatis eorum, et non perdet eos; et abundabit ut avertat
iram suam; quia etiam illud remisit, quod ab eis unicus Filius eius occisus est: et non accendet
omnem iram suam; quia reliquiae salvae factae sunt 93.

Maera Dei gratia est peccatoris conversio.
24. Et recordatus est quia caro sunt; spiritus vadens, et non revertens. Ideo eos vocando et
miserando per suam gratiam ipse revocavit, quia per seipsos redire non possent. Quomodo enim
redit caro, spiritus ambulans et non revertens, urgente se in ima atque longinqua malorum pondere
meritorum, nisi per electionem gratiae? Quae non meritis tamquam merces redditur; sed tamquam
donum gratis datur, ut iustificetur impius, et redeat ovis perdita; non tamen in viribus suis, sed in
humeris reportata pastoris 94, quae se perdere potuit dum sponte vagaretur, se autem invenire non
potuit, nec omnino inveniretur, nisi pastoris misericordia quaereretur. Non enim et ille filius ad hanc
ovem non pertinet, qui reversus in semetipsum dixit: Surgam, et ibo ad patrem meum. Occulta
itaque vocatione et inspiratione etiam ipse quaesitus est et resuscitatus, nonnisi ab illo qui vivificat
omnia; et inventus, a quo, nisi ab illo qui perrexit salvare et quaerere quod perierat 95? Mortuus
enim erat, et revixit; perierat, et inventus est 96. Nam et ilia non levis sic solvitur quaestio, quod in
Proverbiis scriptum est, cum de via iniquitatis Scriptura loqueretur: Omnes qui ambulant in ea, non
revertentur 97. Sic enim dictum est, quasi de iniquis omnibus desperandum sit: Scriptura vero
gratiam commendavit; quia per seipsum homo potest in illa ambulare, non potest autem per
seipsum redire, nisi gratia revocatus.

Decem Aegypti plagae recitantur.
25. [vv 40-51.] Hi ergo pravi et amaricantes: Quoties exacerbaverunt eum in deserto, et in iram
concitaverunt eum in inaquoso! Et conversi sunt, et tentaverunt Deum, et sanctum Israel
exacerbaverunt. Eamdem illorum infidelitatem repetit quam superius iam commemoraverat; sed
repetendi causa est, ut commemorentur et plagae quas inflixit Aegyptiis propter illos: quae omnia
utique recordari debuerant, neque existere ingrati. Denique quid sequitur? Non sunt recordati
manus eius, die qua redemit eos de manu tribulantis. Et incipit dicere quae fecit Aegyptiis: Posuit in
Aegypto signa sua, et prodigia sua in campo Thaneos. Et convertit in sanguinem flumina eorum, et
imbres eorum ne biberent; vel potius, manationes aquarum, sicut nonnulli melius intellegunt quod
graece scriptum est,
, quas latine scaturigines dicimus, ab imo aquas ebullientes.
Foderunt enim Aegyptii, et sanguinem pro aquis invenerunt. Misit in eos cynomyiam, et comedit
eos; et ranam, et disperdidit eos. Et dedit rubigini fructum eorum, et labores eorum locustae. Et
occidit in grandine vineas eorum, et moros eorum in pruina. Et tradidit grandini iumenta eorum, et
possessionem eorum igni. Misit in eos iram indignationis suae; indignationem, et iram, et
tribulationem, immissionem per angelos malos. Viam fecit semitae irae suae, et non pepercit a
morte animarum eorum, et iumenta eorum in morte conclusit. Et percussit omne primitivum in
terra Aegypti, primitias laborum eorum in tabernaculis Cham.

Scriptura allegorice quandoque interpretanda.
26. Hae omnes Aegyptiorum poenae allegorica interpretatione exponi possunt, prout ea quisque
intellegere, et rebus ad quas referendae sunt, comparare voluerit. Quod nos quoque facere
tentabimus; tanto aptius facturi, quanto magis divinitus fuerimus adiuti. Ad hoc enim psalmi huius
illa verba constringunt, ubi dictum est: Aperiam in parabolis os meum; eloquar propositiones ab
initio 98. Propter hoc quippe etiam aliqua hic dicta sunt, quae omnino accidisse Aegyptiis non
legimus, cum omnes eorum plagae in Exodo diligentissime ex ordine contexantur; ut quoniam id
quod ibi non dictum est, non frustra in Psalmo dictum esse certi sumus, neque id interpretari nisi
figurate possumus, simul intellegamus etiam caetera quae facta esse constat, ob aliquam
figuratam significationem facta vel conscripta. Facit enim hoc Scriptura in multis locis
Propheticorum eloquiorum. Dicit aliquid quod in illa re gesta, quam videtur commemorare, non
invenitur, imo et aliter esse invenitur; ut hinc intellegatur non hoc dicere quod potest putari, sed
illud potius quod magis debet adverti: sicut est illud: Dominabitur a mari usque ad mare, et a
flumine usque ad terminos orbis terrae 99. Quod in illius Salomonis regno constat non esse
completum, de quo putari posset iste psalmus loqui, cum de Christo Domino loqueretur. In plagis
ergo Aegyptiorum, quae sunt in libro qui Exodus nominatur, ubi maxime Scriptura curavit ut ea
quibus afflicti sunt omnia ex ordine dicerentur, non invenitur quod habet iste psalmus: Et dedit
rubigini fructus eorum. Illud etiam quod, cum dixisset: Et tradidit grandini iumenta eorum, addidit.
Et possessionem eorum igni 100: de iumentis grandine occisis legitur in Exodo; quod vero possessio

523

