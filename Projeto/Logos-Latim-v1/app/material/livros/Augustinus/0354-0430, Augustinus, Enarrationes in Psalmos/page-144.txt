timere ne lateas: ubicumque Dominum timueris, novit te ille Angelus qui immittet in circuitu, et
eruet te.
12. [v 9.] Aperte modo de ipso sacramento vult dicere, quo ferebatur in manibus suis. Gustate, et
videte quoniam suavis est Dominus. Nonne aperit se psalmus, et ostendit tibi illam quasi insaniam
et furorem constantem, sanam insaniam et sobriam ebrietatem illius David, qui in figura nescio
quid ostendebat, quando illi ex persona regis Achis dixerunt: Quomodo est? quando dicebat
Dominus: Nisi quis manducaverit carnem meam, et biberit sanguinem meum, non habebit in se
vitam? Et illi in quibus regnabat Achis, id est, error et ignorantia, quid dixerunt? Quomodo iste
poterit nobis dare carnem suam manducare 19? Si ignoras, gusta, et vide quoniam suavis est
Dominus: si autem non intellegis, rex es Achis. Immutabit faciem suam David, et recedet a te, et
dimittet te, et abibit.
13. Beatus vir qui sperat in eum. Hoc quid opus est diu exponi? Quisquis non sperat in Domino,
miser est. Quis est qui non sperat in Domino? Qui in se sperat. Aliquando quod peius est, fratres
mei, attendite, aliquando homines nolunt sperare in se, sed in aliis hominibus. Salva salute Gaii
Seii, nihil mihi potes facere 20. Et forte loquitur de homine iam mortuo. In ista civitate dicit: Salva
salute illius, et ille in aliis locis forte mortuus est. Et quam cito dicunt homines hoc: et non dicunt:
Credo Deo, quia non te permittit nocere mihi. Non dicunt: Credo Deo meo, quia etsi te permiserit ad
aliquid meum, ad animam meam non te permittet. Sed cum dicunt: Salva salute illius, nec ipsi
volunt habere salutem, et illos gravant per quos putant habere salutem.
14. [vv 10.11.] Timete Dominum, omnes sancti eius, quia nihil deest timentibus eum. Multi enim
propterea nolunt timere Dominum, ne famem patiantur. Dicitur illis: Nolite fraudem facere. Et
dicunt: Unde me pasco? Non potest ars sine impostura esse, non potest negotium esse sine fraude.
Sed fraudem punit Deus. Time Deum. Sed si timuero Deum, non habebo unde vivam. Timete
Dominum, omnes sancti eius, quoniam nihil deest timentibus eum. Copiam promittit trepido, et
dubitanti ne si forte timuerit Dominum deserant illum superflua. Pascebat te Dominus
contemnentem se, et deseret te timentem se? Attende, et noli dicere: Ille dives est, et ego pauper
sum: ego timeo Dominum, ille non timendo quantum acquisivit, et ego timendo nudus sum! Videte
quid sequitur: Divites eguerunt et esurierunt, inquirentes autem Dominum non minuentur omni
bono. Si ad litteram accipias, videtur te fallere. Respicis enim multos divites iniquos mori in divitiis
suis, non factos fuisse pauperes, cum vivunt; vides illos senescere, perduci ad ultimum vitae inter
magnas copias divitiarum, celebrari eis pompam funeris in magnis effusionibus, perduci usque ad
sepulcrum divitem, qui et exspiravit in lectis eburneis, circumflente familia suorum; et dicis in
animo tuo, si forte nosti aliqua et peccata et scelera ipsius: Ego novi quanta fecerit iste homo; ecce
senuit, mortuus est in lecto suo, deducunt illum sui, pompa tanta funeris celebratur: ego novi quae
fecerit; decepit me Scriptura, et fefellit, ubi audio et canto: Divites eguerunt et esurierunt. Quando
iste inops fuit? quando esurivit? Inquirentes autem Dominum non minuentur omni bono 21. Quotidie
ad basilicam surgo, quotidie genuflecto, quotidie inquiro Dominum, et nihil boni habeo: iste non
inquisivit Dominum, et inter tanta bona defunctus est! Sic cogitantem suffocat laqueus scandali.
Escam enim mortalem quaerit in terra, et veram mercedem non quaerit in coelo, et mittit caput in
laqueum diaboli, constringuntur ei fauces, et tenet diabolus ad malefaciendum, ut sic imitetur illum
divitem, quem videt in tanta copia defunctum.

Timentibus Deum spirituales divitiae affluent.
15. Noli ergo sic intellegere. Et quomodo intellegam? In bonis spiritalibus. Sed ubi sunt? Non
videntur oculis, sed corde. Non video ipsa bona. Videt illa qui amat. Iustitiam non video. Non enim
aurum est, non enim argentum est. Si aurum esset, videres: quia fides est, non vides. Et si non
vides fidem, quare amas servum fidelem? Interroga teipsum, qualem servum diligis. Forte habes
servum formosum, staturosum, bene compositum; sed furem, nequam, fraudulentum: habes autem
alium forte parvum statura, deformem facie, colore tetro; sed fidelem, parcum, sobrium: attende,
rogo te, quem istorum duorum diligis? Si oculos carnis interrogas, vincit apud te pulcher iniustus; si
oculos cordis, vincit deformis fidelis. Vides ergo, quod vis ut exhibeat tibi alter, id est fidem, exhibe
illi et tu. Quare gaudes ad eum qui fidem tibi exhibet, et laudas eum de his bonis quae non videntur
nisi oculo cordis? Cum repletus fueris spiritalibus divitiis, pauper eris? Et ille dives ideo fuit, quia
habebat lectum eburneum; et tu pauper es, cuius cubiculum cordis plenum est tantis gemmis
virtutum, iustitiae, veritatis, caritatis, fidei, patientiae et tolerantiae! Explica divitias tuas, si habes
illas, et compara divitiis divitum. At ille in mercatu invenit mulas pretiosas, et emit eas. Si fidem
invenires venalem, quantum pro illa dares, quam te voluit Deus gratis habere, et ingratus es? Egent
ergo illi divites, egent: et, quod est gravius, pane egent. Ne forte putetis, quia auro egent et

144

