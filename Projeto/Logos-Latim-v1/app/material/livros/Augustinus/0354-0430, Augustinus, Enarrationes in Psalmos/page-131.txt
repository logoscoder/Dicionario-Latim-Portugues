thesauris abyssos. Fiat ergo quod sequitur: Timeat Dominum omnis terra. Non glorietur superba
laetitia temeraria exsultatione, dicens: Iam congregata est velut in utrem aqua maris; quis mihi
aliquid faciet? quis nocere audebit? Nescis quia posuit ille in thesauris abyssos, nescis unde
proferat quod opus est ad flagellandum te pater tuus? Qui quidem in disciplinam tuam habet abyssi
thesauros, quibus te erudiat ad thesauros coelorum. Ergo redi ad timorem, qui iam ibas in
securitatem. Exsultet terra, sed et timeat. Exsultet: quare? Quia misericordia Domini plena est
terra. Timeat: quare? Quia sic congregavit in utrem aquas maris, ut poneret in thesauris abyssos.
Fit ergo in illa quod alibi breviter utrumque dicitur: Servite Domino in timore, et exsultate ei cum
tremore 15.
12. Timeat Dominum omnis terra: ab ipso autem commoveantur omnes qui inhabitant orbem
terrae. Non timeant alterum pro illo: ab ipso commoveantur omnes qui inhabitant orbem terrae.
Fera saevit? Deum time. Serpens insidiatur? Deum time. Homo te odit? Deum time. Diabolus te
impugnat? Deum time. Tota enim creatura sub illo est quem iuberis timere. Quoniam ipse dixit, et
facta sunt; ipse mandavit, et creata sunt. Hoc in psalmo sequitur. Cum enim dixisset: Ab ipso
commoveantur omnes qui inhabitant orbem terrae: ne converteret se homo ad timendum aliquid
aliud, et aversus a timore Dei, timeret pro illo aliquam creaturam, et adoraret quod factum est,
dimisso qui fecit; confirmavit nos in timore Dei tamquam dicens nobis, et alloquens nos: Quid
formidaturus es aliquid de coelo, aliquid de terra, aliquid de mari? Ipse dixit, et facta sunt;
mandavit, et creata sunt. Qui dixit et facta sunt, mandavit et creata sunt, cum iubet moventur, cum
iubet quiescunt. Et malitia hominum cupiditatem nocendi potest habere propriam: potestatem
autem si ille non dat, non habet. Non est enim potestas nisi a Deo 16: definitiva sententia Apostoli
est. Non dixit: Non est cupiditas nisi a Deo. Est enim mala cupiditas, quae non est a Deo: sed quia
ipsa mala cupiditas nulli nocet, si ille non permittat: Non est, inquit, potestas nisi a Deo. Unde Deus
homo stans ante hominem: Non haberes, inquit, in me potestatem, nisi data fuisset tibi desuper 17.
Ille iudicabat, ille docebat: cum iudicabatur, docebat, ut iudicaret quos docuerat: Non haberes,
inquit, in me potestatem, nisi esset data tibi desuper. Quid hoc? Homo tantum non habet
potestatem, nisi cum acceperit desuper? Quid ipse diabolus, ausus est vel unam oviculam tollere
viro sancto Iob, nisi prius diceret: Mitte manum tuam, hoc est, da potestatem? Ille volebat, sed ille
non sinebat; quando ille permisit, ille potuit: non ergo ille potuit, sed qui permisit. Ideo bene
eruditus ipse Iob, non ait, sicut iam commemorare vobis solemus, Dominus dedit et diabolus
abstulit; sed: Dominus dedit, et Dominus abstulit: sicut Domino placuit, ita factum est 18; non, sicut
diabolo placuit. Videte ergo, fratres mei, cum tanto labore manducantes salubrem et utilem panem,
videte ne quemquam timeatis nisi Dominum. Praeter eum ne timeas alium, Scriptura tibi dicit.
Proinde timeat Dominum omnis terra, qui posuit in thesauris suis abyssos. Ab ipso autem
commoveantur omnes qui habitant orbem terrae. Quoniam ipse dixit, et facta sunt; ipse mandavit,
et creata sunt.
13. [v 10.] Sed iam cessaverunt reges mali, facti sunt boni: crediderunt et ipsi, signum crucis
Christi in fronte iam portant pretiosius signum qualibet gemma diadematis: illi qui saevierunt,
destructi sunt. Sed quis fecit hoc? Forte tu, ut extollas te? Dominus dissipat consilia gentium,
reprobat autem cogitationes populorum, et reprobat consilia principum. Quando dixerunt: Tollamus
eos de terra, non erit nomen christianum si hoc fecerimus: sic occidantur, sic torqueantur, talia et
talia illis infligantur. Dicta sunt haec, et inter haec crevit Ecclesia. Reprobat cogitationes
populorum, et reprobat consilia principum.
14. [v 11.] Consilium vero Domini manet in aeternum, cogitationes cordis eius in saecula
saeculorum. Repetitio sententiae est. Quod ante ait consilium, hoc ait postea cogitationes cordis: et
quod supra ait manet in aeternum, hoc ait postea in saecula saeculorum. Repetitio, confirmatio est.
Ne autem putetis, fratres, quia dixit cogitationes cordis, quasi sedere Deum, et cogitare quid agat,
et exquirere consilium faciendi aliquid vel non faciendi. Tuae sunt istae, o homo, tarditates: usque
in velocitatem currit verbum eius. Quando potest mora esse cogitationis in illo verbo, quod unum
est, et omnia complectitur? Sed dicuntur cogitationes Dei, ut tu intellegas, ut secundum te audeas
erigere cor vel ad verba tuae infirmitati similia: quia res ipsa multum est ad te. Cogitationes cordis
eius in saecula saeculorum. Quae sunt cogitationes cordis eius, et quod est consilium Domini quod
manet in aeternum? Contra quod consilium utquid fremuerunt gentes, et populi meditati sunt
inania 19? Quando quidem Dominus reprobat cogitationes populorum, et reprobat consilia
principum. Unde igitur consilium Domini manet in aeternum, nisi de nobis ante praescivit et
praedestinavit 20? Quis tollit praedestinationem Dei? Ante mundi constitutionem vidit nos, fecit nos,
emendavit nos, misit ad nos, redemit nos: hoc eius consilium manet in aeternum, haec eius
cogitatio manet in saecula saeculorum. Fremuerunt gentes tunc aperte fluctuantes et saevientes,
contabescant nunc tamquam inclusae et congregatae in utrem: habuerunt liberas audacias,

131

