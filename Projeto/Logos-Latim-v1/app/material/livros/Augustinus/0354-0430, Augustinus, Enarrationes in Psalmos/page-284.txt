gazophylacium 59. Tantum emit vidua duobus minutis, quantum emit Petrus relinquens retia 60,
quantum emit Zacchaeus dando dimidium patrimonium 61. Tanti valet, quantum habueris.
Annuntiabunt coeli iustitiam eius. quoniam Deus iudex est. Vere iudex, non concernens, sed
discernens. Novit enim Dominus qui sunt eius 62. Etsi grana latent in palea, agricolae nota sunt.
Nemo timeat esse granum etiam inter paleam; non falluntur oculi ventilatoris nostri. Noli timere, ne
illa tempestas quae erit in circuitu eius, concernat te cum palea. Certe valida erit tempestas;
nullum tamen granum tollet a parte tritici ad paleam: quia non quilibet rusticus cum tridente, sed
Deus Trinitas iudex est. Et annuntiabunt coeli iustitiam eius: quoniam Deus iudex est. Eant coeli,
annuntient coeli, in omnem terram exeat sonus eorum, et in fines orbis terrae verba eorum 63: et
dicat illud corpus: De finibus terrae ad te clamavi, cum angeretur cor meum 64. Modo enim
concretum gemit, discretum gaudebit. Clamet ergo, et dicat: Ne comperdas cum impiis animam
meam, et cum viris sanguinum vitam meam 65. Non comperdit, quia Deus iudex est. Clamet illi, et
dicat: Iudica me, Domine, et discerne causam meam de gente non sancta 66: dicat, faciet ille:
congregabuntur ei iusti eius. Vocavit terram, ut discernat populum suum.

Ipse Deus illi quem familiarius habet Deus.
14. [v 7.] Audi, populus meus, et loquor tibi. Ille qui veniet et non silebit, videte quia et modo, si
auditis, non silet: Audi, populus meus, et loquar tibi. Nam si non audis, non loquar tibi. Audi et
loquar tibi. Nam si non audis, etsi loquar, non tibi. Quando ergo tibi loquar? Si audis. Quando audis?
Si populus meus es. Audi enim, populus meus: non audis, si populus alienus. Audi, populus meus,
et loquar tibi; Israel, et testificabor tibi. Israel, audi; populus meus, audi. Israel nomen electionis est:
Non vocaberis, ait, Iacob, sed vocaberis Israel 67. Ergo audi sicut Israel, sicut videns Deum; etsi
nondum specie, sed iam fide. Hoc enim interpretatur Israel, Videns Deum. Qui habet aures
audiendi, audiat 68; et qui habet oculos videndi, videat. Audi, Israel, et testificabor tibi. Quod sursum
dixit, populus meus; hoc in consequenti, Israel: et quod dixit sursum, loquar tibi; hoc in
consequenti, testificabor tibi. Quid loquetur Dominus Deus noster populo suo? Israeli suo quid
testificabitur? Audiamus: Deus, Deus tuus ego sum. Deus ego sum, et Deus tuus sum. Quomodo
Deus ego sum? Sicut Moysi dictum est: Ego sum qui sum 69. Quomodo Deus tuus sum? Ego sum
Deus Abraham, et Deus Isaac, et Deus Iacob. Sum Deus, et tuus sum Deus: et si tuus non sim Deus,
sum Deus. Bono meo sum Deus, malo tuo non sum Deus tuus. Etenim Deus tuus, ei proprie dicitur
quem familiarius habet Deus, tamquam in mancipio suo, tamquam in peculio suo. Deus, Deus tuus
sum ego. Quid vis amplius? Praemium quaeris a Deo, ut aliquid tibi det Deus, ut quod tibi dederit
tuum sit? Ecce ipse Deus qui dabit, tuus est. Quid eo ditius? Dona quaerebas, ipsum donatorem
habes. Deus, Deus tuus ego sum.

Unum holocaustum acceptat Deus: animum igne flagrantissimae caritatis
absuntum.
15. [v 8.] Quid quaerit ab homine, videamus. Deus noster, imperator et rex noster, quod vectigal
nobis indicit; quoniam voluit esse rex noster, et voluit nos esse provinciam suam? Audiamus
indictiones eius. Non trepidet pauper sub indictione Dei: quod sibi Deus dari indicit, ipse prius donat
qui indicit: vos tantum devoti estote. Non exigit Deus quod non dedit, et omnibus dedit quod exigit.
Quid enim exigit? Audiamus iam: Non super sacrificia tua arguam te. Non tibi dicam: Quare non
mihi pinguem taurum mactasti? quare non de grege tuo optimum hircum elegisti? quare aries ille
ambulat in ovibus tuis, et in ara mea non ponitur? Non dicam: Inspice agros tuos et curtem tuam, et
parietes tuos, quaerendo quid mihi des. Non super sacrificia tua arguam te. Quid ergo? Non
acceptas sacrificia mea? Holocausta autem tua in conspectu meo sunt semper. Holocausta
quaedam, de quibus in alio psalmo dicitur: Si voluisses sacrificium, dedissem utique; holocaustis
non delectaberis: et rursus convertit se: Sacrificium Deo spiritus contribulatus; cor contritum et
humilatum Deus non spernit. Quae sunt ergo holocausta quae non spernit? Quae holocausta quae
in conspectu eius sunt semper? Benigne, inquit, fac, Domine, in bona voluntate tua Sion, et
aedificentur muri Ierusalem: tunc acceptabis sacrificium iustitiae oblationes et holocausta 70. Dicit
quaedam holocausta Deum acceptaturum. Quid est autem holocaustum? Totum igne absumptum:
incensio est,
totum est: holocaustum autem est totum igne absumptum. Est quidam
ignis flagrantissimae caritatis: animus inflammetur caritate, arripiat eadem caritas membra in usum
suum, non ea permittat militare cupiditati, ut totus exardescat igne amoris divini qui vult offerre
Deo holocaustum. Talia holocausta tua in conspectu meo sunt semper.
16. [v 9.] Adhuc iste Israel forte non intellegit quae holocausta eius in conspectu suo habeat
semper, et adhuc de bobus, de ovibus, de hircis cogitat: non cogitet; Non accipiam de domo tua

284

