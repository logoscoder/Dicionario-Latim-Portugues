adoraverunt. In conspectu eius procident universi qui descendunt in terram: solus enim videt
quomodo procidant universi, qui coelestem conversationem deserentes, in terra eligunt beati
apparere hominibus, non videntibus ruinam eorum.
31. [v 31.] Et anima mea ipsi vivet: et anima mea quae in contemptu saeculi huius quasi mori
videtur hominibus, non sibi, sed ipsi vivet. Et semen meum serviet illi: et opera mea, vel per me
credentes in eum, servient illi.
32. [v 32.] Annuntiabitur Domino generatio ventura: annuntiabitur in honorem Domini generatio
Novi Testamenti. Et annuntiabunt iustitiam eius: et annuntiabunt Evangelistae iustitiam eius.
Populo qui nascetur quem fecit Dominus: populo qui nascetur ex fide Domino.

23

IN EUMDEM PSALMUM 21
ENARRATIO II
Sermo ad plebem

Passio Domini commemoratur.
1. Quod taceri Deus noluit per Scripturas suas, nec a nobis tacendum est, et a vobis audiendum.
Passio Domini, sicut scimus, semel facta est; semel enim Christus mortuus est, iustus pro iniustis 1.
Et scimus, et certum habemus, et fide immobili retinemus, quia Christus resurgens a mortuis, iam
non moritur, et mors ei ultra non dominabitur 2; verba ista Apostoli sunt: tamen ne obliviscamur
quod factum est semel, in memoria nostra omni anno fit. Quoties Pascha celebratur, numquid toties
Christus moritur? Sed tamen anniversaria recordatio quasi repraesentat quod olim factum est, et
sic nos facit moveri tamquam videamus in cruce pendentem Dominum; non tamen irridentes, sed
credentes. Pendens enim in ligno irrisus est, sedens in coelo adoratur. An forte adhuc irridetur, et
iam non est irascendum Iudaeis, qui vel morientem deriserunt, non regnantem? Et quis est qui
Christum adhuc irrideat? Utinam unus esset, utinam duo, utinam numerari possent! Tota palea
areae ipsius irridet eum, et gemit triticum irrideri Dominum: hoc volo gemere vobiscum; tempus est
enim lugendi. Passio Domini celebratur: tempus gemendi est, tempus flendi, tempus confitendi et
deprecandi. Et quis nostrum est idoneus ad effundendas lacrymas pro dignitate doloris tanti? Sed
quomodo ait propheta? Quis dabit capiti meo aquam, et oculis meis fontem lacrymarum 3 si vere
fons lacrymarum esset in oculis nostris, nec ipse sufficeret. Irrideri Christum in re aperta, in ea re
ubi nemo potest dicere, Non intellexi! Possidenti enim universum orbem terrarum, pars offertur; et
dicitur sedenti ad dexteram Patris, Ecce quid hic habes: et pro tota terra ostenditur illi sola Africa!
2. Verba quae modo audivimus, fratres, ubi ponimus? Si possent de lacrymis describi! Quae fuit
mulier quae intravit cum unguento 4? Cuius typum portabat? nonne Ecclesiae? Cuius figura erat
illud unguentum? nonne odoris boni, de quo dicit Apostolus: Christi bonus odor sumus in omni loco 5
Ipsius enim Ecclesiae insinuabat personam et Apostolus: et quod dixit, sumus, fidelibus dixit. Et
quid dixit? Christi bonus odor sumus in omni loco. In omni loco dixit Paulus Christi bonum odorem
esse omnes fideles, et contradicitur, et dicitur: Africa sola bene olet, totus mundus putet. Christi
bonus odor sumus in omni loco, quis dicit? Ecclesia. Hunc bonum odorem significabat illud vas
unguenti, quo perfusus est Dominus. Videamus si non coattestatur ipse Dominus. Dum quidam sua
quaerentes, avari, fures, id est Iudas ille diceret de illo unguento: Utquid ista perditio? poterat res
pretiosa venumdari, et proficere pauperibus, odorem enim bonum Christi vendere volebat, quid
respondit Dominus? Utquid molesti estis mulieri? Bonum opus operata est in me. Et quid amplius
dicam, quando ipse dixit: Ubicumque autem praedicabitur hoc Evangelium in toto mundo, dicetur
et quod fecit mulier ista 6! Est quod addere? est quod detrahere? est quare aurem calumniatoribus
accommodare? Aut mentitus est Dominus, aut fefellit illum? Eligant quid dicant: aut mentitam
dicant veritatem, aut deceptam dicant veritatem. Ubicumque praedicabitur hoc Evangelium. Et
quasi quaereres ab eo: Ubi enim praedicabitur? In toto mundo, inquit. Psalmum audiamus,
videamus si hoc dicit. Audiamus quod plangendo cantatur, et vere digna res planctu quando
cantatur surdis. Miror, fratres, si hodie psalmus iste legitur et in parte Donati. Rogo vos, fratres mei,
confiteor vobis, novit Christi misericordia, quia sic miror quasi lapidei ibi sint, et non audiant. Quid
apertius surdis dicitur? Passio Christi tam evidenter quasi Evangelium recitatur, et dictum est ante
nescio quot annos quam Dominus de Maria virgine nasceretur: praeco erat nuntians iudicem
futurum. Legamus illum quantum angustia temporis patitur, non pro affectu doloris nostri, sed, ut
dixi, quantum angustia temporis patitur.

62

