terram; redde retributionem superbis. Ab illo numero ergo excepti erant illi; in illis valuit vox illa
Domini pendentis in cruce, et dicentis: Pater, ignosce illis, quia nesciunt quid faciunt 34. Exaltare,
qui iudicas terram; redde retributionem superbis. Ergo redditurus est retributionem? Redditurus,
sed superbis.

Dei patientia ad poenitentiam nos adducit.
9. [vv. 3.4.] Sed quando? quando reddet? Interim mali triumphant, et exsultant mali, blasphemant
mali, omnia mala faciunt. Movet te? Cum pietate quaere, non cum superbia reprehende. Movet te?
Compatitur tibi et Psalmus, quaerit tecum, non quia nescit; sed ideo tecum quaerit quod scit, ut in
illo invenias quod nesciebas. Quomodo qui vult aliquem consolari, nisi condoleat cum illo, non illum
erigit: prius cum illo dolet, et sic eum reficit sermone consolatorio. Si autem intret ad illum ridens
luctum eius, non facit quod modo lectum est, dicente Apostolo: Gaudere cum gaudentibus, flere
cum flentibus 35. Ergo ut gaudeat tecum, prius fles cum illo; contristaris cum illo, ut reficias eum: sic
et Psalmus et Spiritus Dei, utique omnia sciens, quaerit tecum, quasi verba tua dicit. Usquequo
peccatores, Domine, usquequo peccatores gloriabuntur; respondent, et loquentur iniquitatem;
loquentur omnes qui operantur iniustitiam? Quid loquentur, nisi contra Deum, qui dicunt: Quid nobis
prodest quia sic vivimus? Quid dicturus es? Vere curat ista quae facimus Deus? Quia enim vivunt,
putant Deum nescire quod faciunt. Vide quid mali illis contingat! Quia si stationarius sciret, teneret
illos; et ideo vitant oculos stationarii, ne statim teneantur: oculos enim Dei vitare nemo potest; quia
non solum in cubiculo videt, sed et intima cordis tui. Cogitant et ipsi quia nihil potest latere Deum;
et quia faciunt, et sciunt quid fecerunt, et vident se vivere sciente Deo, qui non viverent sciente
stationario, dicunt sibi: Placent ista Deo; et revera si illi displicerent facta nostra, quomodo
displicent iudicibus, quomodo displicent regibus, quomodo displicent imperatoribus, et quomodo
displicent commentariensibus, numquid quomodo illorum oculos vitamus, vitare possemus oculos
Dei? Ergo placent ista Deo. Ideo in alio psalmo peccatori dicitur: Haec fecisti, et tacui; suspicatus es
iniquitatem, quod ero tibi similis. Quid est, ero tibi similis? Ut quomodo tibi placet factum tuum
malum, sic putes quia et mihi placet. Et minatur in posterum: Arguam te 36. Ergo non tacet qui dixit,
tacui. Cum diceret: Haec fecisti, et tacui; suspicatus es iniquitatem, quod ero tui similis; et non
tacuit. Cum enim nos loquimur, ille non tacet cum enim lector legit, ille non tacet; cum Psalmus ista
cantat, ille non tacet: et istae omnes voces Dei per orbem terrarum fiunt. Quomodo ergo tacet,
quomodo non tacet? Non tacet in verbo, tacet in vindicta. Quid est ergo: Haec fecisti, et tacui? Haec
fecisti, et non vindicavi. Suspicatus es iniquitatem, quod ero tui similis. De ipsa vindictae
taciturnitate, id est, de cessatione vindictae, alio loco dicit: Tacui; numquid semper tacebo? 37.
Usquequo peccatores, Domine, usquequo peccatores gloriabuntur; respondent, et loquentur
iniquitatem; loquentur omnes qui operantur iniustitiam? Et dicit omnia opera. Respondent, et
loquentur iniquitatem. Quid est, respondent? Contra iustum habent quod respondeant. Venit iustus
aliquis, et dicit: Noli facere iniquitatem. Quare? Ne moriaris. Ecce feci iniquitatem; quare non
morior? Ille fecit iustitiam, et mortuus est: quare mortuus est? Ego feci iniquitatem; quare me non
abstulit Deus? Ecce, ille fecit iustitiam; et quare sic in illum vindicavit? quare ille sic laborat?
respondent; hoc est, respondent, quia habent quod dicant; quia parcitur illis, de patientia Dei
inveniunt argumentum responsionis suae. Parcit ille propter aliud, respondent illi propter aliud, quia
vivunt. Quare enim parcat ille, dicit Apostolus, exponit consilium patientiae Dei: Existimas, inquit,
qui talia agis, quia tu effugies iudicium Dei? An divitias benignitatis et longanimitatis eius
contemnis, ignorans quia patientia Dei ad poenitentiam te adducit? Tu autem, id est, ille qui
respondet et dicit: Si displicerem Deo, non mihi parceret Deus: vide quid sibi facit, audi Apostolum:
Tu autem secundum duritiam cordis tui et cor impoenitens, thesaurizas tibi iram in die irae et
revelationis iusti iudicii Dei, qui reddet unicuique secundum opera sua 38. Ille ergo auget
longanimitatem, et tu auges iniquitatem. Erit illius thesaurus in sempiterna misericordia in eos qui
non contempserunt misericordiam; tuus autem thesaurus in ira invenietur, et quod ponis quotidie
per modicum, postea massam inventurus es: minutatim ponis, sed cumulum invenies. Noli
attendere minuta peccata tua quotidiana; de minutissimis guttis flumina implentur.
10. [vv. 5.6.] Quid autem illi faciunt, qui respondent et loquentur iniquitatem, quia faciunt et
parcitur eis? Populum tuum, Domine, humiliaverunt: id est, omnes qui iuste vivunt, in quos volunt
superbire omnes mali. Populum tuum, Domine, humiliaverunt, et haereditatem tuam vexaverunt:
viduam et pupillos interfecerunt, et proselytum occiderunt: id est, peregrinum, advenam,
adventitium; ipsum dicit proselytum. Manifesta sunt ista singula, nec opus est in his immorari.
11. [v. 7.] Et dixerunt: Non videbit Dominus. Non attendit ista, neglegit ista, alias res curat, non
intellegit. Hae enim duae voces sunt malorum: una quam iam dixi: Haec fecisti, et tacui: suspicatus
es iniquitatem, quod ero tibi similis. Quid est, quod ero tibi similis? Putas quia video facta tua, et

632

