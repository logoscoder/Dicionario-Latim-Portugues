In ista Babylonia non cives habitamus sed captivi detinemur.
2. Quae sunt ergo flumina Babylonis, et quid est nostrum sedere et flere in recordatione Sion? Si
enim cives inde sumus, non tantum hoc cantamus, sed et agimus. Si cives sumus de Ierusalem, id
est de Sion, et in ista vita, in ista confusione saeculi huius, in ista Babylonia non cives habitamus,
sed captivi detinemur; oportet ut non tantum ista decantemus, sed et faciamus affectu cordis pio,
religioso desiderio aeternae civitatis. Habet et haec civitas quae Babylonia dicitur, amatores suos
consulentes paci temporali, et nihil ultra sperantes, totumque gaudium suum ibi figentes, ibi
finientes, et videmus eos pro republica terrena plurimum laborare: sed et in ea quicumque fideliter
versantur, si non ibi appetant superbiam et perituram elationem odiosamque iactantiam; sed
veram fidem exhibeant, quam possunt, quamdiu possunt, quibus possunt, ad quantum vident
terrena, et ad quantum intellegunt speciem civitatis; non eos sinit Deus perire in Babylonia:
praedestinavit enim eos cives Ierusalem. Intellegit captivitatem eorum Deus, et ostendit illis aliam
civitatem, cui vere debeant suspirare, pro qua debeant cuncta conari, ad quam capessendam
debeant cives suos secum peregrinos, quantum valuerint, adhortari. Propterea dicit Dominus Iesus
Christus: Qui in modico fidelis est, et in magno fidelis est: et rursum dicit: Si in alieno fideles non
fuistis, vestrum quis dabit vobis 2?

Quae sint Babylonis flumina.
3. Tamen, carissimi, attendite flumina Babylonis. Flumina Babylonis, sunt omnia quae hic amantur
et transeunt. Nescio quis amavit, verbi gratia, agriculturam ipsam exercere, inde ditescere, ibi
occupare animum, inde percipere voluptatem; attendat exitum, et videat illud quod amavit non
esse fundamentum Ierusalem, sed fluvium Babylonis. Alius dixit: Magna res est militare; omnes
agricolae formidant eos qui militant, obsequuntur eis, tremunt eos: si fuero agricola, timebo
militarem; si fuero militaris, timebor ab agricola. O insane, in alium te Babylonis fluvium
praecipitasti, et eum turbulentiorem et rapaciorem. Timeri vis a minore, time maiorem: potest te
ipso maior fieri subito, qui te timet; nunquam autem erit minor, quem debes timere. Advocatum
esse, inquit, magna res est, potentissima eloquentia; in omnibus habere susceptos pendentes ex
lingua diserti patroni sui, et ex eius ore sperantes vel damna, vel lucra, vel mortem, vel vitam, vel
perniciem, vel salutem. Nescis quo te miseris: alius et iste fluvius Babylonis est; et quod multum
sonat, strepitus aquae saxa percutit. Attende quia fluit, attende quia labitur; et si attendis quia fluit
et labitur, cave quia trahit. Navigare, inquit alius, et negotiari magnum est; scire multas provincias,
lucra undique capere, non esse obnoxium in civitate alicui potenti, semper peregrinari, et
diversitate negotiorum et nationum animum pascere, et augmentis lucrorum divitem remeare.
Fluvius est et iste Babylonis. Lucra tua quando stabunt? quando praesumpturus, quando securus
eris ex his quae acquiris? Quanto eris ditior, tanto timidior. Uno naufragio nudus exibis, et recte te
planges in flumine Babylonis, quia noluisti sedere et flere super flumina Babylonis.

Qui crucis lignum tenuerit e flumine huius mundi evadet incolumis.
4. Alii ergo cives sanctae Ierusalem intellegentes captivitatem suam, attendunt humana vota et
diversas hominum cupiditates hac atque illac rapientes, trahentes, impellentes in mare: vident
haec, et non se mittunt in flumina Babylonis; sed sedent super flumina Babylonis, et flent super
flumina Babylonis, vel illos qui rapiuntur, vel seipsos qui in Babylonia esse meruerunt: sedentes
tamen, hoc est humiliati. Super flumina ergo Babylonis, ibi sedimus et flevimus, cum recordaremur
Sion. O sancta Sion, ubi totum stat, et nihil fluit! quis nos in ista praecipitavit? quare dimisimus
Conditorem tuum et societatem tuam? Ecce inter fluentia et labentia constituti, vix quisquam
raptus a flumine, si tenere lignum potuerit, evadet. Humiliati ergo in captivitate nostra sedeamus
super flumina Babylonis, non nos audeamus in illis fluminibus praecipitare; nec nos audeamus in
nostrae captivitatis malo atque tristitia superbe erigere, sed sedeamus, et sic fleamus. Sedeamus
super flumina Babylonis, non infra flumina Babylonis: talis sit humilitas nostra, ut nos non mergat.
Sede super flumen, noli in flumine, noli sub flumine: sed tamen sede humilis, loquere non quomodo
in Ierusalem. Ibi enim stabis; quia de ipsa spe loquitur alius psalmus, et cantat dicens: Stantes
erant pedes nostri in atriis Ierusalem 3. Ibi erigeris, si te hic poenitendo et confitendo humiliaveris.
In atriis ergo Ierusalem stantes erant pedes nostri; Super flumina vero Babylonis sedimus et
flevimus, cum recordaremur Sion. Inde oportet ut fleas, recordando Sion.

De praesentis vitae felicitate et aerumna.

954

