me tota die. Quid est: A clamando me tota die? Perseverando in defensione peccatorum suorum. Et
tamen videte qualis sit, quia agnoscit se. Erit enim modo intellegentia: nihil praeter se respiciet, et
displicebit sibi, quia agnoscit se. Modo audietis, ut sanemini.
14. Beatus vir cui non imputavit Dominus peccatum, nec est in ore eius dolus. Quoniam tacui,
inveteraverunt ossa mea, a clamando me tota die. Quoniam die ac nocte gravata est super me
manus tua. Quid est, gravata est super me manus tua? Magna res, fratres. Respicite illam
sententiam rectam inter duos, Pharisaeum et Publicanum. Quid dictum est de Pharisaeo? Quoniam
humilatur. Quid dictum est de Publicano? Quoniam exaltatur. Quare ille humilatur? Quia exaltavit
se. Quare iste exaltatur? Quia humilavit se. Ergo ut exaltantem se humiliet Deus, gravat super illum
manum. Noluit humilari confessione iniquitatis suae, humilatus est pondere manus Dei. Quando ille
perferret manum gravem humilantis? Quam levis fuit manus sublevantis! Et in illo fortis, et in illo
fortis: fortis ad illum premendum, fortis ad illum sublevandum.
15. Ergo, Quoniam die ac nocte gravata est super me manus tua: conversus sum in aerumna mea,
dum configeretur spina. Ex ipsa aggravatione manus tuae, ex ipsa humilatione conversus sum in
aerumna mea, factus sum miser, confixa est mihi spina, compuncta est conscientia mea. Quid
factum est cum configeretur spina? Datus est ei sensus doloris, invenit infirmitatem suam. Et ille
qui tacuerat confessionem peccati sui, ut clamando in defensione peccati sui inveterasceret virtus
eius, id est, ossa eius converterentur in vetustatem, modo quid fecit confixa spina? Peccatum
meum cognovi. Ergo iam cognoscit. Si ille cognoscit, ille ignoscit. Audite quid sequitur: videte si non
ipse dicit: Peccatum meum cognovi, et iniustitiam meam non operui. Hoc iam dudum dicebam: Noli
operire tu, et operit Deus. Beati quorum remissae sunt iniquitates, et quorum tecta sunt peccata.
Qui tegunt peccata, nudantur: iste autem nudavit, ut cooperiretur. Iniquitatem meam non operui.
Quid est, non operui? Iam dudum tacueram: modo quid? Dixi. Quiddam contrarium illi taciturnitati.
Dixi. Quid dixisti? Pronuntiabo adversum me iniustitiam meam Domino; et tu dimisisti impietatem
cordis mei. Dixi. Quid dixisti? Non iam pronuntiat, promittit se pronuntiaturum; et ille iam dimittit.
Attendite, fratres; magna res: dixit: Pronuntiabo: non dixit: Pronuntiavi, et tu dimisisti; dixit:
Pronuntiabo et tu dimisisti: quia eo ipso quod dixit: Pronuntiabo, ostendit quia nondum ore
pronuntiaverat, sed corde pronuntiaverat. Hoc ipsum dicere Pronuntiabo, pronuntiare est: ideo et
tu dimisisti impietatem cordis mei. Confessio ergo mea ad os nondum venerat; dixeram enim:
Pronuntiabo adversum me: verumtamen Deus audivit vocem cordis mei. Vox mea in ore nondum
erat, sed auris Dei iam in corde erat. Tu dimisisti impietatem cordis mei; quia dixi: Pronuntiabo.
16. Sed non suffecerat: non dixit: Pronuntiabo iniustitiam meam Domino: non sine causa dixit:
Pronuntiabo adversum me: et hoc interest. Multi enim pronuntiant iniquitatem suam, sed adversus
ipsum Dominum Deum: quando inveniuntur in peccatis dicunt, Deus hoc voluit. Si enim homo dicat:
Non feci; aut: Hoc factum quod arguis non est peccatum: non pronuntiat nec adversum se, nec
adversus Deum. Si dicat: Prorsus feci, et peccatum est, sed Deus hoc voluit, quid ego feci? Hoc est
pronuntiare adversus Deum. Forte dicatis: Nemo hoc dicit: quis est qui dicat: Deus hoc voluit? Multi
et hoc dicunt: sed et qui hoc non dicunt, quid aliud dicunt, qui dicunt: Fatum mihi fecit, stellae
meae fecerunt? Ita iam per circuitum ad Deum volunt pervenire. Per circuitum volunt pervenire ad
Deum accusandum, qui nolunt de compendio venire ad Deum placandum, et dicunt: Fatum mihi
fecit. Quid est fatum? Stellae meae fecerunt. Quid sunt stellae? Certe istae quas in coelo
conspicimus. Et quis eas fecit? Deus. Quis eas ordinavit? Deus. Ergo vides quod voluisti dicere:
Deus fecit ut peccarem. Ita ille iniustus, tu iustus: quia nisi ille fecisset, tu non peccasses. Tolle istas
excusationes in peccatis: memento illius psalmi: Ne declines cor meum in verba maligna ad
excusandas excusationes in peccatis, cum hominibus operantibus iniquitatem. At enim magni viri
sunt, qui defendunt peccata sua; magni sunt et qui numerant sidera, et qui computant stellas et
tempora, et dicunt quis quando vel peccet vel bene vivat, et quando Mars faciat homicidam, et
Venus adulteram: magni, docti viri, et electi videntur in hoc saeculo. Sed quid ait in psalmo? Ne
declines cor meum in verba mala, cum hominibus operantibus iniquitatem, et non communicabo
cum electis corum 37. Dicant illi electos et doctos numeratores siderum, dicant illi sapientes eos qui
quasi digerunt in digitis fata humana, et describunt de stellis mores humanos. Cum libero arbitrio
me creavit Deus: si peccavi, ego peccavi: ut non solum pronuntiem iniquitatem meam Domino, sed
adversum me, non adversus eum. Ego dixi, Domine, miserere mei: clamat aeger ad medicum: Ego
dixi. Quare: Ego dixi? Sufficeret, dixi: Ego cum emphasi dictum est; Ego, ego, non fatum, non
fortuna, non diabolus; quia nec ipse coegit, sed ego persuadenti consensi: Ego dixi, Domine,
miserere mei, sana animam meam, quoniam peccavi tibi 38. Sic et hic statuit, et proposuit: Dixi:
Pronuntiabo adversum me iniquitatem meam Domino, et tu remisisti impietatem cordis mei.
17. [v 6.] Pro hac orabit ad te omnis sanctus, in tempore opportuno. Quo tempore? Pro hac. Pro qua
hac? Pro impietate. Pro qua? Pro ipsa venia peccatorum. Pro hac orabit ad te omnis sanctus, in

118

