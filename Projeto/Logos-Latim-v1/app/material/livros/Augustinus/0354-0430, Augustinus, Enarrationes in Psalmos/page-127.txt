quidam est significans cor parturire quod dicere non potest. Et quem decet ista iubilatio, nisi
ineffabilem Deum? Ineffabilis enim est, quem fari non potes: et si eum fari non potes, et tacere non
debes, quid restat nisi ut iubiles; ut gaudeat cor sine verbis, et immensa latitudo gaudiorum metas
non habeat syllabarum? Bene cantate ei in iubilatione.

Quo sensu Deus dicatur fidelis.
9. [v 4.] Quoniam rectus est sermo Domini, et omnia opera eius in fide. In quo etiam displicet non
rectis, rectus est ille. Et omnia opera eius in fide. Tua sint opera in fide. quia iustus ex fide vivit 19,
et fides per dilectionem operatur 20: tua sint opera in fide, quia in Deum credendo fidelis efficeris.
Opera Dei quomodo possunt esse in fide, quasi et Deus ex fide vivat? Invenimus et Deum fidelem,
et hoc non verbis nostris dicitur, Apostolum audi: Fidelis, inquit, Deus qui vos non permittat tentari
supra quam potestis ferre, sed faciat cum tentatione etiam exitum, ut possitis sustinere 21. Audistis
fidelem Deum, audite et alibi: Si tolerabimus, et corregnabimus; si negaverimus, et ipse nos
negabit; si non credimus, ille fidelis permanet, negare semetipsum non potest 22. Habemus ergo et
fidelem Deum: distinguamus potius fidelem Deum a fideli homine. Fidelis homo est credens
promittenti Deo; fidelis Deus est exhibens quod promisit homini. Teneamus fidelissimum debitorem,
quia tenemus misericordissimum promissorem. Neque enim aliquid ei mutuum commodavimus, ut
debitorem teneamus; cum ab illo habeamus quidquid illi offerimus, et ex illo sit quidquid boni
sumus. Omnia bona quibus gaudemus, ab illo sunt. Quis enim cognovit sensum Domini, aut quis
consiliarius eius fuit; aut quis prior dedit ei, et retribuetur illi? Quoniam ex ipso, et per ipsum, et in
ipso sunt omnia 23. Ergo non ei aliquid dedimus; et tenemus debitorem. Unde debitorem? Quia
promissor est. Non dicimus Deo: Domine, redde quod accepisti; sed: Redde quod promisisti.
Quoniam rectus est sermo Domini. Quid est, rectus est sermo Domini? Non te fallit, tu eum noli
fallere: imo tu te noli fallere. Quis enim fallit omnia scientem? Sed mentita est iniquitas sibi 24.
Quoniam rectus est sermo Domini, et omnia opera eius in fide.

Quomodo sit Deus misericors et iustus.
10. [v 5.] Diligit misericordiam et iudicium. Fac ista, quia facit. Intendite ipsam misericordiam et
iudicium. Misericordiae tempus modo est, iudicii tempus post erit. Unde est misericordiae tempus?
Vocat modo aversos, donat peccata conversis: patiens est super peccatores, donec convertantur:
quandocumque conversi fuerint, praeterita obliviscitur, futura promittit: hortatur pigros, consolatur
afflictos, docet studiosos, adiuvat dimicantes: neminem deserit laborantem et exclamantem ad se:
donat unde sibi sacrificetur, ipse tribuit unde placetur. Magnum misericordiae tempus non transeat,
fratres, non nos transeat. Venturum est iudicium: erit et tunc poenitentia, sed iam infructuosa.
Dicent intra se poenitentiam agentes, et prae angustia spiritus gementes, certe ista scripta sunt in
libro Sapientiae: Quid nobis profuit superbia, et divitiarum iactantia quid contulit nobis? Transierunt
omnia tamquam umbra 25. Modo dicamus: Transeunt omnia tamquam umbra. Modo fructuose
dicamus: Transeunt: ne tunc dicamus infructuose: Transierunt. Hoc est ergo tempus misericordiae,
erit et iudicii.
11. Ne putetis autem, fratres, quia ista a se possunt in Deo aliquo modo separari. Videntur enim
sibi aliquando contraria, ut qui misericors est, non servet iudicium; et qui iudicii tenax est,
obliviscatur misericordiam. Omnipotens est Deus, nec in misericordia amittit iudicium, nec in iudicio
misericordiam. Miseretur enim, considerat imaginem suam, fragilitatem nostram, errorem nostrum,
caecitatem nostram, et vocat: et conversis ad se donat peccata, non conversis non donat.
Misericors est iniustis? Numquid et iudicium amisit, aut non debuit iudicare inter conversos et non
conversos? An vobis iustum videtur, ut conversus et non conversus aequaliter habeantur; ut eo
modo suscipiatur confitens et mentiens, humilis et superbus? Ergo habet et iudicium in ipsa
misericordia. Rursus in illo iudicio habebit et misericordiam, in eos utique quibus dicturus est:
Esurivi, et dedistis mihi manducare 26. Etenim dicitur in quadam Epistola apostolica: Iudicium enim
sine misericordia illi qui non fecit misericordiam 27. Beati, inquit, misericordes, quoniam ipsorum
miserebitur 28. Ergo in illo iudicio erit et misericordia, sed non sine iudicio. Si enim non in quemlibet,
sed in eum erit misericordia, qui praerogavit misericordiam; et ipsa misericordia iusta erit, quia
confusa non erit. Misericordia est certe ut dimittantur peccata, misericordia est ut tribuatur vita
aeterna: vide ibi iudicium: Dimittite, et dimittetur vobis; date, et dabitur vobis 29. Certe, dabitur
vobis, et dimittetur vobis, misericordia est. Si inde recessisset iudicium, non diceret: In qua
mensura mensi fueritis, in ea remetietur vobis 30.

127

