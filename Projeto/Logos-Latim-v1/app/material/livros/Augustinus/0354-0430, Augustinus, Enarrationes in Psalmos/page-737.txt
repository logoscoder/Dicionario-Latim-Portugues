Suavis Domino confessio tua; suavis tibi gratia ipsius.
18. [v 34.] Suavis sit ei disputatio mea: ego autem iucundabor in Domino. Suavis sit ei disputatio
mea: quae est disputatio hominis ad Deum, nisi confessio peccatorum? Confitere Deo quod es, et
disputasti cum illo. Disputa cum illo, fac bona opera, et disputa. Lavamini, mundi estote, Isaias dicit,
auferte nequitias ab animis vestris, a conspectu oculorum meorum; cessate a nequitiis vestris,
discite benefacere, iudicate pupillo, et iustificate viduam, et venite, disputemus, dicit Dominus 51.
Quid est disputare cum Deo? Te illi indica scienti, ut indicet se tibi nescienti. Suavis sit ei disputatio
mea. Ecce hoc est Domino suave, disputatio tua; sacrificium humilitatis tuae, contribulatio cordis
tui, holocaustum vitae tuae, hoc est suave Deo. Tibi autem quid est suave? Ego autem iucundabor
in Domino. Ipsa est mutua disputatio quam dixi: indica te ei scienti, et indica se tibi nescienti.
Suavis est ei confessio tua, suavis est tibi gratia ipsius. Dixit se tibi. Unde se tibi dixit? Per Verbum.
Quod Verbum? Christum. Et tibi dixit, et se dixit. Quia misit Christum, seipsum dixit. Ita plane,
audiamus ipsum Verbum: Qui me vidit, vidit et Patrem 52. Ego autem iucundabor in Domino.

Utinam peccatores iustificetur nec amplius sint iniqui!
19. [v 35.] Deficiant peccatores a terra. Saevire videtur. O sancta anima, quae hic cantat et gemit!
Utinam cum ipsa anima sit anima nostra! utinam copuletur ei, et societur, et coniungatur ei! videbit
etiam misericordiam saevientis. Quis enim capit hoc, nisi qui impletus fuerit caritate? Deficiant
peccatores a terra. Contremiscis, quia maledicit. Et quis maledicit? Sanctus. Sine dubio exauditur.
Sed dictum est sanctis: Benedicite, et nolite maledicere 53. Quid est ergo quod dicit: Deficiant
peccatores a terra? Plane deficiant; auferatur spiritus eorum, et deficiant, ut emittat spiritum suum,
et recreentur. Deficiant peccatores a terra, et iniqui, ita ut non sint. Quid non sint, nisi iniqui? Ergo
iustificentur, ut non sint iniqui. Vidit hoc, et impletus est gaudio, et revocat versum primum psalmi:
Benedic, anima mea, Dominum. Benedicat anima nostra Dominum, fratres, quia dare dignatus est
et facultatem et sermonem nobis, et vobis intentionem et studium. Unusquisque ut potest
recordetur quod audivit; collocutione invicem ructate saginam vestram, ruminate quod accepistis,
non eat in viscera oblivionis vestrae. Thesaurus desiderabilis requiescat in ore vestro 54. Magno
labore quaesita et inventa sunt, magno labore nuntiata et disputata sunt; sit labor noster
fructuosus vobis, et benedicat anima nostra Dominum.

129 IN PSALMUM 104
ENARRATIO

Dominus laudandus et invocandus est.
1. [v 1.] Psalmus centesimus quartus, primus est in eis quibus praenotatur Alleluia. Cuius verbi, vel
potius duorum verborum, interpretatio est, "Laudate Deum". Et ideo inde coepit: Confitemini
Domino, et invocate nomen eius. In laude enim intellegenda est ista confessio, sicut est: Confiteor
tibi, Pater, Domine coeli et terrae 1. Praemissa enim laude, invocatio sequi solet, ubi desideria
precator alligat: unde et ipsa oratio dominica habet a capite brevissimam laudem, quod est: Pater
noster qui es in coelis 2. Tunc quae petuntur, deinceps consequuntur. Unde et alibi in psalmo
dicitur: Confitebimur tibi, Deus, confitebimur, et invocabimus nomen tuum 3. Quod alibi est planius:
Laudans invocabo Dominum, et ab inimicis meis salvus ero 4: ita et hic: Confitemini, inquit: Domino,
et invocate nomen eius; quod tale est, ac si diceret: Laudate Dominum, et invocate nomen eius.
Exaudit quippe invocantem, quem laudantem videt: laudantem videt, quem probat amantem. Et in
quo voluit Dominus boni servi amorem circa se ostendi maxime, nisi in eo quod illi ait: Pasce oves
meas? 5 Unde et hic sequitur: Annuntiate inter gentes opera eius; vel potius, ut de graeco ad
verbum exprimatur, quod et alii latini codices habent: Evangelizate in gentibus opera eius. Quibus
hoc dicitur, nisi Evangelistis in prophetia?

Verbo et opere laudemus Dominum.
2. [vv 2.3.] Cantate ei, et psallite ei. Verbo et opere laudate: ore quippe cantatur; psalterio autem,
hoc est manibus, psallitur. Narrate omnia mirabilia eius: laudamini in nomine sancto eius. Possunt
hi duo versus ex duobus verbis superioribus dicit non absurde videri: ut quod ait: Narrate omnia
mirabilia eius, referatur ad id quod dictum est: Cantate ei; quod vero sequitur: Laudamini in nomine
sancto eius, referatur ad id quod dictum est: Et psallite ei: illud scilicet ad verbum bonum, quo

737

