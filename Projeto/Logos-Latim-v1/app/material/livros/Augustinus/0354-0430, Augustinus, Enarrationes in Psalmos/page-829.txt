quippe dictum est: Unam petii, hanc requiram; ubi non subauditur quae illa una sit: quod usitatius
diceretur: Unum petii a Domino, hoc requiram, ut inhabitem in domo Domini. In his enim neutris
non solet exigi neutrum quod subaudiendum sit, ut puta, unum bonum, aut unum donum, vel si
quid huiusmodi; sed quidquid illud est, etiamsi masculino vel feminino genere nuncupetur, vel sine
ullo nomine ullius generis quibuslibet verbis insinuetur, solita omnino locutione sub genere neutro
intellegitur. Ita ergo et hic eo modo dici potuit: Haec facta est mihi, tamquam dictum esset: Hoc
factum est mihi. Si autem quaeramus quid illud sit, occurrit quod supra dixerat: Memor fui in nocte
nominis tui, Domine, et custodivi legem tuam. Hoc factum est mihi; id est, hoc quod custodivi
legem tuam, non per meipsum feci, sed factum est mihi, utique abs te: quia iustificationes, non
meas, sed tuas exquisivi. Deus est enim, inquit Apostolus, qui operatur in vobis et velle et operari,
pro bona voluntate 31. Hoc etiam per prophetam Deus dicit: Et faciam ut in iustificationibus meis
ambuletis, et iudicia mea observetis, et faciatis 32. Quapropter Deo dicente: Ego faciam ut iudicia
mea observetis, et faciatis; rectissime iste dicit: Hoc factum est mihi: ut cum quaesieris quid illud
sit, respondeat quod supra dixerat: Ut custodirem legem Dei. Sed quia iste in longum sermo
processit, ea quae sequuntur, Domino donante, ab alio melius tractabuntur exordio.

160 IN EUMDEM PSALMUM 118
Sermo 16

Piorum portio Deus est.
1. [v 57.] Hos versus psalmi huius magni nunc aggredimur in Dei voluntate tractandos: Pars mea
Dominus; quod habent quidam: Portio mea, Domine. Quod utrum ideo dicatur, quia particeps eius
fit quisquis ei adhaeret, sicut scriptum est: Mihi autem adhaerere Deo bonum est 1; non enim
existendo sunt homines dii, sed fiunt participando illius unius qui verus est Deus: an quia partes sibi
eligunt homines in hoc mundo, sive sortiuntur, alius hoc, alius illud, unde quisque vivat;
quodammodo portio piorum Deus est unde semper vivant: uterque non est sensus absurdus. Sed
quod sequitur audiamus: Dixi, custodire legem tuam. Quid est: Portio mea, Domine, dixi, custodire
legem tuam; nisi quia ita erit portio cuiusque Dominus, cum legem eius custodierit?

Deus operatur in nobis et velle et perficere.
2. [vv 58.59.] Sed quomodo custodit, nisi hoc donet atque ad hoc adiuvet Spiritus vivificans; ne
littera occidat 2, et peccatum occasione accepta per mandatum operetur in homine omnem
concupiscentiam 3. Invocandus est igitur: sic enim ab eo fides impetrat quod lex imperat; quoniam
qui invocaverit nomen Domini, salvus erit 4. Et ideo vide quid subiungat: Precatus sum faciem tuam
in toto corde meo. Et dicens quomodo sit precatus: Miserere, inquit, mei secundum eloquium tuum.
Et tamquam exauditus atque adiutus ab eo quem precatus est: Cogitavi, inquit, vias meas, et averti
pedes meos in testimonia tua. Averti scilicet a viis meis, quae displicuerunt mihi, ut irent in
testimonia tua, atque ibi haberent viam. Plures enim codices non habent: Quia cogitavi, sicut in
quibusdam legitur; sed tantummodo: Cogitavi. Quod autem hic positum est: Et averti pedes meos;
nonnulli habent: Quia cogitavi, et avertisti pedes meos: ut hoc Dei potius gratiae tribuatur,
secundum illum quod Apostolus ait: Deus est enim qui operatur in vobis 5: cui etiam dicitur: Averte
oculos meos, ne videant vanitatem 6. Si oculos, ne videant vanitatem, cur non et pedes, ne
sectentur errorem? Propter quod et illud scriptum est: Oculi mei semper ad Dominum, quoniam
ipse evellet de laqueo pedes meos 7. Sed sive avertisti pedes meos, sive averti pedes meos legatur,
ab illo fit ut faciamus, cuius faciem precatus est in corde suo, et cui dixit: Miserere mei secundum
eloquium tuum, hoc est, secundum verbum promissionis tuae. Filii quippe promissionis in semine
deputantur Abrahae 8.
3. [v 60.] Denique hoc impetrato gratiae beneficio: Paratus sum, inquit, et non sum turbatus, ut
custodiam mandata tua: quod aliqui interpretati sunt, ad custodiendum mandata tua; aliqui, ut
custodirem; aliqui, custodire: quod graecus posuit,
.

Ne timeant iusti malos mala minantes.
4. [v 61.] Quam vero paratus factus sit ad custodienda divina mandata subdidit, dicens: Funes
peccatorum circumplexi sunt me, et legis tuae non sum oblitus. Funes peccatorum impedimenta

829

