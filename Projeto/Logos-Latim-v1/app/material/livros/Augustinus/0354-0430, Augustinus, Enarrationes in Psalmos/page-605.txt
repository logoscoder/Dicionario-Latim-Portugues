1. Psalmus iste est de quo Dominum nostrum Iesum Christum diabolus tentare ausus est. Audiamus
ergo, ut possimus instructi resistere tentatori, non praesumentes in nobis, sed in ipso qui prior
tentatus est, ne nos in tentatione vinceremur. Illi enim tentatio non erat necessaria: tentatio Christi,
nostra doctrina est. Si autem attendamus quid responderit diabolo, ut hoc et nos respondeamus,
quando similiter tentat; intramus per ianuam, sicut audistis lectionem Evangelii. Quid est enim
intrare per ianuam? Intrare per Christum. Ipse enim dixit: Ego sum ianua 1. Quid est autem intrare
per Christum? Imitari vias Christi. In quo imitaturi sumus vias Christi? numquid in ea magnificentia
qua Deus erat in carne? aut ad hoc nos exhortatur, aut hoc a nobis exigit, ut talia miracula, qualia
fecit ipse, faciamus? Aut vero Dominus noster Iesus Christus non et modo et semper cum Patre
totum mundum gubernat? Et numquid vel ad hoc vocat hominem faciens eum imitatorem suum, ut
cum illo gubernet coelum et terram, et omnia quae in eis sunt; aut ut sit et ipse creator, per quem
fiant omnia, sicut per Christum facta sunt omnia? Neque ad ista opera te invitat Deus salvator
Dominus noster Iesus Christus, quae fecit ab initio, de quibus scriptum est: Omnia per ipsum facta
sunt 2, neque ad illa quae fecit in terra. Non hoc tibi dicit: Non eris discipulus meus, nisi ambulaveris
super mare 3, aut nisi suscitaveris mortuum quatriduanum 4, aut nisi oculos caeci nati aperueris 5.
Nec hoc. Quid est ergo intrare per ianuam? Discite a me quia mitis sum et humilis corde 6. Quod
factus est propter te, hoc in eo debes attendere, ut imiteris. Miracula enim et nondum natus de
Maria fecit: quis enim unquam fecit, nisi ipse de quo dictum est: Qui facit mirabilia magna solus 7?
In ipsius enim virtute, et antea qui fecerunt, potuerunt aliquid facere: in virtute Christi Elias
mortuum suscitavit 8. Nisi forte maior est Petrus quam Christus, quia Christus voce suscitavit
aegrotantem 9, Petrus autem cum transiret, umbra ipsius tangendi proferebantur aegroti 10.
Potentior ergo Petrus quam Christus? Quis hoc dementissimus dixerit? Quare ergo tanta potentia in
Petro? Quia Christus in Petro. Ideo dixit: Omnes qui venerunt, fures sunt et latrones 11: id est, qui
venerunt sua sponte, a me non sunt missi, qui venerunt sine me, in quibus ego non fui, quos ego
non introduxi. Quotquot ergo miracula facta sunt, sive a praecedentibus, sive a consequentibus,
idem ipse Dominus fecit, qui fecit et praesentia sua. Nec ad ipsa ergo miracula hortatur, quae ipse
fecit et antequam esset homo: sed quo te hortatur? Ut imiteris quod non posset, nisi factus homo.
Tolerare enim passiones numquid posset, nisi homo? Mori et crucifigi et humiliari non posset, nisi
homo. Sic ergo et tu molestias huius saeculi cum pateris, quas facit diabolus, sive aperte per
homines, sive occulte sicut Iob, sis fortis, sis tolerans; habitabis in adiutorio Altissimi, sicut dicit iste
psalmus: quia si recedas ab adiutorio Altissimi, te ipsum non valens adiuvare, cades.

Fortitudo valde necessaria Christi discipulo.
2. Multi enim fortes sunt, quando ab hominibus patiuntur persecutionem, et vident eos aperte
saevire in se; et putant quia tunc imitantur passiones Christi, si aperte eos homines persequantur:
si autem occulta diaboli persecutione feriantur, putant se non coronari a Christo. Noli timere
quando imitaris Christum. Nam et quando tentavit diabolus Dominum, nullus homo fuit in eremo,
occulte illum tentavit; sed superatus est, et aperte saeviens superatus est 12. Sic et tu si vis intrare
per ianuam, quando occulte tentat inimicus, quando postulat hominem ut aliquid ei noceat per
corporales molestias, per febres, per aegritudines, per aliquos labores corporis, sicut laboravit Iob.
Diabolum non videbat, sed potestatem Dei intellegebat. Noverat quia diabolus in eum nihil posset,
nisi ab illo cuius summa potestas est, permitteretur: totam gloriam Deo dabat, potentiam diabolo
non dabat. Nam et quando abstulit diabolus omnia, hoc dixit: Dominus dedit, Dominus abstulit 13.
Non dixit: Dominus dedit, diabolus abstulit: quia nihil abstulisset diabolus, nisi permisisset Dominus.
Ideo autem permisit Dominus, ut homo probaretur, diabolus vinceretur. Et quando eum plaga
percussit, ille permisit. Quia cum a capite usque ad pedes in putredine vermium flueret, nec tunc
tribuit diabolo aliquam potestatem Iob: sed cum ei suggessisset uxor eius, quam solam reliquerat
diabolus, non consolatricem mariti, sed adiutricem sui, et dixisset ei: Dic aliquod verbum in Deum,
et morere; dixit ei: Locuta es tamquam una de insipientibus mulieribus: si bona suscepimus de
manu Domini, mala non sustinebimus? 14

Humilem protegit Deus.
3. [vv. 1.2.] Ergo qui sic imitatur Christum, ut toleret omnes molestias huius saeculi, spes eius in
Deo sit, ut nec illecebra capiatur, nec timore frangatur, ipse est qui habitat in adiutorio Altissimi, et
in protectione Dei coeli commorabitur: sicut audistis psalmum, et cantastis; nam inde incipit
Psalmus. Quibus autem verbis tentavit Dominum diabolus, cum ad ipsa venerimus, agnoscetis: nota
sunt enim. Dicet Domino: Susceptor meus es tu, et refugium meum, Deus meus. Quis hoc dicit
Domino? Qui habitat in adiutorio Altissimi. Quis est qui habitat in adiutorio Altissimi? Qui non
habitat in adiutorio suo. Quis est qui habitat in adiutorio Altissimi? Qui non est superbus, quomodo
illi qui manducaverunt ut essent quasi dii, et perdiderunt quod erant facti homines immortales. In

605

