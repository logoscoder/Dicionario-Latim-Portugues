fontes aquarum. Sit hoc, habeatque locum intellectus iste in Ecclesia et veracem et solemnem.
Verumtamen, fratres, videtur mihi etiam in Baptismate fidelibus nondum esse satiatum tale
desiderium: sed fortassis, si norunt ubi peregrinentur, et quo eis transeundum sit, etiam ardentius
inflammantur.

Apud Deum est vitae insiccabilis fons; in illius luce lumen inobscurabile.
2. [v 1.] Denique titulus eius est: In finem, in intellectum filiis Core, psalmus. Filios Core invenimus
et in aliis Psalmorum titulis 2, et iam tractasse nos meminimus, et locutos esse quid sibi hoc nomen
velit: ita tamen nunc commemorandus est iste titulus, ut non nobis quasi praeiudicet quod iam
diximus, ut deinceps non dicamus: non enim ubicumque diximus, omnes adfuerunt. Core aliquis
homo fuerit, sicut fuit, habueritque filios qui appellarentur filii Core 3: nos tamen arcanum
sacramenti scrutemur, ut nomen hoc mysterium, quo gravidum est, pariat. Magni enim sacramenti
res est, ut Christiani appellentur filii Core. Unde filii Core? Filii sponsi, filii Christi. Dicti sunt enim
Christiani, filii sponsi 4. Quare ergo Core Christus? Quia Core interpretatur Calvaria. Multo remotius
est hoc. Quaerebam quare Core Christus: intentius quaero quare Christus ad Calvariam pertinere
videatur. Nonne iam occurrit in loco Calvariae crucifixus 5? Occurrit omnino. Ergo filii sponsi, filii
passionis illius, filii redempti sanguine illius, filii crucis illius, portantes in fronte quod inimici in
Calvariae loco fixerunt, appellantur filii Core: illis cantatur iste psalmus in intellectum. Intellectu
itaque excitemur; et si nobis cantatur, intellegamus. Quid intellecturi sumus? in quem intellectum
psalmus iste cantatur? Audeo dicere: invisibilia enim eius a creatura mundi per ea quae facta sunt
intellecta conspiciuntur 6. Eia, fratres, aviditatem meam capite, desiderium hoc mecum
communicate: simul amemus, simul in hac siti exardescamus, simul ad fontem intellegendi
curramus. Desideremus ergo velut cervus fontem, excepto illo fonte quem propter remissionem
peccatorum desiderant baptizandi, et iam baptizati desideremus illum fontem, de quo Scriptura alia
dicit: Quoniam apud te est fons vitae. Ipse enim fons et lumen est: quoniam in lumine tuo
videbimus lumen 7. Si et fons est, et lumen est; merito et intellectus est, quia et satiat animam
avidam sciendi; et omnis qui intellegit, luce quadam non corporali, non carnali, non exteriore, sed
interiore illustratur. Est ergo, fratres, quaedam lux intus, quam non habent qui non intellegunt.
Unde iam eos qui desiderant hunc fontem vitae, et inde aliquid carpunt, alloquitur Apostolus
obsecrans, et dicit: Ut iam non ambuletis sicut et Gentes ambulant in vanitate mentis suae,
obscurati intellegentia, alienati a vita Dei per ignorantiam quae est in illis, propter caecitatem
cordis ipsorum 8. Si ergo illi obscurati sunt intellegentia, id est, quia non intellegunt, obscurantur;
ergo qui intellegunt illuminantur. Curre ad fontes, desidera aquarum fontes. Apud Deum est fons
vitae et insiccabilis fons: in illius luce lumen inobscurabile. Lumen hoc desidera, quemdam fontem,
quoddam lumen quale non norunt oculi tui; cui lumini videndo oculus interior praeparatur, cui fonti
hauriendo sitis interior inardescit. Curre ad fontem, desidera fontem: sed noli utcumque, noli ut
qualecumque animal currere; ut cervus curre. Quid est, ut cervus? Non sit tarditas in currendo,
impigre curre, impigre desidera fontem. Invenimus enim insigne velocitatis in cervo.

Interfice in te quidquid contrarium est veritati! Desidera unde delecteris,
Deum.
3. [v 2.] Sed forte non hoc Scriptura solum nos in cervo considerare voluit, sed et aliud. Audi quid
aliud est in cervo. Serpentes necat, et post serpentium interemptionem maiori siti inardescit,
peremptis serpentibus ad fontes acrius currit. Serpentes vitia tua sunt: consume serpentes
iniquitatis, tunc amplius desiderabis fontem veritatis. Avaritia forte in te tenebrosum aliquid sibilat,
et sibilat adversus verbum Dei, sibilat adversus praeceptum Dei: et quia tibi dicitur: Contemne
aliquid, ne facias iniquitatem; si mavis facere iniquitatem, quam aliquod commodum temporale
contemnere, morderi eligis a serpente, quam perimere serpentem. Cum ergo adhuc faveas vitio
tuo, cupiditati tuae, avaritiae tuae, serpenti tuo; quando in te invenio tale desiderium, quo curras
ad fontem aquarum? quando concupiscis fontem sapientiae, cum adhuc labores in veneno malitiae?
Interfice in te quidquid contrarium est veritati: et cum te videris tamquam vacare a cupiditatibus
perversis, noli remanere quasi non sit quod desideres. Est enim aliquid, quo te tollas; si iam egisti in
te, ut non sit impeditor contra te. Dicturus enim es forte iam mihi, si cervus es: Deus novit non me
iam avarum, non me iam cuiusquam rem concupiscere, non adulterii cupiditate flagrare, non
cuiusquam odio invidiaque tabescere, et caetera huiusmodi; dicturus es: Non habeo haec: et
quaeris forte unde delecteris. Desidera unde delecteris; desidera ad fontes aquarum: habet Deus
unde te reficiat, et impleat venientem ad se, et sitientem post interemptionem serpentium,
tamquam velocem cervum.

Adhuc de imagine cervi enarratur.
223

