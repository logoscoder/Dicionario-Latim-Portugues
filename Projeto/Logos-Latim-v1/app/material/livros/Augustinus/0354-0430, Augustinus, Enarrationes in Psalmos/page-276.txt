Nostrum autem quasi, tristitia est; gaudium non est quasi. Non enim ait Apostolus: Quasi
gaudentes, semper autem tristes; aut: Quasi tristes, et quasi gaudentes: sed ait: Quasi tristes,
semper autem gaudentes. Sicut egeni: et ibi sicut, pro quasi, posuit Multos autem ditantes. Et cum
hoc diceret, nihil habebat Apostolus: omnia sua dimiserat, divitias nullas possidebat. Et quid
secutus ait? Quasi nihil habentes: et ipsum nihil habere quasi Apostoli erat. Et omnia possidentes 19:
ibi non dixit quasi. Quasi egebat; non autem quasi, sed vere multos ditabat. Quasi nihil habebat:
non autem quasi, sed vere omnia possidebat. Unde vere omnia possidebat? Quia omnium Conditori
adhaerebat. Verumtamen, inquit, Deus redimet animam meam de manu inferni, cum acceperit me.

Futura promisit qui resurrexit, non pacem in hac terra et requiem.
6. [v 17.] Quid igitur qui hic volunt florere? Tu visurus es hominem florentem malum, et forte
titubabunt pedes tui, et dicturus es in anima tua, Deus, ego novi facta huius hominis, quae scelera
fecit iste homo, et ecce floret, terret, dominatur, extollitur, caput illi non dolet, nihil in domo eius
diminutum est: et timebis, quia credidisti, et forte dicit cor tuum: Me miserum! puto sine causa
credidi, Deus non respicit res humanas. Excitat ergo nos Deus: et quid dicit? Ne timueris, cum dives
factus fuerit homo. Quare enim timebas, quia dives factus est homo? Timebas ne sine causa
crederes, ne forte perdidisses laborem fidei tuae, et spem conversionis tuae: quia forte incurrit tibi
lucrum cum fraude, et potuisti, si faceres ipsum lucrum cum fraude, dives esse, et non laborare; et
attendens quid minatus est Deus, temperasti a fraude, et contempsisti lucrum: vides alium fecisse
lucrum de fraude, et nihil mali pati; et times esse bonus. Ne timueris, ait tibi Spiritus Dei, cum dives
factus fuerit homo. Oculos non vis habere, nisi in praesentia? Futura promisit qui resurrexit, pacem
in hac terra et requiem in hac vita non promisit. Omnis homo requiem quaerit; bonam rem quaerit,
sed non in regione sua illam quaerit. Non est pax in hac vita: in coelo nobis promissum est quod in
terra quaerimus; in futuro saeculo promissum est quod in isto saeculo quaerimus.
7. [v 18.] Ne timueris cum dives factus fuerit homo; et cum multiplicata fuerit gloria domus eius.
Quare, ne timueris? Quoniam non cum morietur, accipiet omnia. Vides viventem, cogita morientem.
Quid hic habeat attendis, quid secum tollat attende. Quid secum tollit? Multum auri habet, multum
argenti habet, multum praediorum, mancipiorum: moritur; remanent illa, nescit quibus. Etsi enim
dimittit quibus vult, non servat quibus vult. Multi enim et non sibi dimissa acquisierunt, et multi sibi
dimissa perdiderunt. Remanent ergo illa omnia, et tollit secum, quid? Forte dicit aliquis: Illud secum
tollit unde involvitur, et quod illi erogatur ad pretiosum et marmoratum sepulcrum, ad instruendam
memoriam, hoc secum tollit. Ego dico: Nec hoc; exhibentur enim ista non sentienti. Si dormientem
et non vigilantem ornas, in lecto secum illa habet: forte ornamenta insunt in corpore iacentis, et
forte ille in somnis in pannis se videt. Quod sentit ei plus est, quam quod non sentit. Quamquam et
illud cum evigilaverit non erit: tamen dormienti magis illud erat quod in somnis videbat, quam illud
quod non sentiebat. Quid ergo, fratres (dicant sibi homines: Erogetur ad mortem meam; quare
dimitto haeredes meos divites? Multa habebunt de meo, habeam et ego aliquid de meo, in corpore
meo), quid habebit corpus mortuum? quid habebit caro putrescens? quid habebit caro non
sentiens? Si aliquid habuit dives ille, cuius lingua sicca erat 20, tunc habet homo aliquid de suo.
Fratres, numquid sic legimus in Evangelio, quia dives ille cum holosericis et byssinis tegumentis
apparebat in igne? Numquid qualis erat in epulis ad mensam, talis erat et apud inferos? Cum sitiret,
et stillam desideraret, non ibi erant illa omnia. Non ergo secum accipit homo omnia, nec quod tollit
sepultura, tollit secum mortuus. Ubi enim sensus, ibi homo: ubi nullus sensus, non est homo. Iacet
vas quod continebat hominem, domus quae habebat hominem. Corpus dicamus domum, spiritum
dicamus habitatorem domus. Spiritus torquetur apud inferos: quid illi prodest, quia corpus iacet in
cinnamis et aromatibus, involutum pretiosis linteis? Tamquam si dominus domus mittatur in
exsilium, et tu ornes parietes ipsius. Ille in exsilio eget, et fame deficit, vix sibi unam cellam invenit
ubi somnum capiat, et tu dicis: Felix est, nam ornata est domus illius. Quis te non aut iocari, aut
insanire arbitretur? Ornas corpus, torquetur spiritus. Da aliquid spiritui, et dedisti aliquid mortuo.
Sed quid illi dabis, quando unam guttam desideravit, et non accipit? Hic enim contempsit mittere
ante se aliquid. Quare contempsit? Quia haec via eorum scandalum est illis. Non putavit vitam nisi
praesentem, non cogitavit nisi quemadmodum pretiosis vestibus obvolutus sepeliretur. Ablata est
ab illo anima eius, sicut Dominus dicit: Stulte, hac nocte auferetur anima tua, et quae praeparasti,
cuius erunt? 21 Et impletum est in illo quod iste psalmus dicit: Ne timueris, cum dives factus fuerit
homo, et cum multiplicata fuerit gloria domus eius: quoniam non cum morietur accipiet omnia,
neque simul descendet cum eo gloria eius.

Manducabat pretiosas epulas ore carnis, ore cordis manducabat iniquitatem.

276

