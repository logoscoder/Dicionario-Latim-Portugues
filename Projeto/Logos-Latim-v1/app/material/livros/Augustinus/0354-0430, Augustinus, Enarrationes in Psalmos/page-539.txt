caedes fortassis et mortem: ibi iam, si cupiditas non valuit, forte timor valebit ut pecces. Porro
autem si de Scripturis contra cupiditatem venit tibi in mentem: Quid prodest homini, si totum
mundum lucretur, animae autem suae detrimentum patiatur; veniat etiam contra timorem in
mentem: Nolite timere eos qui corpus occidunt; animam autem non possunt occidere 31.
Quicumque te vult occidere, usque ad corpus ei licet; usque ad animam non licet. Anima tua non
morietur, nisi tu eam volueris occidere. Perimat aliena iniquitas carnem tuam, dum servet veritas
animam tuam. Si autem a veritate resilieris, quid tibi amplius facturus est inimicus, quam tu tibi
ipse facis? Inimicus saeviens carnem potest occidere: tu autem dicendo falsum testimonium
animam occidis. Audi Scripturam: Os quod mentitur, occidit animam 32. Itaque, fratres mei, ad
omne recte factum amor et timor ducit: ad omne peccatum amor et timor ducit. Ut facias bene,
amas Deum, et times Deum: ut autem facias male, amas mundum, et times mundum. Haec duo
convertantur ad bonum: amabas terram, ama vitam aeternam; timebas mortem, time gehennam.
Quidquid tibi iniquo promiserit mundus, numquid potest dare quantum dabit iusto Deus? Quidquid
tibi iusto minatus fuerit mundus, numquid potest facere quod facit iniquo Deus? Vis videre quid
daturus est Deus, si iuste vixeris? Venite, benedicti Patris mei; percipite regnum quod vobis
paratum est ab origine mundi. Vis videre quid facturus est impiis? Ite in ignem aeternum, qui
paratus est diabolo et angelis eius 33. Bene quidem nihil tu aliud vis, quam ut bene tibi sit. Nam in
eo quod amas, vis ut bene tibi sit; et in eo quod times, non vis ut male tibi sit: sed non in ea regione
quaeris, in qua quaerendum est. Festinas; nam et sine indigentia vis esse, et sine molestia: bonum
est quod vis, sed tolera quod non vis, ut assequaris quod vis. Proinde illius facies delens peccata,
quid faciet? quae sunt peccata succensa igni et effossa? Quid fecerat amor malus? Tamquam
ignem succenderat. Quid fecerat timor malus? Tamquam effoderat. Amor quippe inflammat; timor
humilat: ideo peccata mali amoris, igne succensa sunt; peccata mali timoris, effossa sunt. Humilat
et bonus timor, accendit et bonus amor; sed aliter, atque aliter. Nam et colonus intercedens pro
arbore, quae fructus non dabat, ne subverteretur, ait: Circumfodio eam, et adhibeo cophinum
stercoris 34. Fossa significat piam humilitatem timentis, et stercoris cophinus sordes utiles
poenitentis. De igne autem boni amoris Dominus dicit: Ignem veni mittere in mundum 35. Quo igne
inardescant spiritu ferventes, et Dei ac proximi caritate flagrantes. Ac per hoc, sicut omnia iusta
opera bono timore et bono amore fiunt; sic malo amore et malo timore omnia peccata
committuntur. Ergo: Succensa igni et effossa, omnia scilicet peccata, ab increpatione vultus tui
peribunt.

Deus meus et omnia.
14. [vv 18-20.] Fiat manus tua super virum dexterae tuae, et super filium hominis quem
confirmasti tibi. Et non discedimus a te. Quamdiu generatio prava et amaricans, et quae cor non
dirigit suum 36? Dicat Asaph: Ostendat se misericordia tua; fac bene cum vinea tua, perfice illam,
quoniam caecitas ex parte Israel facta est, ut plenitudo Gentium introiret, et sic omnis Israel salvus
fieret 37. Demonstrata facie tua super virum dexterae tuae quem confirmasti tibi, non discedimus a
te: quamdiu nos increpas? quamdiu accusas? Hoc fac, et non discedimus a te: Vivificabis nos, et
nomen tuum invocabimus. Tu nobis dulcis eris; vivificabis nos. Nam prius amabamus terram, non
te; sed mortificasti membra nostra quae sunt super terram 38. Illud enim Vetus Testamentum
habens promissa terrena, hoc videtur suadere, ne gratis colatur Deus; sed quia aliquid dat in terra,
ideo diligatur. Quid amas, ut Deum non ames? dic mihi. Ama, si potes, aliquid quod ille non fecit.
Circumspice universam creaturam; vide utrum alicubi cupiditatis visco tenearis, et a diligendo
Creatore impediaris, nisi ea re quam creavit ipse quem neglegis. Quare autem amas ista, nisi quia
pulchra sunt? Possunt esse tam pulchra, quam ille a quo facta sunt? Miraris haec, quia illum non
vides: sed per ea quae miraris, ama quem non vides. Interroga creaturam; si a seipsa est, remane
in illa: si autem ab illo est, non ob aliud perniciosa est amatori, nisi quia praeponitur Creatori. Quare
hoc dixi? Propter versum istum, fratres. Mortui ergo erant, qui propterea Deum colebant ut eis
secundum carnem bene esset: sapere enim secundum carnem mors est 39; et mortui sunt qui non
Deum gratis colunt, id est, quia ipse bonus est, non quia dat talia bona quae dat et non bonis.
Pecuniam vis a Deo? Habet et latro. Uxorem, fecunditatem filiorum, salutem corporis, dignitatem
saeculi? Attende quam multi mali habent. Hoc est totum propter quod eum colis? Nutabunt pedes
tui, putabis te sine causa colere, quando in eis vides ista qui eum non colunt 40. Ergo ista dat omnia
etiam malis; se solum servat bonis. Vivificabis nos: nam mortui eramus, quando terrenis rebus
inhaerebamus; mortui eramus, quando terreni hominis imaginem portabamus. Vivificabis nos:
innovabis nos; vitam interioris hominis dabis nobis. Et nomen tuum invocabimus: id est, te
diligemus. Tu nobis dulcis eris remissor peccatorum nostrorum; tu eris totum praemium
iustificatorum. Domine Deus virtutum, converte nos; et ostende faciem tuam, et salvi erimus.

99

IN PSALMUM 80
539

