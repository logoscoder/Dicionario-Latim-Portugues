defensionem aut testimonium. Custodi intus innocentiam tuam, ubi nemo opprimit causam tuam.
Praevaluit in te falsum testimonium, sed apud homines: numquid apud Deum valebit, ubi causa tua
dicenda est? Quando Deus iudex erit, alius testis quam conscientia tua non erit. Inter iudicem
iustum et conscientiam tuam noli timere nisi causam tuam: si causam malam non habueris, nullum
accusatorem pertimesces, nullum falsum testem refelles, nullum verum requires. Tu tantum bonam
conscientiam affer, ut possis dicere: Quoniam in te, Domine, speravi; tu exaudies, Domine, Deus
meus.
22. [v 17.] Quia dixi: Nequando exsultent in me inimici mei, et dum commoventur pedes mei, in me
magna locuti sunt. Iterum redit ad infirmitatem corporis sui, et rursus caput illud attendit pedes
suos: non sic est in coelo, ut deserat quod habet in terra: attendit plane, et videt nos. Aliquando
enim, ut est ista vita, commoventur pedes nostri, et labuntur in aliquo peccato: ibi exsurgunt
linguae nequissimae inimicorum. Hinc ergo intellegimus, etiam cum tacebant quid quaerebant.
Loquuntur tunc aspere immites, gaudentes se invenisse quod dolere debuerunt. Et dixi: Ne
aliquando insultent in me inimici mei. Dixi hoc, et tamen forte ad emendationem fecisti eos magna
loqui de me, dum moverentur pedes mei, id est elati sunt, multa mala dixerunt, cum commoverer.
Misereri enim debuerunt infirmis, non insultare; quomodo Apostolus dicit: Fratres, si praeoccupatus
fuerit homo in aliquo delicto, vos qui spiritales estis, instruite huiusmodi in spiritu mansuetudinis. Et
complectitur quare: intendens, inquit, teipsum, ne et tu tenteris 62. Non erant isti tales, de quibus
dicit: Et dum commoverentur pedes mei, in me magna locuti sunt: sed erant tales de quibus alibi
dicit: Qui me premunt, exsultabunt si motus fuero 63.
23. [v 18.] Quoniam ego in flagella paratus sum. Omnino magnifice, tamquam diceret: Ad hoc
natus sum, ut flagella sufferam. Non enim nasceretur nisi de Adam, cui flagella debentur. Sed
aliquando peccatores in hac vita aut non, aut minus flagellantur; quia iam desperata est intentio
eorum. At vero illi quibus paratur vita sempiterna, necesse est ut hic flagellentur; quia vera est illa
sententia: Fili, ne deficias in disciplina Domini, neque fatigeris cum ab illo increparis: quem enim
diligit Dominus, corripit; flagellat autem omnem filium quem recipit 64. Ideo ergo non insultent
inimici mei, non magna loquantur: et si flagellat me Pater meus, in flagella paratus sum; quia mihi
haereditas praeparatur. Non vis flagellum, non tibi datur haereditas. Omnis enim filius necesse est
ut flagelletur. Usque adeo omnis flagellatur, ut nec illi pepercerit 65 qui peccatum non habuit 66.
Quoniam ego in flagella paratus sum.

Quid christianis sit pro peccatis faciendum.
24. [vv 18.19.] Et dolor meus ante me est semper. Quis dolor? Forte de flagello. Et vere, fratres
mei, vere dicam vobis, flagella sua dolent homines; quare flagellantur non dolent. Non erat iste sic.
Audite, fratres mei: Nescio quis si damnum patitur, proclivior est ut dicat: Indigne passus sum,
quam ut consideret quare passus sit; dolens damnum pecuniae, non dolens iustitiae. Si peccasti,
thesaurum tuum interiorem dole: nihil habes in domo, sed forte inanior es corde: si autem plenum
est cor bono suo, Deo tuo; quare non dicis: Dominus dedit, Dominus abstulit; sicut Domino placuit,
ita factum est; sit nomen Domini benedictum 67? Unde ergo iste dolebat? de flagello quo
flagellabatur? Absit. Et dolor meus, inquit, ante me est semper. Et quasi diceremus, quis dolor?
unde dolor? Quoniam iniquitatem meam ego pronuntio, et curam geram pro peccato meo. Ecce
unde dolor. Non de flagello dolor: de vulnere, non de medicina. Nam flagellum medicamentum est
contra peccata. Audite, fratres: christiani sumus; et tamen plerumque si filius cuiusquam moriatur,
plangit illum; si peccet, non illum plangit. Tunc plangeret, tunc doleret, cum peccantem videret;
tunc modum imponeret, tunc normam vivendi doceret, disciplinam daret: aut si fecit, et ille non
audivit, tunc erat plangendus; tunc peius mortuus luxuriose vivens, quam moriendo luxuriam
finiens: tunc ergo quando ista faciebat in domo tua, non solum mortuus erat, sed et putebat. Haec
dolenda sunt, illa sustinenda: illa ferenda, ista plangenda. Plangenda autem, quomodo audistis
plangere istum: Quoniam iniquitatem meam ego pronuntio, et curam geram pro peccato meo. Ne
securus sis, cum confessus fueris peccatum tuum, tamquam semper praeparatus ad confitendum
et committendum peccatum. Sic pronuntia iniquitatem tuam, ut curam geras pro peccato tuo. Quid
est, curam gerere pro peccato tuo? Curam gerere pro vulnere tuo. Si diceres: Curam geram pro
vulnere meo; quid intellegeretur, nisi: Dabo operam ut sanetur? Hoc est enim curam gerere pro
delicto, semper niti, semper intendere, semper studiose et sedulo agere ut sanes peccatum. Ecce
de die in diem plangis peccatum tuum, sed forte lacrymae currunt, et manus cessant. Fiant
eleemosynae, redimantur peccata, gaudeat indigens de dato tuo, ut et tu gaudeas de dato Dei.
Eget ille, eges et tu: eget ille ad te, eges et tu ad Deum. Tu contemnis egentem tui, Deus non te
contemnet egentem sui? Ergo impleto tu egentis inopiam, ut impleat Deus interiora tua. Hoc est:

194

