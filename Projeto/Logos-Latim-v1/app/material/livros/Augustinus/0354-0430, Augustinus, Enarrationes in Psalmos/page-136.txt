1. Psalmus iste nihil quidem obscurum et quod expositore indigeat, videtur habere in textu suo:
titulus autem eius intentos facit, et pulsantes desiderat. Sed quemadmodum hic scriptum est, quia
beatus vir qui sperat in eum: speremus omnes quod pulsantibus aperturus est. Non enim hortaretur
nos ut pulsaremus, si nollet aperire pulsantibus 1. Si enim aliquando contingit, ut qui disponebat
semper claudere, taedio compulsus ad manum pulsantis contra dispositionem suam surgat et
aperiat, ne diu pulsantem patiatur 2: quanto magis sperare debemus citius aperturum illum qui ait:
Pulsate, et aperietur vobis? Pulso ego nunc intentione cordis ad Dominum Deum, ut dignetur nobis
hoc mysterium revelare: pulset mecum et Caritas vestra intentione audiendi, et humilitate orandi
pro nobis. Est enim, quod fatendum est, arcanum et grande mysterium.

Mutatio nominis sacramentum est in V.T.
2. Sic enim se habet titulus psalmi: Psalmus David, cum mutavit vultum suum coram Abimelech, et
dimisit eum, et abiit. Quaerimus in Scripturis secundum res gestas, quae nobis de David
conscriptae sunt, quando sit factum: quemadmodum invenimus titulum psalmi: Cum fugeret David
a facie Abessalon filii sui 3. Legimus enim in Regnorum libris et invenimus quando David fugeret a
facie filii sui Abessalon 4: et verissimum est, quia contigit, et quod contigit scriptum est; et quamvis
titulus psalmi in mysterio sic scriptus sit, tamen ductus est de re quae gesta est. Sic credo et quod
hic scriptum est: Cum mutavit vultum suum coram Abimelech, et dimisit eum, et abiit, scriptum
esse in Regnorum libris, ubi omnia nobis scripta sunt quae pertinent ad res gestas David 5: sed non
invenimus hoc, et tamen aliquid invenimus unde appareat hoc esse tractum. Nam scriptum est quia
cum fugeret David persecutorem Saul, contulit se ad Achis regem Geth 6, id est ad regem cuiusdam
gentis vicinae regno Iudaeorum: ibi latitabat, ut persecutionem Saulis evitaret. Recens autem erat
gloria eius, unde pro benefacto meruit invidiam, quando Goliam interfecit 7, et in una pugna gloriam
securitatemque regni et regi et populo comparavit. Saul autem cum provocante Golia aestuaret,
prostrato Golia hostis esse coepit ei, per cuius manum hostem necaverat, et invidit gloriae David:
maxime quia populus in exsultatione constitutus, et choro iam facto mulieres cantaverunt gloriam
David, quod Saul percussisset in millibus, et David in denis millibus 8. Hinc ille commotus, quod
coeperat habere maiorem gloriam per unam pugnam puer, et iam in laudibus omnium regi
praeponebatur, ut se habet pestilentia livoris et superbia saeculi, invidere coeperat, et persequi 9.
Tunc ille se, ut dixi, contulerat ad regem Geth, qui vocabatur Achis. Suggestum est autem regi ipsi,
quod illum apud se haberet, qui magnam gloriam habere coeperat in populo Iudaeorum, et dictum
est illi: Nonne iste est David, cui chorum fecerunt mulieres Israelitae, dicentes: Saul percussit in
millibus, et David in denis millibus? 10 Si autem propter hanc gloriam invidere illi coeperat Saul,
nonne metuendum erat David, ne et ille rex ad quem confugerat, vellet opprimere eum, quem
posset de vicino hostem habere, si salvum servaret? Timuit et illum 11, et, sicut scriptum est,
mutavit vultum suum coram ipsis, et affectabat, et tympanizabat ad ostia civitatis, et ferebatur in
manibus suis, et procidebat ad ostia portae, et salivae discurrebant super barbam eius. Vidit eum
rex ille apud quem latebat, et ait suis: Utquid mihi arreptitium istum adduxistis? numquidnam
intraturus est in domum meam? 12 Et sic illum dimisit proiciens illum: et recessit inde David
incolumis per istam figurationem furoris. Pro ista ergo figuratione furoris videtur ad ipsam historiam
pertinere quod hic scriptum est: Psalmus David, cum mutavit vultum suum coram Abimelech et
dimisit eum, et abiit. Sed ille Achis erat, non Abimelech 13. Nomen enim solum non videtur
convenire: nam res gesta prope ipsis verbis pariter designata est in Psalmis, quibus scripta est in
Regnorum libro. Ideo magis movere nos debet ad quaerendum sacramentum, quia nomen mutatum
est. Nam neque illud sine causa factum est, quamvis sit factum; sed quia aliquid figurabat: neque
hoc sine causa scriptum est, et nomine commutato.

De figuris Veteris Testamenti.
3. Videtis certe, fratres, profunditatem sacramentorum. Si non est in mysterio, quod a puero Golias
occisus est 14; non est in mysterio, quia immutavit vultum suum, et affectabat, et tympanizabat, et
cadebat ad ostia civitatis et ad ostia portae, et salivae decurrebant super barbam eius. Unde fieri
potest ut non hoc aliquid significaret? quando quidem aperte dicit Apostolus: Haec autem in figura
contingebant illis; scripta sunt autem propter nos, in quos finis saeculorum obvenit. Si nihil
significat manna, de quo dicit Apostolus: Et cibum spiritalem manducaverunt: si nihil significat quod
divisum est mare, et per medium ductus est populus, ut evaderent persecutionem Pharaonis, cum
dicat Apostolus: Nolo enim vos ignorare, fratres, quia patres nostri omnes sub nube fuerunt, et
omnes in Moysen baptizati sunt in nube et in mari: si nihil significat quod percussa petra aqua
profluxit, cum dicat Apostolus: Petra autem erat Christus 15: si ergo illa nihil significant, quamvis
sint gesta: si nihil denique significant duo filii Abrahae nati secundum ordinem nascendi hominum,

136

