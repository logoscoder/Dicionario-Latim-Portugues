committentes magnis actionibus, et quodammodo in strato infirmitatis rogantes Deum. Et ipsa
professio habet bonos, habet fictos: proinde etiam ex his unus assumetur, et unus relinquetur. Ad
quamcumque professionem te converteris, para te pati fictos: alioquin si te non paraveris, invenies
quod non sperabas, et deficies aut perturbaberis. Ad omnia ergo te paratum facit qui tibi loquitur,
cum tempus est et illi loquendi, nondum iudicandi, et tibi audiendi, nondum frustra poenitendi. Est
enim modo poenitentia non frustra: erit tunc frustra. Non enim tunc non poenitebit homines male
vixisse: sed nullo modo illis iustitia Dei revocat quod sua iniustitia perdiderunt. Iustum enim est
apud Deum, ut modo impertiat misericordiam, tunc exerceat iudicium. Ideo nunc non tacetur. An
tacetur? Arguat quisque, murmuret, si non per totum orbem haec Scriptura recitatur atque
cantatur; si cessat etiam venalis ferri per publicum.

In hac vita malos videmus florere, bonos laborare.
3. [vv 1.2.] Sed revera hoc te perturbat hominem christianum, quia vides male viventes felices,
rerum istarum copia circumfluere, sanos esse, superbis dignitatibus eminere, incolumem habere
domum, gaudia suorum, obsequia clientium, excellentissimas potentias, nihil triste interpellare
vitam ipsorum: mores nequissimos vides, facultates copiosissimas perspicis; et dicit cor tuum
nullum esse divinum iudicium, omnia casibus ferri et fortuitis motibus ventilari. Nam si Deus, inquis,
res humanas respiceret, floreret illius iniquitas, et mea innocentia laboraret? Omnis morbus animi
habet in Scripturis medicamentum suum: qui ergo sic aegrotat, ut ista dicat in corde suo, bibat
potionem psalmi huius. Quid est? Iterum inspiciamus quid dicebas? Quid dicebam, inquis, nisi quod
vides? Mali florent, boni laborant: quomodo ista videt Deus? Accipe, bibe: ipse tibi hanc, de quo ista
murmuras, temperavit potionem: tantum ne recuses saluberrimum poculum; accommoda per
aurem os cordis, et bibe quod audis: Noli aemulari in malignantibus, neque aemuleris facientes
iniquitatem. Quoniam tamquam foenum cito arescent, et sicut olera prati cito cadent. Quod tibi
longum videtur, cito est Deo: subiunge te Deo, et tibi cito erit. Quod ait foenum, hoc intellegimus
olera prati. Vilia quaedam sunt, et superficiem terrae tenentia, altam radicem non habent. Proinde
per hiemem virent: at ubi sol aestatis fervescere coeperit, arescent. Modo ergo tempus est hiemis,
gloria tua nondum apparet: sed si alta radix est caritatis tuae, sicut multarum arborum per hiemem,
transit frigus, veniet aestas, id est iudicii dies: tunc arescet viror foeni, tunc apparebit arborum
gloria. Mortui enim estis, ait Apostolus: quomodo videntur arbores per hiemem, quasi aridae, quasi
mortuae. Ergo quae spes, si mortui sumus? Intus est radix: ubi radix nostra, ibi et vita nostra; ibi
enim caritas nostra. Et vita vestra, inquit, abscondita est cum Christo in Deo. Quando arescit qui sic
habet radicem? Quando autem erit ver nostrum? quando aestas nostra? quando nos circumvestit
dignitas foliorum, et ubertas fructuum locupletat? quando hoc erit? Audi quod sequitur: Cum
Christus apparuerit, vita vestra, tunc et vos cum ipso apparebitis in gloria 12. Quid ergo modo? Noli
aemulari in malignantibus, neque aemuleris facientes iniquitatem. Quoniam tamquam foenum cito
arescent, et sicut olera prati cito cadent.

Dominus merces est sanctorum.
4. [vv 3.4.] Quid ergo tu? Spera in Dominum. Illi enim sperant non in Dominum: spes illorum
mortalis, spes illorum caduca, fragilis, volatica, transitoria, inanis erit. Spera in Dominum. Ecce
spero, quid ago? Et fac bonitatem. Noli malitiam, quam respicis in illis male florentibus: fac
bonitatem, et inhabita terram. Ne forte bonitatem extra inhabitationem terrae facias. Terra enim
Domini, Ecclesia eius est: ipsam rigat, ipsam colit ille agricola Pater 13. Multi enim quasi exercent
bona opera, sed quia non inhabitant terram, non pertinent ad agricolam. Ergo fac bonitatem, non
extra terram, sed inhabita terram. Et quid habebo? Et pasceris in divitiis eius. Quae sunt divitiae
eius terrae? Divitiae eius Dominus eius, divitiae eius Deus eius. Ipse est ille cui dicitur; Pars mea,
Domine 14. Ipse est ille de quo dicitur: Dominus pars haereditatis meae et calicis mei 15. Recenti
sermone commendavimus Caritati vestrae, et Deum esse possessionem nostram, et nos esse
possessionem Dei. Audi quia divitiae terrae huius ipse est: vide quid sequitur: Delectare in Domino.
Tamquam quaesieris, et dixeris: Ostende mihi divitias terrae illius, in qua me iubes habitare;
Delectare, inquit, in Domino, et dabit tibi petitiones cordis tui.
5. Signanter accipe petitiones cordis tui. Discerne petitiones cordis tui a petitionibus carnis,
discerne quantum potes. Nec frustra dictum est in quodam psalmo: Deus cordis mei. Ibi enim
sequitur et dicit: Et pars mea Deus meus in saecula 16. Verbi gratia, caecus est corpore, rogat ut
illuminetur. Ista roget, quia et ista Deus facit, et ista Deus praestat: sed rogant haec etiam mali.
Petitio haec carnis. Infirmatur, rogat se salvum fieri: salvus fit moriturus. Et ista petitio carnis est: et
si qua sunt talia. Petitio cordis quae est? Sicut petitio carnis est, velle sibi reparari oculos, utique ad
videndam istam lucem, quae talibus oculis videri potest: ita petitio cordis ad aliam lucem pertinet.

167

