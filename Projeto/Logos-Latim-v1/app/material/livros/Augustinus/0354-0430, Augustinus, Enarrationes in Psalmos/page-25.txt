20. Potest iste psalmus etiam in persona Dominici hominis intellegi; si modo ea quae ibi humiliter
dicta sunt, ad nostram infirmitatem referantur, quam ille gestabat.

8 IN PSALMUM 8
ENARRATIO

Quid significent torcularia.
1. [v 1.] In finem pro torcularibus, psalmus ipsi David. Nihil de torcularibus in textu eius psalmi,
cuius iste titulus est, dicere videtur. In quo apparet multis et variis similitudinibus unam
eamdemque rem in Scripturis saepe insinuari. Torcularia ergo possumus accipere Ecclesias, eadem
ratione qua et aream intellegimus Ecclesiam. Quia sive in area, sive in torculari, nihil aliud agitur,
nisi ut fructus ab integumentis purgentur, quae necessaria erant et ut nascerentur et ut crescerent,
atque ad maturitatem vel messis vel vindemiae pervenirent. His ergo vel integumentis vel
sustentaculis, id est paleis in area frumenta, et vinaciis in torcularibus vina exuuntur: sicut in
Ecclesiis a multitudine saecularium hominum, quae simul cum bonis congregatur, quibus ut
nascerentur et apti fierent verbo divino, necessaria erat illa multitudo, id agitur, ut spiritali amore
per operationem ministrorum Dei separentur. Agitur enim nunc, ut non loco, sed affectu interim
separentur boni a malis: quamvis simul in Ecclesiis, quantum attinet ad corporalem praesentiam,
conversentur. Aliud autem erit tempus, quo vel frumenta in horrea, vel vina in cellas segregentur.
Frumenta, inquit, recondet in horreis, paleas autem comburet igni inexstinguibili 1. Eadem res in
alia similitudine sic intellegi potest: Vina recondet in apothecis, vinacia vero pecoribus proiciet: ut
ventres pecorum pro poenis gehennarum per similitudinem intellegere liceat.
2. Est alius intellectus de torcularibus, dum tamen ab Ecclesiarum significatione non recedatur.
Nam et Verbum divinum potest uva intellegi: dictus est enim et Dominus botrus uvae, quem ligno
suspensum, de terra promissionis, qui praemissi erant a populo Israel, tamquam crucifixum
attulerunt 2. Verbum itaque divinum, cum enuntiationis necessitate usurpat vocis sonum, quo in
aures pervehatur audientium, eodem sono vocis tamquam vinaciis, intellectus tamquam vinum
includitur: et sic uva ista in aures venit, quasi in calcatoria torculariorum. Ibi enim discernitur, ut
sonus usque ad aures valeat; intellectus autem memoria eorum qui audiunt, velut quodam lacu
excipiatur, inde transeat in morum disciplinam et habitum mentis, tamquam de lacu in cellas in
quibus, si neglegentia non acuerit, vetustate firmabitur. Acuit namque in Iudaeis, et hoc aceto 3
Dominum potaverunt. Nam illud vinum quod de generatione vitis Novi Testamenti bibiturus est cum
sanctis suis Dominus in regno Patris sui 4, suavissimum atque firmissimum sit necesse est.
3. Solent accipi torcularia etiam martyria, tamquam afflictione persecutionum calcatis eis qui
Christi nomen confessi sunt, mortalia eorum tamquam vinacia in terra remanserint, animae autem
in requiem coelestis habitationis emanaverint. Sed neque isto intellectu ab Ecclesiarum
fructificatione disceditur. Psallitur ergo pro torcularibus, pro Ecclesiae constitutione, cum Dominus
noster postquam resurrexit, ascendit in coelos. Tunc enim misit Spiritum sanctum, quo impleti
discipuli, cum fiducia praedicaverunt verbum Dei, ut Ecclesiae congregarentur.
4. [v 2.] Itaque dicitur: Domine Dominus noster, quam admirabile est nomen tuum in universa
terra! Quaero unde sit admirabile nomen eius in universa terra? Respondetur: Quoniam elevata est
magnificentia tua super coelos; ut iste sit sensus: Domine, qui es Dominus noster, quam te
admirantur omnes qui incolunt terram! quoniam tua magnificentia de terrena humilitate super
coelos elevata est. Hinc enim apparuit quis descenderis, cum a quibusdam visum est et a caeteris
creditum quo ascenderis.

Ecclesia perficitur etiam ex imperfectis.
5. [v 3.] Ex ore infantium et lactentium perfecisti laudem, propter inimicos tuos. Non possum
accipere alios infantes atque lactentes, quam eos quibus dicit Apostolus: Tamquam parvulis in
Christo lac vobis potum dedi, non cibum 5. Quos significabant illi qui Dominum praecedebant
laudantes; in quos ipse Dominus hoc testimonio usus est, cum dicentibus Iudaeis ut eos corriperet,
respondit: Non legistis: Ex ore infantium et lactentium perfecisti laudem 6. Bene autem non ait:
Fecisti; sed, perfecisti laudem. Sunt enim in Ecclesiis etiam hi qui non iam lacte potantur, sed
vescuntur cibo; quos idem Apostolus significat, dicens: Sapientiam loquimur inter perfectos 7: sed

25

