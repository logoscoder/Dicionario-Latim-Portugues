5. Ut autem et decoram faceret, audeo dicere, amavit et foedam. Quid est, amavit et foedam?
Etenim Christus pro impiis mortuus est 11. Quam vitam tibi servat iustificato, qui suam mortem
donavit et impio? Ecce pulcher ille et speciosus forma prae filiis hominum, quia iustissimus prae
filiis hominum, quoniam veniebat ad foedam, ut faceret pulchram, (dicam et hoc, quia in Scripturis
invenio) foedus factus est. Non me in hoc audiatis, ne in hoc verbum temere lapsus sim. Sicut enim
dixeram, "Amavit et foedam"; non autem quasi congruenter dixeram quibusdam illum amantibus,
nisi mihi testis procederet; et dixi quod dixit Apostolus: vis nosse quod amarit et foedam? Christus
pro impiis mortuus est: sic et modo quod dixi: Ut veniret ad foedam, foedus factus est, deformis
factus est, quomodo probabo; quando iam mihi praedixit divinum eloquium: Speciosus forma prae
filiis hominum? Sed in ipso divino eloquio rursus habeo: Vidimus eum, et non habebat speciem,
neque decorem 12. Speciosus forma prae filiis hominum: Vidimus eum, et non habebat speciem,
neque decorem. Non dixit: "Non vidimus, et ideo nesciebamus utrum haberet speciem vel
decorem": ecce vidimus, et non habebat speciem, neque decorem. Ubi ergo illum vidit qui dixit:
Speciosus forma prae filiis hominum? et ubi illum vidit qui dixit: Non habebat speciem, neque
decorem? Audi ubi eum vidit qui dixit: Speciosus forma prae hominum. Cum in forma Dei esset, non
rapinam arbitratus est esse aequalis Deo 13. Merito prae filiis hominum, quia aequalis Deo: ecce
accepi et agnovi ubi eum viderit qui dixit: Speciosus forma prae filiis hominum. Respondit enim
nobis: Ubi viderim, quaeris? In forma Dei. Et unde vidisti in forma Dei? quomodo vidisti in forma
Dei? Quia invisibilia eius per ea quae facta sunt intellecta conspiciuntur 14. Bene, optime; accepi,
agnovi et quem videris, et qualem videris, et ubi videris, et unde videris. Quem vidisti? Sponsum
nostrum. Qualem vidisti? Speciosum forma prae filiis hominum. Ubi vidisti? Cum in forma Dei esset.
Unde vidisti? Per ea quae facta sunt intellecta conspiciuntur. Videamus et de isto quid dicat alius
propheta, sed non alius spiritus; non enim discordant inter se. Exhibuit nobis ille speciosum forma
prae filiis hominum, exhibeat et iste quod ait: Vidimus eum, et non habebat speciem, neque
decorem. Unus apostolus Paulus prophetam utrumque coniungit; unum capitulum Pauli utrique
prophetae perhibet testimonium. Ibi habeo speciosum forma prae filiis hominum: Qui cum in forma
Dei esset, non rapinam arbitratus est esse aequalis Deo. Ibi dixit, quod vidit et alius, non habentem
speciem neque decorem: quia semetipsum exinanivit formam servi accipiens, in similitudine
hominum factus, et habitu inventus ut homo; humiliavit se, factus obediens usque ad mortem,
mortem autem crucis. Merito viderunt eum, et non habebat speciem neque decorem. Merito ante
crucem agitabant caput: Hiccine est totus Filius Dei? Si Filius Dei est, descendat de cruce 15. Sed
non habebat speciem neque decorem. Etiam sic, o quibus displicet, quia non habebat speciem
neque decorem! O agitantes caput ante crucem, et non figentes caput in capite quod pendebat in
cruce! Merito nutat insultantium caput, donec sit eorum caput ille ipse cui insultabatur. Ecce
resumit decorem, et magnum decorem. Ecce quod dicis tu, minus est quam quod fecit. Dicis tu: Si
Filius Dei est, descendat de cruce: ecce de cruce non descendit, sed de sepulcro resurrexit.

Ecclesia iniquitate prius nigra, Dei gratia dealbatur et lucescit.
6. Ergo, anima, decora esse non potes, nisi confessa fueris foeditatem ei qui semper pulcher, et
propter te ad tempus non pulcher; et sic ad tempus non pulcher in forma servi, ut nunquam
defecerit a pulchritudine quae est in forma Dei. Ergo tu, Ecclesia, habes decorem: dicitur et tibi in
Canticis canticorum: O decora inter mulieres 16. Dicitur de te: Quae est ista quae ascendit
dealbata? 17 Quid est, dealbata? Illuminata: non dealbata, sicut fucata, quemadmodum se dealbant
feminae quae volunt videri quod non sunt: non dealbata, sicut paries dealbatus; destruetur enim,
sicut dicit Apostolus, paries dealbatus 18, hypocrisis et simulatio. Paries dealbatus, foris tectorium,
intus lutum. Non ergo illa sic dealbata; sed dealbata, illuminata, quia non per se alba. Prius, inquit,
fui blasphemus 19; et item: Fuimus enim et nos aliquando natura filii irae, sicut et caeteri 20. Accedit
gratia illuminans et dealbans: primo nigra fuisti, sed facta es alba ex gratia illius. Fuistis enim
aliquando tenebrae; nunc autem lux in Domino 21. Dicitur ergo et de te: Quae est ista quae ascendit
dealbata? Iam mirabilis, iam vix contemplabilis. Admirantis est enim dicere: Quae est ista quae
ascendit dealbata, tam pulchra, tam luminosa, tam sine macula et ruga? Nonne ista est quae
iacebat in coeno iniquitatum? nonne ista est quae iacebat in fornicatione idolorum? nonne ista est
quae immunda erat in omni cupiditate desiderioque carnali? Quae est ergo ista quae ascendit
dealbata? Attende quis sit ille qui pro ea factus est non habens speciem neque decorem, et
intellegis huius claritatis honorem. Si miraris illius humilitatem propter hanc, noli iam mirari huius
celsitudinem propter illum. Quantae felicitatis est ista dealbata, ut et cum esset nigra, pulchrum ad
se deponeret, qui pro impiis moreretur? Ergo induit se Dominus Deus noster confessionem et
decorem, induit se Ecclesiam: ipsa enim Ecclesia confessio et decor. Ante confessio, postea decor;
confessio peccatorum, decor recte factorum: Confessionem et decorem induisti.

Maxima cum facilitate Deus cuncta creavit.
709

