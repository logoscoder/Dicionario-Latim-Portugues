patres nostri, eorum videlicet imitando peccata? Quod si ita est, astruendum est aliquo huiusmodi
locutionis exemplo: quod cum in praesentia quaererem, non occurrit, ut cum illo se quisquam
peccasse, vel cum illo se aliquid fecisse dicat, quem in simili facto etiam post multum temporis
fuerit imitatus.

Ignorantiae et neglegentiae peccata accusare debemus, non excusare.
7. Quid est ergo: Patres nostri non intellexerunt mirabilia tua; nisi, non cognoverunt quid per illa
mirabilia eis praestare volueris? Quid utique nisi vitam aeternam, et non temporale sed
incommutabile bonum, quod per patientiam exspectatur? Ideo impatienter murmuraverunt, et
amaricaverunt, et bonis praesentibus fallacibus atque fugacibus beatos se fieri quaesierunt. Non
fuerunt memores multitudinis misericordiae tuae. Et intellectum redarguit, et memoriam. Intellectu
quippe opus erat, ut cogitarent ad quorum bonorum aeternitatem per illa temporalia vocaret Deus:
memoria vero, ut saltem quae temporaliter mirabilia facta sunt, non obliviscerentur, fideliterque
praesumerent quod eadem potestate quam fuerant iam experti, Deus illos ab inimicorum
persecutione liberaret; obliti sunt autem quid eis in Aegypto ad inimicos eorum conterendos per
tanta prodigia praestitisset. Et irritaverunt, ascendentes in mari, mare Rubrum. Codex quem
intuebar, sic habebat: et his quidem duobus verbis ultimis, quod dictum est, mare Rubrum, stella
fuerat praenotata; qua significantur quae in hebraeo sunt, et in interpretatione Septuaginta non
sunt. Plures autem codices, quos inspicere potui, et graeci et latini sic habent: Et irritaverunt, vel,
quod expressius de graeco est: Et amaricaverunt, ascendentes in Rubro mari. Qui illam legit
historiam, quando exierunt de Aegypto, et per mare Rubrum transierunt, dolet eorum infidelitatem,
in quanta trepidatione et desperatione fuerint, post recentia tot et tanta miracula in Aegypto; cuius
multitudinis misericordiae Dei non eos fuisse memores dicit. Ascenderunt autem, propterea dictum
est, quia ita est terrae positio, ut descensio dicatur in Aegyptum de terra Chanaan, et in eam illinc
ascensio. Notandum est sane quemadmodum Scriptura culpare voluerit, non intellegere quod
intellegendum est, et non meminisse quod memoria retinendum est: quod homines suae culpae
deputari nolunt, ad nihil aliud nisi ut minus supplicent, minusque sint humiles Deo, in cuius
conspectu confiteantur quod sunt, atque impetrato adiutorio possint esse quod non sunt. Nam
etiam peccata ignorantiae vel neglegentiae melius accusantur ut pereant, quam excusantur ut
maneant; meliusque purgantur invocato Deo, quam firmantur irritato.

Deus immeritis salutem misericordia motus dedit.
8. [v 8.] Adiungit tamen non secundum eorum infidelitatem Deum fecisse. Et salvavit eos, inquit,
propter nomen suum, ut notam faceret potentiam suam: non propter ulla bona merita eorum.
9. [v 9.] Et increpavit mare Rubrum, et exsiccatum est. Non legimus ullam, qua increparetur mare,
emissam coelitus vocem; sed potentiam divinam qua id factum est, increpationem appellavit: nisi
forte quis dicat latenter increpatum, sic ut aqua posset audire, et homines non possent. Valde
occulta et abstrusa vis est qua Deus agit, ut etiam illa quae sensu carent, confestim eius
obtemperent voluntati. Et eduxit eos in abyssis, sicut in deserto. Abyssos dixit multitudinem
aquarum. Nam quidam volentes istum versiculum totum interpretari, dixerunt: Et eduxit eos in
aquis multis. Quid est ergo, in abyssis, sicut in deserto, nisi quia factum erat siccitate velut
desertum, ubi fuerant abyssi aquarum?

Redemptio per baptismum Christi perficitur.
10. [v 10.] Et salvavit eos de manu odientium. Hunc versum per circuitum quidam interpretati sunt,
verba minus latina vitantes: Et salvos fecit eos de manu eorum qui oderant eos. Et redemit eos de
manu inimici. Quid pretii datum est in hac redemptione? An prophetia est, quod in figura Baptismi
hoc factum est, ubi redimimur de manu diaboli magno pretio, quod sanguis est Christi? Unde non
quocumque mari, sed mari Rubro id convenientius figuratum est: sanguis enim rubrum colorem
habet.
11. [v 11.] Et operuit aqua tribulantes eos; unus ex eis non remansit: non ex omnibus Aegyptiis,
sed ex eis qui persequebantur profectos, apprehendere vel interimere cupientes.
22. [v 12.] Et crediderunt in verbis eius. Minus latina videtur locutio, quia non ait: Verbis eius, vel,
in verba eius, sed, in verbis eius; tamen Scripturis usitatissima. Et laudaverunt laudem eius. Tales
sunt locutiones, cum dicimus: Hanc servitutem servivit, talem vitam vixit. Laudem porro Dei

749

