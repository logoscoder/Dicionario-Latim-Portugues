14. Si autem de ipsa domo intellegere volueris: Ubi steterunt pedes eius domus; pedes tui in
Christo stent. Tunc autem stabunt pedes, si perseveraveris in Christo. Quid enim dicitur de diabolo?
Ille homicida erat ab initio, et in veritate non stetit 18. Diaboli ergo pedes non steterunt. Item de
superbis quid dicit? Non veniat mihi pes superbiae, et manus peccatorum non moveat me. Ibi
ceciderunt qui operantur iniquitatem; expulsi sunt, nec potuerunt stare 19. Ergo domus Dei, cuius
pedes stant. Unde ille gaudens Ioannes quid ait? Qui habet sponsam sponsus est, amicus autem
sponsi stat et audit eum. Si non stat, non audit eum. Et gaudio gaudet propter vocem sponsi 20.
Merito stat, quia propter vocem sponsi gaudet: nam si propter vocem suam gauderet, caderet. Iam
videtis ergo quare ceciderint qui ad vocem suam gaudent. Amicus enim ille sponsi dicebat: Hic est
qui baptizat 21. Quidam dicunt: Nos baptizamus: ad vocem suam gavisi, stare non potuerunt; et non
pertinent ad istam domum de qua dicitur: Ubi steterunt pedes eius.

Surrexit prior Christus, surget et Ecclesia.
15. [v. 8.] Exsurge, Domine, in requiem tuam. Domino dormienti dicit: Exsurge. Iam nostis quis
dormivit, et quis resurrexit. Ipse enim quodam loco dicit in psalmo: Dormivi conturbatus 22. Bene illi
dicitur: Exsurge, Domine, in requiem tuam. Iam non conturbaberis; quia Christus surgens a mortuis,
iam non moritur, et mors ei ultra non dominabitur 23. Ipsius est vox in alio psalmo: Ego dormivi et
somnum cepi, et exsurrexi, quoniam Dominus suscipiet me 24. Ipse dormivit, ipsi dicitur: Exsurge,
Domine, in requiem tuam, tu et arca sanctificationis tuae: id est, exsurge, ut exsurgat et arca
sanctificationis tuae, quam sanctificasti. Ipse caput nostrum; arca eius, Ecclesia eius: surrexit prior,
surget et Ecclesia. Non autem auderet sibi resurrectionem corpus promittere, nisi prius resurgeret
caput. Exsurge, Domine, in requiem tuam, tu et arca sanctificationis tuae. Et corpus Christi quod ex
Maria natum est, intellectum est a quibusdam arca sanctificationis; ut hoc diceret: Exsurge,
Domine, in requiem tuam, tu et arca sanctificationis tuae. Cum corpore exsurge, ut palpent qui non
credebant. Exsurge, Domine, in requiem tuam, tu et arca sanctificationis tuae.
16. [v. 9.] Sacerdotes tui induantur iustitiam, et sancti tui laetentur. Te exsurgente a mortuis, et
eunte ad Patrem, regale illud sacerdotium induatur fidem 25, quia iustus ex fide vivit 26; et accepto
pignore Spiritus sancti, laetentur membra spe resurrectionis, quae praecessit in capite: eis enim
Apostolus dicit: Spe gaudentes 27.

De reliquiis Israel quae crediderunt.
17. [v. 10.] Propter David servum tuum, ne avertas faciem Christi tui. Hoc Deo Patri dictum est:
Propter David servum tuum, ne avertas faciem Christi tui. Crucifixus est Dominus in Iudaea;
crucifixus est a Iudaeis; ab ipsis turbatus dormivit. Inter quorum saevientium manus dormivit, ad
eos iudicandos surrexit: et dicit quodam loco: Et suscita me, et reddam illis 28. Et reddidit, et
redditurus est. Nam quanta postea Iudaei passi sunt occiso Domino, norunt ipsi. De ipsa civitate,
ubi illum occiderunt, omnes expulsi sunt. Quid ergo? etiam de stirpe David omnes perierunt, et de
tribu Iuda? Non: nam crediderunt inde aliqui, et multa millia hominum crediderunt inde, et hoc iam
post resurrectionem Domini. Saevierunt, ut crucifigerent, et postea coeperunt videre fieri miracula
in nomine crucifixi; et plus contremuerunt tantum posse eius nomen, qui quasi inter manus eorum
nihil poterat; et compuncti corde, iam credentes divinitatem occultam fuisse in illo quem caeteris
similem hominibus putaverunt, et consilium petentes ab Apostolis 29, audierunt: Agite
poenitentiam, et baptizetur unusquisque vestrum in nomine Domini nostri Iesu Christi 30. Ergo quia
ad iudicandos eos a quibus crucifixus est, surrexit Christus, et avertit faciem suam a Iudaeis, et
convertit ad Gentes; tamquam rogatur Deus propter reliquias Israel, et dicitur ei: Propter David
servum tuum, ne avertas faciem Christi tui. Si palea damnata est, frumenta colligantur. Reliquiae
salvae fiant 31, sicut dicit Isaias. Et plane factae sunt reliquiae salvae: inde erant duodecim Apostoli,
inde plus quam quingenti fratres quibus se Dominus demonstravit post resurrectionem 32; inde tot
millia baptizata, quae pretia rerum suarum ante pedes Apostolorum ponebant 33. Ergo impletum est
quod hic rogatus est Deus: Propter David servum tuum, ne avertas faciem Christi, tui.

Propter ipsam, non consilii, sed operis mutationem Deus poenitere dicitur.
18. [v. 11.] Iuravit Dominus David veritatem, et non poenitebit eum. Quid est, iuravit? Promissum
per seipsum firmavit. Quid est, non poenitebit eum? Non mutabit. Non enim dolorem poenitentiae
patitur Deus, aut in aliquo fallitur, ut velit corrigere in quo erravit. Sed quomodo hominem cum
poenitet, mutare vult quod fecit; sic ubi audis quia poenitet Deum, mutationem ipsam spera. Aliter

931

