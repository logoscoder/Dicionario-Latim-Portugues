23. [vv 19.20.] Iuxta est Dominus his qui obtriverunt cor, et humiles spiritu salvos faciet. Altus est
Deus, humilis sit christianus. Si vult ut altus Deus vicinetur illi, ille humilis sit. Magna mysteria,
fratres. Deus super omnia est: erigis te, et non illum tangis: humilas te, et ipse ad te descendit.
Multae tribulationes iustorum. Numquid dicit: Ideo sint Christiani iusti, ideo audiant verbum meum,
ut nihil tribulationis patiantur? Non hoc promittit; sed dicit: Multae tribulationes iustorum. Magis si
iniusti sunt, pauciores habent tribulationes; si iusti sunt, multas habent. Sed post paucas
tribulationes aut nullas, illi venient ad tribulationem sempiternam, unde nunquam eruantur: iusti
autem post multas tribulationes venient ad pacem sempiternam, ubi nunquam aliquid mali
patientur. Multae tribulationes iustorum: et de omnibus his eruet eos Dominus.
24. [v 21.] Custodit Dominus omnia ossa eorum, unum ex his non conteretur. Et hoc, fratres, non
accipiamus carnaliter. Ossa sunt firmamenta fidelium. Quomodo enim in carne nostra ossa faciunt
firmamentum, sic in corde christiano fides facit firmamentum. Patientia ergo quae est in fide, ossa
sunt interius. Ipsa sunt quae frangi non possunt. Custodit Dominus omnia ossa eorum, unum ex his
non conteretur. Si de Domino Deo nostro Iesu Christo dixisset hoc: Custodit Dominus omnia ossa
Filii sui, unum ex his non conteretur: sicut etiam alio loco praefiguratur de illo, quando agnus dictus
est mactandus, et dictum est de illo: Os eius noli frangere 35: impletum est in Domino; quia cum
penderet in cruce, exspiravit antequam venirent illi ad crucem, et invenerunt iam corpus exanime,
et noluerunt crura eius frangere, ut impleretur quod scriptum est 36. Sed promisit illud et caeteris
Christianis: Dominus custodit omnia ossa eorum, unum ex his non conteretur. Ergo fratres, si
viderimus aliquem sanctum tribulationes pati, et forte vel a medico sic secari, vel ab aliquo
persecutore sic caedi, ut eius ossa frangantur; non dicamus: Non erat iustus iste, nam Dominus hoc
promisit iustis suis, de quibus ait: Custodit Dominus omnia ossa eorum, unum ex his non
conteretur. Vis videre quia alia ossa dixit, quae diximus firmamenta fidei, id est patientiam et
tolerantiam in omnibus tribulationibus? Ipsa enim sunt ossa quae non franguntur. Audite, et in ipsa
passione Domini inspicite quod dico. Dominus erat in medio crucifixus; iuxta illum duo latrones
erant: unus insultavit, alter credidit; unus damnatus est, alter iustificatus est; unus habuit poenam
suam et hic et in futurum, alteri autem dixit Dominus: Amen dico tibi, hodie mecum eris in
paradiso 37: et tamen illi qui venerant, Domini ossa non fregerunt, latronum autem fregerunt 38: sic
fracta sunt latronis ossa qui blasphemavit, quomodo latronis qui credidit. Ubi est ergo quod dictum
est: Dominus custodit omnia ossa eorum, unum ex his non conteretur? Ecce cui dixit, hodie mecum
eris in paradiso, non potuit omnia ossa eius custodire? Respondet tibi Dominus: Imo custodivi; nam
firmamentum fidei ipsius frangi non potuit illis ictibus quibus crura sunt fracta.

De morte peccatoris.
25. [vv 22.23.] Mors peccatorum pessima. Attendite, fratres, propter illa quae dicebamus. Vere
magnus Dominus, et misericordia eius, vere qui nobis dedit manducare corpus suum in quo tanta
perpessus est, et sanguinem bibere. Quomodo respicit mala cogitantes, et dicentes: Ille male
mortuus est, a bestiis consumptus est: non erat ille iustus, ideo male periit; nam non periret? Ergo
ille iustus est, qui in domo sua et in lecto suo moritur? Hoc est ergo, inquis, quod miror, quia novi
peccata et scelera ipsius, et bene mortuus est, in domo sua, intra limina sua, nulla peregrinationis
iniuria, nulla vel in matura aetate. Audi: Mors peccatorum pessima. Quae tibi videtur bona mors,
pessima est, si intus videas. Vides foris iacentem in lecto, numquid vides intus raptum ad
gehennam? Audite, fratres, et ex Evangelio inspicite, quid sit mors peccatorum pessima. Numquid
non duo erant in isto saeculo, dives qui induebatur purpura et bysso, et epulabatur quotidie
splendide; alter pauper qui iacebat ad ianuam eius ulcerosus, et canes veniebant et linguebant
ulcera eius, et desiderabat saturari de micis quae cadebant de mensa divitis? Contigit autem mori
inopem illum (iustus erat ille inops), et auferri ab Angelis in sinum Abrahae. Qui viderat corpus illius
iacere ad limen divitis, et non esse qui sepeliret, quanta forte diceret? Sic moriatur ille inimicus
meus, et ille qui me persequitur, sic illum videam. Exsecratur corpus sputo, putent vulnera; et ille in
sinu Abrahae requiescit. Si christiani sumus, credamus: si non credimus, fratres, nemo se fingat
christianum. Fides nos perducit. Quomodo illa dixit Dominus, sic sunt. An vero dicit tibi
mathematicus, et verum est; dicit Christus, et falsum est? Quali autem morte mortuus est ille
dives? Qualis mors esse potuit in purpura et bysso, quam sumptuosa, quam pomposa? quae
exsequiae funeris ibi erant? quantis aromatibus sepultum est illud cadaver? Et tamen cum apud
inferos in tormentis esset, desideravit ex illius contempti pauperis digito instillari aquae guttam
ardenti linguae suae, neque impetravit 39. Discite ergo quid sit: Mors peccatorum pessima, et nolite
interrogare stratos pretiosis vestibus lectos, et carnem multis divitiis obvolutam, lamentationis
pompam exhibentes, plangentem familiam, turbam obsequentium praecedentem ac sequentem,
cum corpus effertur, marmoratas auratasque memorias. Nam si haec interrogatis, respondent vobis
falsum, quod multorum non leviter peccatorum, sed omnino sceleratorum mors optima est, qui sic
plangi, sic condiri, sic contegi, sic efferri, sic sepeliri meruerunt. Sed interrogate Evangelium, et

147

