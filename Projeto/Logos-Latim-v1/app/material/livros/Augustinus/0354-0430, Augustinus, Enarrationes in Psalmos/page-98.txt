autem Ecclesia, quae laborat in terra 6. Hoc autem corpus nisi connexione caritatis adhaereret
capiti suo, ut unus fieret ex capite et corpore, non de coelo quemdam persecutorem corripiens
diceret: Saule, Saule, quid me persequeris 7? quando eum iam in coelo sedentem nullus homo
tangebat, quomodo eum Saulus in terra saeviens adversus Christianos aliquo modo iniuria
percellebat? Non ait: Quid sanctos meos, quid servos meos? sed, quid me persequeris, hoc est, quid
membra mea? caput pro membris clamabat, et membra in se caput transfigurabat. Vocem namque
pedis suscipit lingua. Quando forte in turba contritus pes dolet, clamat lingua: Calcas me; non enim
ait: Calcas pedem meum, sed se dixit calcari, quam nemo tetigit: sed pes qui calcatus est, a lingua
non separatus est. Ergo etiam sic non incongrue intellegitur ecstasis, pavor. Quid enim dicam,
fratres? Si nullus omnino pavor esset passuris, diceretur ipsi Petro quod audivimus natali
Apostolorum die, quando ei Dominus praedixit futuram suam passionem: Cum esses iunior,
cingebas te, et ibas quo volebas; cum autem senior factus fueris, alter te cinget, et ducet quo tu
non vis? Hoc autem, inquit, dixit significans qua morte moreretur 8? Ergo si Petrus apostolus tanta
perfectione quo nollet iit volens (nolens mortuus est, sed volens coronatus est), quid mirum si est
aliquis pavor in passione etiam iustorum, etiam sanctorum? Pavor est ex humana infirmitate, spes
ex divina promissione. Quod paves tuum est, quod speras donum Dei est in te. Et melius in pavore
tuo agnoscis te, ut in liberatione tua glorifices qui fecit te. Paveat humana infirmitas, non in eo
pavore deficit divina misericordia. Denique pavens iste inde coepit: In te, Domine, speravi, non
confundar in aeternum. Videtis quia et pavet, et sperat: videtis quia pavor iste non est sine spe.
Etiam si est aliqua in humano corde conturbatio, non recedit divina consolatio.

In membris Christi Christus.
4. Loquitur hic ergo Christus in Propheta; audeo dicere, Christus loquitur. Dicturus est quaedam in
hoc psalmo, quae quasi Christo videantur non posse congruere, illi excellentiae capitis nostri,
maximeque illi Verbo quod in principio erat Deus apud Deum: nec ei in forma servi fortasse
videbuntur quaedam hic verba congruere, quam formam servi suscepit ex virgine; et tamen
Christus loquitur, quia in membris Christi Christus. Et ut noveritis, quia unus dicitur Christus caput
et corpus suum; ipse dicit cum de coniugio loqueretur: Erunt duo in carne una: igitur iam non duo,
sed una caro 9. Sed forte hoc dicat de quocumque coniugio? Audi apostolum Paulum: Et erunt duo,
inquit, in carne una: sacramentum hoc magnum est, ego autem dico in Christo et in Ecclesia 10? Fit
ergo tamquam ex duobus una quaedam persona, ex capite et corpore, ex sponso et sponsa. Nam
unitatem personae huius miram et excellentem, commendat etiam Isaias propheta: nam loquens
etiam in eo Christus in prophetia ait: Sicut sponso alligavit mihi mitram, et sicut sponsam ornavit
me ornamento 11. Se dixit sponsum, se sponsam: quare se sponsum, se sponsam, nisi quia erunt
duo in carne una? Si duo in carne una, cur non duo in voce una? Loquatur ergo Christus, quia in
Christo loquitur Ecclesia, et in Ecclesia loquitur Christus; et corpus in capite, et caput in corpore.
Audi Apostolum hoc ipsum evidentius exprimentem: Sicut enim corpus unum est et membra habet
multa, omnia autem membra corporis cum sint multa, unum est corpus, sic et Christus 12. Loquens
de membris Christi, hoc est de fidelibus, non ait, sic et membra Christi; sed totum hoc quod dixit,
Christum appellavit. Sicut enim corpus unum, et membra habet multa, omnia autem membra
corporis cum sint multa, unum est corpus; sic et Christus membra multa, unum corpus. Ergo simul
omnes nos cum capite nostro Christus, sine capite nostro nihil valentes. Quare? Quia nos cum
capite nostro vitis: sine capite nostro, quod absit, sarmenta praecisa, non alicui operi agricolarum,
sed igni tantummodo destinata. Ideo et ipse in Evangelio: Ego sum vitis, vos estis palmites, Pater
meus agricola est; et: Sine me, inquit, nihil potestis facere 13. Domine, si sine te nihil, totum in te.
Etenim quidquid ille operatur per nos, nos videmur operari. Potest ille multum et totum sine nobis,
nos nihil sine ipso.
5. [v 2.] Ergo in quacumque ecstasi loquatur, sive pavore, sive excessu mentis, congruunt quae
dicuntur. Dicamus in Christi corpore, dicamus omnes quasi unus, quia omnes unitas, dicamus: In te,
Domine, speravi, non confundar in aeternum. Illam, inquit, confusionem perhorresco, quae est in
aeternum. Nam est quaedam confusio temporalis utilis, perturbatio animi respicientis peccata sua,
respectione horrentis, horrore erubescentis, erubescentia corrigentis; unde dicit et Apostolus:
Quam enim gloriam habuistis tunc in his, in quibus nunc erubescitis 14? Ergo erubescere illos dicit
iam fideles, non de praesentibus donis, sed de praeteritis peccatis. Hanc confusionem non formidet
christianus: imo si hanc non habuerit, aeternam habebit. Quae est aeterna confusio? Quando fiet
illud quod dictum est: Et traducent eos ex adverso iniquitates eorum 15. Et fiet traducentibus ex
adverso iniquitatibus omnis grex malus ad sinistram, tamquam haedis ab ovibus separatis; et
audient: Ite in ignem aeternum, qui paratus est diabolo et angelis eius 16. Quaerunt quare? Esurivi
enim, et non dedistis mihi manducare 17. Contemnebant tunc quando esurienti Christo non dabant
cibum, quando sitienti non dabant potum, quando nudum non vestiebant, peregrinum non

98

