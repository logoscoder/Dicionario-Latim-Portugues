8. [v 27.] Vide ergo quod sequitur, et noli esse piger: Declina a malo, et fac bonum. Noli tibi putare
sufficere, si non exspolias vestitum. Non exspoliando enim vestitum, declinasti a malo: sed noli
arescere, et sterilis esse. Sic noli exspoliare vestitum, ut vestias nudum: hoc est enim declinare a
malo, et facere bonum. Et quid inde habebo, dicturus es? Iam tibi commendavit ille quem feneras,
quid tibi dabit: vitam aeternam dabit tibi; da illi securus. Audi et id quod sequitur: Declina a malo,
et fac bonum; et inhabita in saecula saeculorum. Et noli putare cum das, quod nemo te videat; aut
quia deserit te Deus, quando forte dederis pauperi, et consecutum fuerit aliquod damnum, aut
aliqua tristitia rei amissae, et dicas tibi: Quid profuit bona me fecisse opera? Puto non amat Deus
homines qui benefaciunt. Unde ista vestra submurmuratio, unde iste strepitus, nisi quia abundant
istae voces? Unusquisque modo cognoscit has voces, aut in ore suo, aut in ore vicini sui, aut in ore
amici sui. Deleat illas Deus, et exstirpet spinas de agro suo: plantet frugem bonam, et arborem
fructiferam. Quid enim contristatus es, o homo, quia dedisti pauperi, et alia perdidisti? Nonne vides
quia perdidisti quod non dedisti? Quare non respicis ad Deum tuum? Ubi est fides? quare sic
dormit? Excita illam in corde tuo. Attende quid tibi dixerit ipse Dominus, quando te ad huiusmodi
opera bona exhortabatur: Facite vobis sacculos non veterascentes, thesaurum non deficientem in
coelis, quo fur non accedit 20. Hoc ergo commemora, quando plangis in damno. Quid ploras stulte
parvi cordis, aut non sani cordis? Quare perdidisti, nisi quia mihi non commodasti? Quare perdidisti?
Quis tibi abstulit? Respondebis: Fur. Nonne hoc te praemonueram, ne ibi poneres quo fur posset
accedere? Si ergo dolet qui perdidit, hoc doleat, quia non ibi posuit unde perire non potuit.

Non derelinquet Deus quos flagellat ad tempus.
9. [v 28.] Quoniam Dominus amat iudicium, et non derelinquet sanctos suos. Quando patiuntur
labores sancti, nolite putare quia non iudicat Deus, aut perverse iudicat. Qui te monet ut iuste
iudices, ipse perverse iudicaturus est? Amat ille iudicium, et non derelinquet sanctos suos. Sed quo
modo sit abscondita apud illum vita sanctorum, ut qui modo laborant in terra, quasi tempore hiemis
arbores non habentes fructum et folia, illo apparente tamquam novo sole exorto, illud quod in
radice vivebat, in fructibus appareat. Amat ergo ille iudicium, et non derelinquet sanctos suos. Sed
laborat sanctus in fame? Non illum derelinquet Deus: flagellat omnem filium, quem recipit 21.
Contemnis illum quando flagellatur, expavescis quando ditatur. Unde enim flagellatur? Pressuris
temporalibus. Quando ditabitur? Quando audiet: Venite, benedicti Patris mei, percipite regnum,
quod vobis paratum est ab initio mundi 22. Noli ergo piger esse flagellari, ut sis inter eos qui
merentur recipi. Usque adeo ille amat iudicium, ut non derelinquat sanctos, quos flagellat ad
tempus. Et quoniam flagellat omnem filium, quem recipit, nec Unico pepercit, in quo delictum non
invenit. Quoniam Dominus amat iudicium, et non derelinquet sanctos suos. Quia ergo non eos
derelinquet, forte hoc eis dabit quod hic amas, multos annos vivere, senescere? Non attendis quia
si senectutem optas venire, hanc optas de qua cum venerit conqueraris. Non tibi ergo dicat anima,
vel mala, vel infirma, vel parvula: Quomodo verum est: Dominus amat iudicium, et non
derelinquent sanctos suos? Revera non dereliquit tres pueros in camino laudantes, non eos tetigit
ignis 23: numquid sancti eius Machabaei non erant, qui in ignibus defecerunt carne, non fide 24? Sed
hoc, inquis, maiorem quaestionem habet, quia cum fide illi non defecerint, ille illos dereliquerit.
Audi quod sequitur: In aeternum conservabuntur. Tu paucos annos eis optabas, quos eis si daret
Dominus, non derelinqueret sanctos suos. Visibiliter non dereliquit tres pueros, occulte non
dereliquit Machabaeos: illis etiam dedit vitam temporalem ad confundendos infideles; illos autem
occulte coronavit ad iudicandam impietatem persecutoris: nec illos tamen, nec illos dereliquit, qui
non derelinquet sanctos suos. Et nihil magnum acceperunt tres pueri, si non in aeternum
conservarentur. In aeternum conservabuntur.
10. Iniusti autem punientur, et semen impiorum peribit. Quomodo semen illius in benedictione erit,
sic semen impiorum peribit. Semen enim impiorum, opera impiorum. Nam invenimus rursum filium
impii florere in saeculo, et aliquando fieri iustum, et florere in Christo. Vide ergo quomodo accipias,
ut tectum aperias, et ad Christum pervenias: noli carnaliter, nam decipieris. Sed semen impiorum,
omnia opera impiorum peribunt, fructum non habebunt: ad tempus enim aliquid valent; postea
quaerent, et non invenient quod operati sunt. Nam perdentium quod operati sunt, vox erit illa: Quid
nobis profuit superbia, aut quid divitiarum iactatio contulit nobis? Transierunt omnia illa tamquam
umbra 25. Ergo semen impiorum peribit.
11. [v 29.] Iusti haereditate possidebunt terram. Rursus avaritia non subrepat, nec tibi aliquam
villam magnam promittat, ne quod hic iuberis contemnere, ibi speres. Terra est quaedam illa
vivorum, regnum sanctorum. Unde dicitur: Spes mea es tu, portio mea in terra vivorum 26. Nam et
si vita tua illa est, intellege qualem terram accepturus sis. Illa est terra viventium: haec est autem
terra morientium, receptura mortuos quos nutrivit vivos. Qualis ergo illa terra, talis et ipsa vita: si

183

