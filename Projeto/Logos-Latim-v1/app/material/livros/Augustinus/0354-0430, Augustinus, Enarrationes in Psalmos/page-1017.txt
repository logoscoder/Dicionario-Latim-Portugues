eloquentes muti, laudantes creaturam, obliviscentes Creatorem; non sic te laudat generatio et
generatio in servis tuis, cum laudat opera tua. Sed quomodo laudat? Et virtutem tuam
annuntiabunt. In laudandis operibus tuis, virtutem tuam annuntiabunt. Laudatores isti, sancti et
boni fideles, veri laudatores, non ingrati gratiae, cum laudant opera Dei haec atque illa, summa et
ima, coelestia et terrestria, inter ipsa opera Dei quae laudant, et seipsos inveniunt, quia in operibus
Dei et ipsi sunt. Qui enim fecit omnia, ipse nos fecit inter omnia. Proinde si laudas opera Dei, et te
laudaturus es; quia et tu opus Dei es. Ubi est ergo: Non te laudet os tuum? 22 Ecce inventum est
quomodo et te laudare possis, et arrogans non sis. Deum in te lauda, non te: non quia tu es talis,
sed quia ille fecit te; non quia tu aliquid potes, sed quia potest ille in te et per te. Ac per hoc
laudabunt te, et virtutem tuam annuntiabunt; non suam, sed tuam. Discite ergo laudare. Intuentes
opera, miramini artificem; gratias agendo, non arrogando. Laudate quia ipse fecit, quia sic
constituit, quia talia donavit.

Deus amabilis et terribilis est.
8. [vv 5.6.] Denique vide quae sequuntur: Virtutem, inquit, tuam annuntiabunt. Et magnificentiam
gloriae sanctitatis tuae loquentur, et mirabilia tua narrabunt. Et virtutem metuendorum tuorum
dicent, et magnitudinem tuam enarrabunt eam. Memoriam abundantiae suavitatis tuae eructabunt:
nonnisi tuam. Iste operum considerator, vide si deflexus est ab operante ad opus; vide si decidit ab
eo qui fecit, ad ea quae fecit. Ab his quae facta sunt, gradum sibi fecit ad eum, non ab illo ad ista
casum. Si enim amaveris haec plus quam illum, non habebis illum. Et quid tibi prodest abundare
operibus, si te deserit operator? Certe ama et haec; sed plus illum ama, et haec propter illum ama.
Annuntia virtutem eius, magnificentiam gloriae sanctitatis eius loquere, mirabilia eius enarra,
virtutem metuendorum dic. Iste enim amabilis est et terribilis. Non enim blanditur et non minatur.
Si non blandiretur, nulla esset exhortatio; si non minaretur, nulla esset correptio. Dicent ergo
laudatores tui et virtutem metuendorum; virtutem creaturae tuae punientis et disciplinam dantis
dicent, non tacebunt. Non enim praedicabunt regnum tuum aeternum, et tacebunt ignem
aeternum. Laus enim Dei in via te constituens, ostendere tibi debet et quid diligas, et quid timeas,
et quid appetas, et quid fugias; quid eligas, et quid reicias. Tempus electionis nunc est, acceptionis
postea erit. Dicatur ergo virtus metuendorum. Et magnitudinem tuam, inquit, enarrabunt eam. Sic
infinitam, sic quomodo magnitudinis tuae non est finis; non de illa tacebunt. Illam, inquam,
magnitudinem tuam, de qua superius dixeram: Et magnitudinis tuae non est finis, enarrabunt eam.
Quomodo enarrabunt eam, si finis non est? Enarrabunt eam, cum laudabunt eam; et quia finis eius
non est, sic et laudis eius non erit finis. Probemus quia non erit finis laudis eius. Beati, inquit, qui
habitant in domo tua; in saecula saeculorum laudabunt te 23. Et magnitudinem tuam illam, illam
infinitam, enarrabunt eam.

Deus nostri oblitus non est, cum nos eius obliti fuerimus.
9. [v 7.] Memoriam abundantiae suavitatis tuae eructabunt. O epulas felices! Quid manducabunt
qui sic eructabunt? Memoriam abundantiae suavitatis tuae. Quid est, memoriam abundantiae
suavitatis tuae? Quia nos oblitus non es, cum obliti te nos fuerimus. Omnis enim caro oblita erat
Deum; ille tamen opera sua non est oblitus. Haec memoria eius super nos, quia non nos oblitus est,
praedicanda est, enarranda est; et quia valde dulcis est, manducanda et eructanda est. Sic
manduca, ut eructes; sic accipe, ut des. Manducas, cum discis; eructas, cum doces; manducas, cum
audis; eructas, cum praedicas: hoc tamen eructas quod manducasti. Denique ille avidissimus
epulator Ioannes apostolus, cui non sufficiebat ipsa mensa Domini, nisi discumberet super pectus
Domini 24, et de arcano eius biberet divina secreta, quid eructavit? In principio erat Verbum, et
Verbum erat apud Deum 25. Memoriam ergo abundantiae suavitatis tuae eructabunt. Quomodo non
sufficit, memoriam tuam, nec memoriam abundantiae tuae, vel memoriam suavitatis tuae; sed
memoriam abundantiae suavitatis tuae? Etenim quid prodest si abundat et insuave est? Item
molestum, si suave et parum est.

Discamus gratiam intellegamus gratiam.
10. Ergo: Memoriam abundantiae suavitatis tuae eructabunt: quia non es tu oblitus nostri; et non
oblitus commonuisti nos, ut et nos reducas in memoriam. Commemorabuntur enim et convertentur
ad Dominum universi fines terrae 26. Quia ergo memoriam abundantiae suavitatis tuae eructabunt,
intellegentes in se nihil boni esse quod a te non sit; nec potuisse converti ad te, nisi
commonerentur abs te; nec reduci potuisse in memoriam tui, si tu obliviscereris illorum: haec
considerantes in gratia tua: Et iustitia tua exsultabunt. Haec, inquam, in tua gratia considerantes,
exsultabunt iustitia tua, non sua. Fratres, si vultis eructare gratiam, bibite gratiam. Quid est, bibite

1017

