ENARRATIO
Sermo

Oleum et amurca inveniuntur in Dei domo.
1. [v. 1.] Loqui ad vos de praesenti psalmo suscepimus: adiuvet vocem nostram quies vestra;
etenim aliquanto est obtunsior: dabit ei vires intentio audientium, et adiutorium iubentis ut loquar.
Titulum habet psalmus iste: In finem pro torcularibus, quinta sabbati, Psalmus ipsi Asaph. In unum
titulum multa sunt congesta mysteria; ita tamen ut limen Psalmi indicet interiora. Cum de
torcularibus locuturi sumus, nemo vestrum aliquid exspectet nos dicturos esse de lacu, de prelo, de
fiscinis; quia nec ipse psalmus hoc habet, et ideo magis indicat mysterium. Nam et si aliquid tale
Psalmi textus contineret, non deesset qui putaret ad litteram esse accipienda torcularia, nec aliquid
illic amplius requirendum, nec mystice aliquid positum, et sacrate significatum; sed diceret:
Simpliciter Psalmus de torcularibus loquitur, et tu mihi nescio quid aliud suspicaris. Nihil hic tale
audistis, cum legeretur. Ergo accipite torcularia mysterium Ecclesiae, quod nunc agitur. In
torcularibus animadvertimus quaedam tria: pressuram, et de pressura quaedam duo; unum
recondendum, alterum proiciendum. Fit ergo in torculari conculcatio, tribulatio, pondus: et in his
oleum eliquatur occulte in gemellarium; amurca publice per plateas currit. Intendite ad magnum
hoc spectaculum. Non enim desinit Deus edere nobis quod cum magno gaudio spectemus: aut circi
insania huic spectaculo comparanda est? Illa ad amurcam pertinet, hoc ad oleum. Quando ergo
auditis contumaciter garrire blasphemos, et dicere, abundare pressuras temporibus christianis;
scitis enim quia hoc amant dicere: et vetus quidem, sed a temporibus christianis coepit proverbium:
Non pluit Deus, duc ad Christianos. Quamquam priores ista dixerunt. Isti autem modo dicunt et quia
pluit Deus: Duc ad Christianos: non pluit Deus, non seminamus; pluit Deus, non trituramus. Et inde
volunt superbire, unde deberent amplius supplicare; eligentes blasphemare quam orare. Cum ergo
ista commemorant, cum ista iactant, cum ista dicunt, et contumaciter dicunt, non cum timore, sed
cum elatione; non vos perturbent. Puta enim quia pressurae abundant, tu oleum esto. Nigra
tenebris ignorantiae amurca insultet, et illa tamquam per plateas proiecta publice insultet: tu apud
te in corde tuo, ubi qui videt in occulto reddet tibi 1, liquare in gemellarium. Oliva in arbore
quibusdam quidem tempestatibus agitatur, non tamen pressuris torcularis atteritur; ideo utrumque
simul pendet ex arbore, et quod proiciendum est, et quod recondendum est: at ubi ad torcular et
pressuras ventum fuerit, utrumque discernitur, dirimitur; et aliud appetitur, aliud respuitur. Vultis
nosse vim torcularium istorum? Ut unum aliquid dicam, unde et ipsi murmurant qui ea faciunt:
Quantae, inquiunt, rapinae temporibus nostris, quantae pressurae innocentium, quantae
exspoliationes rerum alienarum! Ita sane in amurcam attendis, quia rapiuntur res alienae; in oleum
non attendis, quia pauperibus donantur et propriae. Non habebat antiquitas tales raptores rerum
alienarum; sed non habebat antiquitas tales donatores rerum suarum. Aliquanto esto curiosior in
torculari; noli hoc solum videre quod publice fluit: est aliquid quod quaerendo invenias. Discute,
audi, cognosce quam multi faciunt quod ex ore Domini cum audisset unus dives, tristis abscessit.
Ex Evangelio multi audiunt: Vade, vende omnia quae possides, et da pauperibus, et habebis
thesaurum in coelis; et veni, sequere me 2: non attendis quam multi id faciunt? Pauci, inquiunt,
sunt. Ipsi tamen pauci oleum sunt; et qui bene utuntur his rebus quas possident, ad oleum
pertinent: adiunge omnia, et videbis patrisfamilias tui plenas apothecas. Vides raptorem qualem
nunquam vidisti; vide contemptorem rerum suarum qualem nunquam vidisti. Lauda torcularia,
impletur prophetia de Apocalypsi: Iustus iustior fiat, et sordidus sordescat adhuc 3. Ecce torcularia
in hac sententia: Iustus iustior fiat, et sordidus sordescat adhuc.

Receptum Baptisma digni mores sequantur.
2. Quare et quinta sabbati? quid est hoc? Recurramus ad prima opera Dei, ne forte ibi aliquid
inveniamus quo et sacramentum intellegamus. Sabbatum enim septimus dies est quo requievit
Deus ab omnibus operibus suis 4, magnum intimans mysterium quietis nostrae futurae ab omnibus
operibus nostris. Prima sabbati dicitur primus dies, quem dominicum etiam nominamus: secunda
sabbati, secundus dies; tertia sabbati, tertius dies; quarta sabbati, quartus; quinta ergo sabbati,
quintus a dominico die: post quem sexta sabbati, sextus dies; et ipsum sabbatum, septimus dies.
Videte itaque quibus loquatur hic psalmus: videtur enim mihi quoniam baptizatis loquitur. Quinto
enim die Deus ex aquis creavit animalia; quinto die, id est, quinta sabbati dixit Deus: Producant
aquae reptilia animarum vivarum 5. Videte ergo vos, in quibus iam produxerunt aquae reptilia
animarum vivarum. Vos enim ad torcularia pertinetis; et in vobis quos produxerunt aquae, aliud
eliquatur, aliud proicitur. Sunt enim multi non digne viventes Baptismo quod perceperunt: quam
multi enim baptizati hodie circum implere, quam istam basilicam maluerunt! quam multi baptizati,

540

