illo qui dedit, quam de his quae data sunt, et intellegentes in his eius consolationem et
misericordiam, et non occupati donis, ne a donatore ruant; qui tales sunt, non illos inveniet
imparatos hora illa sicut fur. Talibus dixit Apostolus: Vos autem non estis in tenebris, ut dies ille vos
tamquam fur comprehendat; omnes enim vos filii lucis estis, et filii diei. Ideo Dominus cum diceret
timendam esse horam sicut furem, noctem posuit; et Apostolus ita ait: Quia hora Domini sicut fur in
nocte, ita veniet. Non vis ut te inveniat? Noli esse in nocte. Quid est: Noli esse in nocte? Filii lucis
estis et filii diei; non sumus noctis neque tenebrarum 8. Qui sunt filii noctis et tenebrarum? Iniqui,
impii, infideles.

Post praedicatum Evangelium omnia Dei sacramenta patuerunt.
4. [v. 1.] Sed et ipsi audiant antequam veniat hora, et dicat illis Apostolus: Fuistis aliquando
tenebrae; nunc autem lux in Domino 9. Sicut iste psalmus habet, evigilent. Iam illuminati sunt
montes, quid adhuc dormiunt? Levent oculos suos in montes, unde veniet auxilium illis. Quid est:
Iam illuminati sunt montes? Iam ortus est sol iustitiae, iam ab Apostolis praedicatum est
Evangelium, praedicatae sunt Scripturae, patuerunt omnia sacramenta, conscissum est velum,
patuit secretum templi 10: iam tandem levent oculos in montes, unde veniet auxilium illis. Hoc enim
praecipit iste psalmus, secundus de his qui inscribuntur: Canticum graduum. Sed non rursus
praesumant de montibus; quia ipsi montes non a se lucent, sed ab illo lucent de quo dictum est:
Erat lumen verum, quod illuminat omnem hominem venientem in hunc mundum 11. Montes possunt
intellegi, homines magni, homines clari. Et quis maior Ioanne Baptista? Qualis ille mons erat, de quo
Dominus ipse dicit: In natis mulierum nemo exsurrexit maior Ioanne Baptista 12? Vides certe istum
magnum montem lucentem; audi confitentem. Quid confitentem? Nos omnes, inquit, de plenitudine
eius accepimus 13. De cuius ergo plenitudine acceperunt montes, ab illo est tibi auxilium, non a
montibus; in quos tamen nisi levaveris oculos per Scripturas, non admoveberis; ut ab illo
illumineris.

Malorum maximum superbia.
5. [v. 3.] Canta ergo quod sequitur: si vis audire ut firmissime ponas pedes in gradibus, ne in illa
ascensione aut fatigeris, aut lapsus cadas, dic quod sequitur: Ne des ad movendum pedem meum.
Unde moventur pedes? Unde motus est pes illi qui erat in paradiso. Sed prius attende unde motus
est illi qui erat inter Angelos, et moto pede cecidit, et de angelo factus est diabolus: moto enim
pede cecidit. Quaere unde cecidit: superbia cecidit. Non ergo movet pedem, nisi superbia: ad
ruinam non movet pedem, nisi superbia. Ad ambulandum et proficiendum et ascendendum caritas
movet; ad cadendum superbia movet. Ideo et ille quid dicit in psalmo? Filii autem hominum sub
tegmine alarum tuarum sperabunt 14. Si sub tegmine, semper humiles, semper de Deo sperantes,
semper de se non praesumentes. Sub tegmine alarum tuarum sperabunt: non enim a se satiantur
ut beati sint. Sed quid sequitur? Inebriabuntur ab ubertate domus tuae, et torrente deliciarum
tuarum potabis eos 15. Ecce sitientes, ecce inebriati; ecce sitiunt, ecce bibunt: sed non a se bibunt,
nec ipsi sibi sunt fons. Sed unde bibunt? Sub tegmine alarum tuarum sperabunt. Si sub alis, humiles
sunt. Quare? Quia apud te, inquit, fons vitae 16. Non ergo a se irrigantur montes, sicut a se non
illuminantur montes. Nam vide quid sequitur: In lumine tuo videbimus lumen 17. Si ergo in lumine
ipsius videbimus lumen, quis cadit a lumine, nisi cui ipse non est lumen? Et qui voluerit sibi esse
lumen, ipse cadit a lumine quo illuminatur. Ideo sciens non cadere nisi eum qui sibi vult lucere, cum
sit per se tenebrae; statim subiecit: Non veniat mihi pes superbiae, et manus peccatorum non
moveat me 18: id est, imitatio peccatorum non moveat me, ut cadam a te. Quare timuisti, et dixisti:
Non veniat mihi pes superbiae? Sequitur: Ibi ceciderunt omnes qui operantur iniquitatem 19. Quos
modo vides operari iniquitatem, iam damnati sunt: sed ut damnarentur, ibi ceciderunt, cum illis
venit pes superbiae. Recte ergo iste audiens ut ascendat et non cadat, ut a convalle plorationis
proficiat, non in tumore superbiae deficiat, ait Deo: Ne des ad movendum pedem meum. Et Deus
illi: Neque dormitet qui custodit te. Intendat Caritas vestra. Quasi una sententia facta est ex duabus
vocibus. Homo dixit ascendens et cantans Canticum graduum: Ne des ad movendum pedum
meum; et Deus tamquam diceret: Ne des ad movendum pedem meum, dicis mihi; adde: Neque
dormitet qui custodit te, et non movebitur pes tuus.

Christus populum quem acquisivit custodit suaque resurrectione in caelestibus
collocavit.
6. [v. 4.] Dixerit autem ille: Numquid in potestate mea est ut non dormitet qui custodit me? Volo ut
non dormiat, neque dormitet. Ergo illum tibi elige, qui non dormiet, neque dormitabit, et non

867

