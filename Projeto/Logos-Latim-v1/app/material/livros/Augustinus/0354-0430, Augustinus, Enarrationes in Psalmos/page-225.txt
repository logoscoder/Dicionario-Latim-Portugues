miracula sunt seminum atque gignentium; sed habent ista omnia creatorem. Ostendo
magnitudinem circumfusi maris, stupeo, miror; artificem quaero: coelum suspicio et pulchritudinem
siderum; admiror splendorem solis exserendo diei sufficientem, lunam nocturnas tenebras
consolantem. Mira sunt haec, laudanda sunt haec, vel etiam stupenda sunt haec; neque enim
terrena, sed iam coelestia sunt haec. Nondum ibi stat sitis mea: haec miror, haec laudo; sed eum
qui fecit haec, sitio. Redeo ad meipsum, et quis sim etiam ipse qui talia quaero, perscrutor: invenio
me habere corpus et animam; unum quod regam, aliud quo regar; corpus servire, animam
imperare. Discerno animam melius esse aliquid quam corpus, ipsumque inquisitorem talium rerum
non corpus, sed animam video: et tamen haec omnia quae collustravi, per corpus ea me
collustrasse cognosco. Terram laudabam, oculis cognoveram; mare laudabam, oculis cognoveram;
coelum, sidera, solem lunamque laudabam, oculis cognoveram. Oculi membra sunt carnis,
fenestrae sunt mentis: interior est qui per has videt; quando cogitatione aliqua absens est, frustra
patent. Deus meus qui fecit haec, quae oculis video, non istis oculis est inquirendus. Aliquid etiam
per seipsum animus ipse conspiciat: utrum sit aliquid quod non per oculos sentiam, quasi colores et
lucem; non per aures, quasi cantum et sonum; non per nares quasi odorum suavitatem; non per
palatum et linguam, quasi saporem; non per totum corpus, quasi duritiem et mollitiem, rigorem
atque fervorem, asperitatem lenitatemque pertractem; sed utrum sit aliquid intus quod videam.
Quid est, intus videam. Quod neque color sit, neque sonus, neque odor, neque sapor, neque calor,
aut frigus, aut duritia, aut mollitudo. Dicatur ergo mihi, quem colorem habeat sapientia. Cum
cogitamus iustitiam, eiusque intus in ipsa cogitatione pulchritudine fruimur, quid sonat ad aures?
quid tamquam vaporeum surgit ad nares? quid ori infertur, quid manu tractatur et delectat? Et intus
est, et pulchra est, et laudatur, et videtur: et si in tenebris sunt oculi isti, animus illius luce
perfruitur. Quid est illud quod Tobias videbat, quando videnti filio caecus consilium vitae dabat 13?
Est ergo aliquid quod animus ipse corporis dominator, rector, habitator videt; quod non per oculos
corporis sentit, non per aures, non per nares, non per palatum, non per corporis tactum, sed per
seipsum: et utique melius quod per seipsum, quam quod per servum suum. Est prorsus; seipsum
enim per seipsum videt, et animus ipse ut norit se, videt se. Nec utique ut videat se, corporalium
oculorum quaerit auxilium: imo vero ab omnibus corporis sensibus, tamquam impedientibus et
perstrepentibus abstrahit se ad se, ut videat se in se, ut noverit se apud se. Sed numquid aliquid
tale Deus ipsius est, qualis est animus? Non quidem videri Deus nisi animo potest, nec tamen ita ut
animus videri potest. Aliquid enim quaerit animus iste quod Deus est, de quo illi non insultent qui
dicunt: Ubi est Deus tuus? Aliquam quaerit incommutabilem veritatem, sine defectu substantiam.
Non est talis ipse animus: deficit, proficit; novit, ignorat; meminit, obliviscitur; modo illud vult, modo
non vult. Ista mutabilitas non cadit in Deum. Si dixero: Mutabilis est Deus, insultabunt mihi qui
dicunt: Ubi est Deus tuus?
8. [v 5.] Quaerens ergo Deum meum in rebus visibilibus et corporalibus, et non inveniens; quaerens
eius substantiam in meipso, quasi sit aliquid qualis ego sum, neque hoc inveniens; aliquid super
animam esse sentio Deum meum. Ergo, ut eum tangerem: Haec meditatus sum, et effudi super me
animam meam. Quando anima mea contingeret quod super animam meam quaeritur, nisi anima
mea super seipsam effunderetur? Si enim in seipsa remaneret, nihil aliud quam se videret: et cum
se videret, non utique Deum suum videret. Dicant iam insultatores mei: Ubi est Deus tuus? dicant:
ego quamdiu non video, quamdiu differor, manduco die ac nocte lacrymas meas. Dicant illi adhuc:
Ubi est Deus tuus? quaero ego Deum meum in omni corpore, sive terrestri, sive coelesti, et non
invenio: quaero substantiam eius in anima mea, et non invenio: meditatus sum tamen
inquisitionem Dei mei, et per ea quae facta sunt, invisibilia Dei mei cupiens intellecta conspicere 14,
effudi super me animam meam; et non iam restat quem tangam, nisi Deum meum. Ibi enim domus
Dei mei, super animam meam: ibi habitat, inde me prospicit, inde me creavit, inde me gubernat,
inde mihi consulit, inde me excitat, inde me vocat, inde me dirigit, inde me ducit, inde me perducit.

Tabernaculum Dei in terra Ecclesia est adhuc peregrina, et homines sunt
fideles.
9. Ille enim qui habet altissimam in secreto domum, habet etiam in terra tabernaculum.
Tabernaculum eius in terra, Ecclesia eius est adhuc peregrina. Sed hic quaerendus est, quia in
tabernaculo invenitur via, per quam venitur ad domum. Etenim cum effunderem super me animam
meam, ad attingendum Deum meum, quare hoc feci? Quoniam ingrediar in locum tabernaculi. Nam
extra locum tabernaculi errabo quaerens Deum meum. Quoniam ingrediar in locum tabernaculi
admirabilis, usque ad domum Dei. In locum tabernaculi ingrediar, admirabilis tabernaculi, usque ad
domum Dei. Iam enim multa admiror in tabernaculo. Ecce quanta admiror in tabernaculo!
Tabernaculum enim Dei in terra, homines sunt fideles: admiror in eis ipsorum membrorum
obsequium; quia non in eis regnat peccatum ad obediendum desideriis eius, nec exhibent membra
sua arma iniquitatis peccato, sed exhibent Deo vivo in bonis operibus: animae servienti Deo

225

