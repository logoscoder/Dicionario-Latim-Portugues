repentinis aquis impleta currunt. Gelaveramus ergo in captivitate; constringebant nos peccata
nostra: flavit auster Spiritus sanctus; dimissa sunt nobis peccata, soluti sumus a frigore iniquitatis;
tamquam glacies in sereno, solvuntur peccata nostra. Curramus ad patriam, quasi torrentes in
austro. Diu enim laboravimus, et laboramus etiam facientes bene. Nam ipsa vita humana quam
ingressi sumus, misera est, laboribus plena, doloribus, periculis, aerumnis, tentationibus. Nolite
seduci gaudio rerum humanarum; flenda in rebus humanis advertite. Poterat ridere prius puer qui
nascitur: quare a fletu incipit vivere? Ridere nondum novit; quare plorare iam novit? Quia coepit ire
in istam vitam. Sed si de illis captivis est, hic flet et gemit; sed veniet gaudium.

Seminamus misericordiam, pacem metemus.
11. [v. 5.] Sequitur enim: Qui seminant in lacrymis, in gaudio metent. In ista vita, quae plena est
lacrymis, seminemus. Quid seminabimus? Opera bona. Opera misericordiae semina nostra sunt: de
quibus seminibus ait Apostolus: Bonum autem facientes non deficiamus; tempore enim proprio
metemus infatigabiles. Itaque dum tempus habemus operemur bonum ad omnes, maxime autem
ad domesticos fidei 27. Loquens itaque de ipsis eleemosynis, quid ait? Hoc autem dico: Qui parce
seminat, parce et metet 28. Ergo qui multum seminat, multum metet: qui parce seminat, parce et
metet; et qui nihil seminat, nihil metet. Quare desideratis latos fundos, ubi multa semina seminetis?
Latior vobis non est ubi seminetis, quam Christus, qui in se voluit seminari. Terra vestra Ecclesia
est; seminate quantum potestis. Sed parum habes unde facias. Habes voluntatem? Quomodo nihil
esset quod habes, si non adesset bona voluntas; sic et quia non habes, noli esse tristis, si est tibi
bona voluntas. Quid enim seminas? Misericordiam. Et quid metes? Pacem. Numquid autem dixerunt
Angeli: Pax in terra divitibus hominibus? Sed: Pax in terra hominibus bonae voluntatis 29. In
Zacchaeo magna voluntas, in Zacchaeo caritas magna. Suscepit Dominum hospitio, gaudens
suscepit, et dimidium patrimonii sui pauperibus promisit se daturum, et si cui aliquid abstulerat,
quadruplum redditurum 30; ut intellegas propterea sibi eum tenuisse dimidium, non ut haberet quod
possideret, sed ut haberet unde debita redderet. Magna voluntas; multum dedit, multum seminavit.
Ergo vidua illa quae duo minuta misit, parum seminavit 31? Imo tantum, quantum Zacchaeus.
Minores enim facultates ferebat, sed parem voluntatem habebat. Misit duo minuta de tanta
voluntate, de quanta Zacchaeus dimidium patrimonii sui. Si attendas quid dederunt, diversa
invenies: si attendas unde dederunt, paria invenies; quidquid habuit dedit illa, et quod habuit dedit
ille.

Ne sit frigida voluntas in eleemosyna eroganda.
12. Fac aliquem non habere vel duos nummos: est aliquid vilius quod seminemus, ut metamus
illam messem? Est: Calicem aquae frigidae qui dederit discipulo, non perdet mercedem suam 32.
Calix aquae frigidae non duobus nummis, sed gratis constat; tamen aliquando sic gratis constat, ut
habeat illum alius, et alius non habeat: si ergo ille qui illum habet, dederit illi qui non habet; tantum
dedit, si de plena caritate dedit quod dedit, tantum dedit, quantum illa in duobus minutis, quantum
Zacchaeus in dimidio rerum suarum. Non enim sine causa addidit, frigidae, ut pauperem
ostenderet. Ideo dixit: Calicem aquae frigidae, ne quis vel inde causaretur quod lignum non
habuerit unde calefaceret aquam. Calicem aquae frigidae qui dederit uni ex minimis, non perdet
mercedem suam. Quid si nec hoc habeat? Securus sit, etsi nec hoc habet: Pax in terra hominibus
bonae voluntatis 33: tantum illud timeat, ne habeat et non faciat. Si enim habet et non facit, intus
gelavit; nondum soluta sunt peccata eius sicut torrens in austro, quia voluntas frigida est. Quid
valent tanta bona quae possidemus? Accedit voluntas fervens, iam soluta calore austri; etsi nihil
habeat, totum illi computatur. Quanta sibi praestant mendici? Intendat Caritas vestra quomodo fiat
eleemosyna. Certe mendici sunt in quos facis eleemosynam, mendici egent. Attenditis forte fratres
vestros, si aliquo egent; tribuitis, si est in vobis Christus, etiam exteris. Sed si illi sunt mendici, qui
professionem habent petendi, in aerumna et ipsi habent quod praestent sibi invicem. Non illos
deseruit Deus, unde probentur, quia faciunt eleemosynas. Iste non potest ambulare; qui potest
ambulare, pedes suos accommodat claudo; qui videt, oculos suos accommodat caeco; et qui
iuvenis est et sanus, vires suas accommodat vel seni vel aegroto, portat illum: ille indiget, ille dives
est.

Indigentes qui circa nos sunt, attendendi.
13. Aliquando et dives invenitur pauper, et a paupere praestatur illi aliquid. Venit nescio quis ad
flumen, tanto delicatior quanto ditior; transire non potest: si nudatis membris transiret, frigesceret,
aegrotaret, moreretur: accedit pauper exercitatior corpore, traicit divitem; eleemosynam facit in

898

