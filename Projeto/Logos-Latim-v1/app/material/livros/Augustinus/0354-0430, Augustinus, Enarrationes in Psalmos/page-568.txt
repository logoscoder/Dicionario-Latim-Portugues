in divite et in paupere: in divite ex voluntate et opere, in paupere ex sola voluntate. Cum ergo talis
est contemnens in se quidquid est unde superbia solet inflari, pauper Dei est: inclinat illi aurem
suam, novit enim contribulatum cor eius. Certe, fratres, ille pauper ante ianuam divitis ulcerosus
qui iacebat, ab Angelis ablatus est in sinum Abrahae, sic legimus, sic credimus: dives autem ille qui
induebatur purpura et bysso, et epulabatur quotidie splendide, ablatus est ad inferos ad
tormenta 14. Numquid vere ille pauper merito illius inopiae ablatus est ab Angelis; dives autem ille
peccato divitiarum suarum ad tormenta missus est? In illo paupere humilitas intellegitur
honorificata, in illo divite superbia damnata. Breviter probo quia non divitiae, sed superbia in illo
divite cruciabatur. Certe ille pauper in sinum Abrahae sublatus est: de ipso Abraham dicit Scriptura
quia habebat hic plurimum auri et argenti, et dives fuit in terra 15. Si qui dives est, ad tormenta
rapitur; quomodo Abraham praecesserat pauperem, ut ablatum in sinum suum susciperet? Sed erat
Abraham in divitiis pauper, humilis, tremens omnia praecepta, et obaudiens. Usque adeo autem pro
nihilo habebat illas divitias, ut iussus a Domino filium suum immolaret, cui servabat divitias 16.
Discite ergo esse inopes et pauperes; sive qui habetis aliquid in isto saeculo, sive qui non habetis.
Nam et hominem mendicum invenis superbientem, et hominem habentem divitias invenis
confitentem. Resistit Deus superbis, et holosericatis et pannosis: humilibus autem dat gratiam 17, et
habentibus aliquam substantiam huius saeculi et non habentibus. Interior inspector est Deus; ibi
appendit, ibi examinat: stateram Dei non vides; cogitatio tua in illam levatur. Videte quia meritum
exauditionis suae, id est, quo exaudiretur, in eo posuit ut diceret: Quoniam egenus et inops ego
sum. Observa ne non sis egenus et inops: si non fueris, non exaudieris. Quidquid est circa te vel in
te unde possis praesumere, abice a te; tota praesumptio tua Deus sit: illius indigens esto, ut ipso
implearis. Quidquid enim aliud habueris sine ipso, latius inanis es.

Sancti dicimur quia a Deo sanctificati.
4. [v. 2] Custodi animam meam, quoniam sanctus sum. Hoc vero, quoniam sanctus sum, nescio
utrum potuerit forte alius dicere, nisi ille qui sine peccato erat in hoc mundo; peccatorum omnium
non commissor, sed dimissor. Agnoscimus vocem dicentis: Quoniam sanctus sum, custodi animam
meam: utique in illa forma servi, quam assumpserat. Ibi enim caro, ibi et anima. Neque enim, ut
nonnulli dixerunt, caro sola erat et Verbum; sed et caro, et anima, et Verbum: et totum hoc unus
Filius Dei, unus Christus, unus Salvator; in forma Dei aequalis Patri, in forma servi caput Ecclesiae.
Ergo: Quoniam sanctus sum, cum audio, vocem eius agnosco; et hic separo meam? Certe
inseparabiliter a corpore suo loquitur, cum sic loquitur. Et audebo ego dicere: Quoniam sanctus
sum? Si sanctus tamquam sanctificans, et nullo sanctificante indigens; superbus et mendax: si
autem sanctus sanctificatus, secundum id quod dictum est: Sancti estote, quia et ego sanctus
sum 18; audeat et corpus Christi, audeat et unus ille homo clamans a finibus terrae 19, cum capite
suo, et sub capite suo dicere: Quoniam sanctus sum. Accepit enim gratiam sanctitatis, gratiam
Baptismi et remissionis peccatorum. Et haec quidem fuistis, ait Apostolus, enumerans multa
peccata, et levia et gravia, et usitata et horribilia: Et haec quidem fuistis; sed abluti estis, sed
sanctificati estis 20. Si ergo sanctificatos dicit, dicat et unusquisque fidelium: Sanctus sum. Non est
ista superbia elati, sed confessio non ingrati. Si enim dixeris te ex te esse sanctum, superbus es:
rursus, fidelis in Christo, et membrum Christi, si te dixeris non esse sanctum, ingratus es. Arguens
enim superbiam Apostolus, non ait: Non habes; sed ait: Quid enim habes quod non accepisti? 21 Non
arguebaris, quia dicebas te habere quod non habes; sed quia ex te tibi volebas esse quod habes.
Imo et habere te agnosce, et ex te nihil habere, ut nec superbus sis, nec ingratus. Dic Deo tuo:
Sanctus sum, quia sanctificasti me; quia accepi, non quia habui; quia tu dedisti, non quia ego
merui. Etenim ex alio latere incipis iniuriam facere ipsi Domino nostro Iesu Christo. Si enim
Christiani omnes et fideles et baptizati in illo ipsum induerunt, sicut Apostolus dicit: Quotquot in
Christo baptizati estis, Christum induistis 22; si membra sunt facti corporis eius, et dicunt se sancta
non esse, capiti ipsi faciunt iniuriam, cuius membra sancta non sunt. Iam vide ubi sis, et de capite
tuo dignitatem cape. Etenim eras in tenebris, nunc autem lux in Domino. Fuistis, inquit, aliquando
tenebrae 23; sed numquid tenebrae remansistis? Ad hoc illuminator venit, ut et tenebrae
remaneretis, an ut in illo lux fieretis? Ergo dicat et unusquisque christianus, imo dicat totum corpus
Christi, clamet ubique patiens tribulationes, diversas tentationes et scandala innumerabilia; dicat:
Custodi animam meam, quoniam sanctus sum: salvum fac servum tuum, Deus meus, sperantem in
te. Ecce ille sanctus non est superbus, quia sperat in Domino.

Corporis Christi continua precatio.
5. [v. 3.] Miserere mei, Domine, quoniam ad te clamavi tota die: non una die. Tota die, omni
tempore intellege: ex quo corpus Christi gemit in pressuris, usque in finem saeculi quo transeunt
pressurae, gemit iste homo, et clamat ad Deum; et unusquisque nostrum proportione habet

568

