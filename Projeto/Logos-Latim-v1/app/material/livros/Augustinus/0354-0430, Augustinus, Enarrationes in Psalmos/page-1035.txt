11. [v 5.] Magnus Dominus noster. Impletus est gaudio, eructavit ineffabiliter: nescio quid dicere
non valebat; et cogitare quomodo valebat? Magnus Dominus noster, et magna virtus eius, et
intellegentiae eius non est numerus. Ille ipse qui numerat multitudinem stellarum, numerari non
potest: Magnus Dominus noster, et magna virtus eius, et intellegentiae eius non est numerus. Quis
hoc exponat? quis digne vel cogitet quod dictum est: Et intellegentiae eius non est numerus? Atque
utinam infundat se vobis, et ubi nos deficimus, quia ipse potens est, ipse illustret mentes vestras,
ut sciatis quid sit: Intellegentiae eius non est numerus. Videtis enim, fratres; numquid est numerus
arenae? Nobis non est, Deo est: cui capilli capitis nostri numerati sunt, et arena numerata est.
Quidquid ergo infinitum mundus iste complectitur, etiamsi homini, non tamen Deo: parum dico,
Deo; Angelis numeratum est. Intellegentiae eius non est numerus. Excedit omnes numerarios
intellegentia eius, numerari a nobis non potest. Ipsum numerum quis numerat? Numero
numerantur quaecumque numerantur. Si quidquid numeratur, numero numeratur; numeri non
potest esse numerus, numerari numerus nullo pacto potest. Quid ergo est apud Deum, unde fecit
omnia, et ubi fecit omnia, cui dicitur: Omnia in mensura, et numero, et pondere disposuisti 34? Aut
quis ipsam mensuram, et ipsum numerum, et ipsum pondus, ubi Deus omnia disposuit, aut
numerare potest, aut metiri, aut appendere? Ergo: Intellegentiae eius non est numerus.
Conticescant humanae voces, requiescant humanae cogitationes: ad incomprehensibilia non se
extendant quasi comprehensuri, sed tamquam participaturi; participes enim erimus. Non hoc quod
capimus erimus, nec totum capiemus: sed participes erimus; quia dictum est de Ierusalem, cuius
dispersiones colligit, dictum est de illa quiddam magnum: Ierusalem quae aedificatur ut civitas,
cuius participatio eius in idipsum 35. In idipsum quid ait, nisi quod mutari non potest? Caetera quae
sunt creata, aliter et aliter possunt esse; qui autem creavit, aliter et aliter non potest esse. Idipsum
ergo ille est, quoniam dictum est ei: Mutabis ea, et mutabuntur; tu autem idem ipse es, et anni tui
non deficient 36. Igitur si ipse idem ipse est, et mutari ex nulla parte potest; participando eius
divinitatem erimus et nos immortales in vitam aeternam. Et hoc nobis pignus datum est de Filio
Dei, quod iam dixi Sanctitati vestrae, ut antequam efficeremur participes immortalitatis ipsius,
fieret ipse prius particeps mortalitatis nostrae. Sicut autem ille mortalis, non de sua substantia, sed
de nostra: sic nos immortales, non de nostra substantia, sed de ipsius. Participes ergo erimus:
nemo dubitet, Scriptura hoc dixit. Et cuius rei participes erimus, quasi partes sint apud Deum, aut
per partes dividatur Deus? Quis ergo explicat quomodo sint participes unius simplicis multi? Non
ergo exigatis quod apte dici non posse, puto quia videtis: sed redite ad remedium Salvatoris;
conterite cor, confringatur animi duritia, conteratur animi pertinacia, accusetur in malo, renascatur
in bono. Diriget ipse, alligabit fracturam, consolidabit sanitatem; et non erunt iam impossibilia
nobis, quae modo impossibilia sunt. Bonum est enim ut confiteatur infirmitatem, qui vult pervenire
ad divinitatem. Intellegentiae eius non est numerus.

Adversus verbi Dei obscura noli recalcitrare.
12. [v 6.] Ideo quid debeas facere in difficultate intellegendi, ostendit tibi, cum consequenter dicit:
Suscipiens mansuetos Dominus. Verbi gratia, non intellegis, parum intellegis, non consequeris:
honora Scripturam Dei, honora verbum Dei, etiam non apertum; differ pietate intellegentiam. Noli
protervus esse accusare aut obscuritatem, aut quasi perversitatem Scripturae. Perversum hic nihil
est; obscurum autem aliquid est, non ut tibi negetur, sed ut exerceat accepturum. Ergo quando
obscurum est, medicus illud fecit, ut pulses: voluit, ut exercereris in pulsando; voluit, ut pulsanti
aperiret 37. Pulsando exerceberis; exercitatus, latior efficieris; latior factus, capies quod donatur.
Ergo noli indignari quod clausum est; mitis esto, mansuetus esto. Noli recalcitrare adversus
obscura, et dicere: Melius diceretur, si sic diceretur. Quando enim potes tu sic dicere aut iudicare,
quomodo dici expediat? Sic dictum est, quomodo dici debuit. Non corrigat aeger medicamenta sua;
novit ea medicus modificare: ei crede, qui te curat. Ideo quid sequitur? Suscipiens mansuetos
Dominus. Noli ergo resistere adversus clausa Dei; mansuetus esto, ut suscipiat te. Si autem resistis,
audi quod sequitur: Humilians autem peccatores usque ad terram. Multa genera sunt peccatorum:
Humilians autem peccatores usque ad terram; quos peccatores, nisi contrarios mansuetis? Ex eo
quippe quod ait: Suscipiens mansuetos Dominus, humilians autem peccatores usque ad terram;
speciem quamdam peccatorum ex praedicta mansuetudine voluit intellegi. Peccatores ergo hoc
loco immites, et eos qui mansueti non sunt, intellegimus. Quare humiliat usque ad terram?
Reprehendunt intellegibilia, terrena sensuri sunt.

De Manichaeorum perditissima secta.
13. Hoc fecit hominibus qui voluerunt irridere Legem, antequam nossent; non enim fuerunt
mansueti. Intellegat Caritas vestra. Exstitit quaedam perditissima secta Manichaeorum; acceptas
Scripturas et lectas irrisit: reprehendere voluit quod non intellegebat, et exagitando et

1035

