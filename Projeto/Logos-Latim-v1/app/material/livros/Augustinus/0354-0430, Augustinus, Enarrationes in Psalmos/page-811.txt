enuntiasse, cum dicta sint inscrutabilia, et de quorum profunditate alibi scriptum est: Iudicia tua
abyssus multa 9; quantum Deus donat, tractare suscepimus.

Non viribus suis sed Dei dono cognoscit homo divina mysteria.
2. Quid ergo hic intellegamus, attendite. Numquid iudicia Dei nescit Ecclesia? Scit plane. Nam scit
utique qualibus dicturus sit iudex vivorum et mortuorum: Venite, benedicti Patris mei, percipite
regnum 10; et qualibus dicturus sit: Ite in ignem aeternum 11. Scit, inquam, neque fornicatores,
neque idolis servientes, neque illos atque illos, quos ibi apostolus Paulus enumerat, regnum Dei
possessuros 12: scit iram et indignationem, tribulationem et angustias in omnem animam hominis
operantis malum, Iudaei primum et Graeci; gloriam vero, et honorem, et pacem omni operanti
bonum, Iudaeo primum et Graeco 13. Haec atque huiusmodi iudicia Dei evidenter expressa novit
Ecclesia: sed non ipsa sunt omnia; cum sint quaedam inscrutabilia, et sicut abyssus multa,
profunda et occulta. An et ipsa nota sunt quibusdam excellentioribus membris hominis huius, qui
cum suo capite Salvatore totus est Christus? Inscrutabilia enim fortasse dicta sunt homini, quia
viribus suis ea non potest perscrutari. Sed cur non possit dono Spiritus sancti, cuicumque hoc
Dominus conferre dignatur? Sic enim illud dictum est: Deus habitat lucem inaccessibilem 14; et
audimus tamen: Accedite ad eum, et illuminamini 15. Quae utique ita solvitur quaestio, ut
inaccessibilis sit viribus nostris, accedatur autem ad eum muneribus suis. Quamquam etsi nemini
omnino sanctorum, quamdiu corpus quod corrumpitur aggravat animam 16, omnia iudicia Dei scire
conceditur, quia revera multum est ad hominem, cum profecto (ut aliquid exempli gratia dicam,
unde iudiciorum Dei coniciatur immensitas) nemo sine iudicio Dei sit tardus in animo, vel claudus in
corpore: habet tamen unde dicat Ecclesia, hoc est populus acquisitionis, et veraciter dicat: In labiis
meis enuntiavi omnia iudicia oris tui; id est, nihil iudiciorum tuorum tacui, quae mihi per eloquia tua
innotescere voluisti, sed omnia prorsus in labiis meis enuntiavi. Hoc enim mihi videtur significare
voluisse, quod non ait, omnia iudicia tua; sed, omnia iudicia oris tui, id est, quae mihi dixisti: ut per
os eius eloquium eius intellegamus, quod fecit ad nos in revelationibus sanctorum pluribus, et
Testamentis duobus; quae omnia iudicia usquequaque in labiis suis enuntiare non cessat Ecclesia.

Via testimoniorum Dei Christus est.
3. [v 14.] Deinde subiungit et dicit: In via testimoniorum tuorum iucundatus sum, quasi in omnibus
divitiis. Viam testimoniorum Dei nihil citius, nihil certius, nihil brevius, nihilque grandius intellegimus
esse quam Christum, in quo sunt omnes thesauri sapientiae et scientiae absconditi 17. Inde et iste
ait se iucundatum vel delectatum in hac via, quasi in omnibus divitiis. Testimonia quippe Dei sunt,
quibus quantum nos diligat, nobis probare dignatur. Commendat autem suam caritatem Deus in
nobis, quoniam cum adhuc peccatores essemus, Christus pro nobis mortuus est 18. Cum ergo ipse
dicat: Ego sum via 19, et humilitas eius carnalis nativitatis atque passionis, evidentia sint testimonia
divinae erga nos dilectionis; procul dubio via testimoniorum Dei Christus est. Per haec quippe
testimonia quae in illo videmus impleta, etiam futura erga nos, quae sempiterna promissa sunt,
exspectamus et speramus implenda. Qui enim proprio Filio non pepercit, sed pro nobis omnibus
tradidit eum, quomodo non et cum illo omnia nobis donavit? 20

Adversus fidei inimicos disputare non cessat Ecclesia.
4. [vv 15.16.] Sequitur: In mandatis tuis garriam et considerabo vias tuas. Quod graecus habet
, latini interpretes quidam garriam, quidam exercebor, interpretati sunt; quae duo
inter se videntur esse diversa: sed si exercitatio intellegatur ingenii, cum quadam delectatione
disputationis, utrumque coniungitur, et quasi ex utroque unum aliquid temperatur, ut non sit aliena
ab huiusmodi exercitatione garrulitas. Solent enim garruli vocari loquaces. Sic autem se in Dei
mandatis exercet Ecclesia, adversus omnes inimicos fidei christianae atque catholicae copiosis
doctorum disputationibus garrula: quae tunc fructuosae sunt disputantibus, si non ibi considerentur
nisi viae Domini, sicut scriptum est, misericordia et veritas 21; quorum duorum plenitudo invenitur in
Christo. Per hanc suavem exercitationem fit etiam quod adiungit: In iustificationibus tuis meditabor,
non obliviscar verborum tuorum. Ideo utique meditabor, ut non obliviscar. Unde beatus ille in primo
psalmo, in lege Domini meditabitur die ac nocte 22.

Auxiliante gratia facimus quae facienda cognovimus.

811

