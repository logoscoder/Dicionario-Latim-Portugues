misericordia. Qui satiat in bonis desiderium tuum: renovabitur sicut aquilae iuventus tua." Ecce
retributiones. Quid debebatur peccatori, nisi supplicium? quid debebatur blasphemo, nisi gehenna
ignis ardentis? Non ipsa retribuit: ne expavescas, ne exhorrescas, ne sine amore timeas. Noli
oblivisci omnes retributiones eius bonas; et mutare iam, ne experiaris retributiones eius: quid
dicam? malas? Si iustas, non malas. Ad te ergo malas; ad Deum autem nec haec quae pateris mala,
mala sunt: si enim iusta sunt, bona sunt; sed tibi patienti haec mala sunt. Non vis ut mala sint tibi,
quae iusta sunt Dei? Non sit mala in conspectu Dei iniquitas tua. Non enim cessavit vocare, aut
vocatum neglexit instruere, aut instructum cessavit perficere, aut perfectum neglexit coronare.
Quid dicis? Quia es peccator? Convertere, et accipe retributiones istas; propitius fit omnibus
iniquitatibus tuis. Post remissionem peccatorum corpus infirmum geris: necesse est sint quaedam
desideria carnalia quae te titillent, et quae tibi suggerant delectationes illicitas; de languore tuo
veniunt. Adhuc enim infirmam carnem geris, nondum est absorpta mors in victoriam, nondum
corruptibile hoc induit incorruptionem 16; adhuc quibusdam perturbationibus etiam ipsa anima
quatitur post remissionem peccatorum; adhuc in periculis tentationum versatur, quibusdam
suggestionibus delectatur, quibusdam non delectatur, et in eis quibus delectatur, aliquando
quibusdam consentit, capitur. Languor est; sanat et omnes languores tuos. Sanabuntur omnes
languores tui, noli timere. Magni sunt, inquies: sed maior est medicus. Omnipotenti medico nullus
languor insanabilis occurrit: tantum tu curari te sine, manus eius ne repellas; novit quid agat. Non
tantum delecteris cum fovet, sed etiam toleres cum secat: tolera medicinalem dolorem, futuram
cogitans sanitatem. Videte, fratres mei, in istis languoribus corporis quanta homines tolerent, ut
paucos dies victuri moriantur, et hos paucos dies incertos. Multi enim post tolerantiam magnorum
dolorum, cum a medicis secarentur, aut inter manus medicorum mortui sunt, aut iam sani, irruente
aliqua aegritudine, defuncti sunt. Si tam sibi propinquam mortem sperarent, illos immensos dolores
susciperent tolerandos? Tu non toleras ad incertum: qui promisit sanitatem, non potest falli. Fallitur
medicus aliquando, et promittit sanitatem de corpore humano. Quare fallitur? Quia non hoc curat
quod fecit. Deus fecit corpus tuum, Deus fecit animam tuam; novit quemadmodum recreet quod
creavit, novit quemadmodum reformet quod ipse formavit: tu tantum sub manibus medici esto; odit
enim repellentem manus suas. Non fit hoc in medici hominis manibus. Ligari se volunt homines, et
secari; daturi pro incerta sanitate certum dolorem, magnam mercedem. Deus te, quem fecit, et
certus curat, et gratis. Ferto ergo manus eius, o anima, quae benedicis eum, non obliviscens
retributiones eius; sanat enim omnes languores tuos.

Sanat Deus quemlibet languidum, nullum sanat invitum. Salus nostra Christus
6. Qui redimit de corruptione vitam tuam. Inde sanat omnes languores tuos, quia redimit de
corruptione vitam tuam. Ecce corpus quod corrumpitur, aggravat animam 17. Vitam ergo habet
anima in corpore corruptibili. Qualem vitam? Onera patitur, pondera sustinet. Ad ipsum Deum
cogitandum, sicut dignum est ab homine cogitari Deum, quanta impediunt, veluti interpellantia de
necessitate corruptionis humanae? quanta revocant? quanta a sublimi intentione detorquent?
quanta interpellant? quae turba phantasmatum? qui populi suggestionum? Totum hoc in corde
humano, tamquam de vermibus corruptionis huius scatet. Exaggeravimus morbum, laudemus et
medicum. Non ergo te sanabit, qui fecit talem qualis non aegrotares, si legem sanitatis acceptam
servare voluisses? Nonne tibi et disposuit et mandavit quid tangeres, quid non tangeres, ad
retinendam salutem 18? Noluisti audire ad retinendam, audi ad recipiendam. Languore tuo expertus
es quam vera ille iussisset. Iam tandem aliquando homo quod non tenuit monitus, audiat vel
expertus. Quae duritia est, quam nec experientia docet? Non ergo te sanabit qui talem fecerat ut
nunquam aegrotares, si eius praecepta servare voluisses? non te sanabit, qui fecit Angelos, et te
refectum aequaturus est Angelis? non sanabit factum ad imaginem suam, qui fecit coelum et
terram? Sanabit te; opus est ut sanari velis. Sanat omnino ille quemlibet languidum, sed non sanat
invitum. Quid autem te beatius, quam ut tamquam in manu tua, sic habeas in voluntate sanitatem
tuam? Si velles esse in aliquo sublimi honore in hac terra; ducatum, proconsulatum, praefecturam
si concupisceres: numquid continuo posses ut velles? numquid voluntatem tuam potestas
sequeretur? Multi ad ista volunt pervenire, et non possunt: sed si pervenirent, quid prodest honos
aegrotis? Quis enim non aegrotat in hac vita? quis non languorem longum trahit? Nasci hic in
corpore mortali, incipere aegrotare est. Quotidianis medicamentis fulciuntur indigentiae nostrae,
quotidiana medicamenta sunt refectiones omnium indigentiarum. Fames nonne te occideret, nisi
medicamentum eius apponeres? sitis nonne te perimeret nisi eam tu bibendo, non penitus
exstingueres, sed differres? Reditura est enim sitis paululum temperata. Temperamus ergo istis
fomentis aerumnam aegritudinis nostrae. Stando lassatus eras, sedendo reficeris; ipsum sedere
medicina est lassitudinis: in ipsa medicina rursus lassaris; diu sedere non poteris. Quidquid est ubi
fatigationi succurritur, alia fatigatio inchoatur. Quid ergo ista desideras languidus? Prius de salute
tua cogita. Aliquando aegrotat homo in domo sua, in lecto suo, aegritudine manifestiore;
quamquam et ista manifesta sit, quam nolunt homines intueri: tamen ea aegritudine, ad quam

698

