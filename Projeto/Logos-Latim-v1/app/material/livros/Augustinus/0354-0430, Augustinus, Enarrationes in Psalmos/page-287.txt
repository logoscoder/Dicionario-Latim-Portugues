attendamus ubi simus, et ubi nos futuros esse promisit qui mentiri nescit, ex ipsa eius promissione
invenimus in qua sumus tribulatione. Hanc tribulationem nemo invenit, nisi qui quaesierit. Sanus es,
vide si miser es: nam facile est ut qui aegrotat, sentiat se miserum: quando sanus es, vide si miser
es; quia cum Deo nondum es. Tribulationem et dolorem inveni, et nomen Domini invocavi 86.
Immola ergo Deo sacrificium laudis. Lauda promittentem, lauda vocantem, lauda exhortantem,
lauda adiuvantem: et intellege in qua tribulatione positus es. Invoca, erueris, glorificabis,
permanebis.

Concordent verba cum operibus.
23. [v 16.] Videte autem quod sequitur, fratres mei. Iam enim nescio quis, quia dixerat illi Deus:
Immola Deo sacrificium laudis, et hoc quodammodo vectigal indixerat, meditabatur sibi, et dicebat:
Surgam quotidie, pergam ad Ecclesiam, dicam unum hymnum matutinum, alium vespertinum,
tertium aut quartum in domo mea; quotidie sacrifico sacrificium laudis, et immolo Deo meo. Bene
facis quidem, si hoc facis: sed vide ne iam securus sis, quia iam hoc facis, et forte lingua tua Deum
benedicat, et vita tua Deo maledicat. O popule meus, dicit tibi Deus deorum Dominus qui locutus
est, vocans terram a solis ortu usque ad occasum, quamvis adhuc inter zizania constitutus sis,
immola sacrificium laudis Deo tuo, et redde illi preces tuas: sed vide ne vivas male, et cantes bene.
Quare hoc? Peccatori enim dicit Deus: Utquid tu enarras iustitias meas, et assumis Testamentum
meum per os tuum? Videtis, fratres, cum quo tremore ista dicamus. Assumimus Testamentum Dei
per os nostrum, et praedicamus vobis eruditionem et iustitias Dei. Et quid dicit peccatori Deus?
Utquid tu? Prohibet ergo praedicatores peccatores? Et ubi est illud: Quae dicunt facite, quae autem
faciunt, facere nolite 87? Ubi est illud: Sive veritate sive occasione Christus annuntietur 88? Sed haec
dicta sunt, ne timeant qui audiunt a quocumque audiant: non ut securi sint qui dicunt bona, et
faciunt mala. Modo ergo, fratres, vos securi estis: si bona auditis, Deum auditis, per quemlibet
audiatis. Sed noluit Deus sine correptione dimittere illos qui dicunt; ne hoc solo quod dicunt, securi
sibi obdormiscant in mala vita, et dicant sibi: Neque enim perdet nos Deus, per quorum os voluit
tanta bona dici populo suo. Imo vero audi quod dicis, quicumque dicis; et qui vis te audiri, prior te
audi; et dic quod dicit in alio psalmo quidam: Audiam quid loquatur in me Dominus Deus, quoniam
loquetur pacem populo suo 89. Qualis ergo ego, qui non audio quod in me loquitur, et volo ut alii
audiant quod per me loquitur? Audiam prior, audiam, maximeque audiam quod loquitur in me
Dominus Deus, quoniam loquetur pacem populo suo. Audiam, et castigem corpus meum, et
servituti subiciam, ne forte aliis praedicans, ipse reprobus inveniar 90. Utquid tu enarras iustitias
meas? Utquid tibi quod tibi non prodest? Admonet illum ut audiat: non ut deponat praedicationem,
sed ut assumat obedientiam. Tu vero utquid assumis Testamentum meum per os tuum?

Deus castigat quos amat.
24. [v 17.] Tu vero odisti eruditionem. Odisti disciplinam. Quando parco, cantas et laudas; quando
castigo, murmuras: quasi quando parco, sim Deus tuus; et quando castigo, non sim Deus tuus. Ego
quos amo, arguo et castigo 91. Tu vero odisti eruditionem: et proiecisti sermones meos post te.
Quae dicuntur per te, proicis post te. Et proiecisti sermones meos post te: ubi non videantur a te,
sed onerent te. Et proiecisti sermones meos post te.

Ne laudes mala, sed corripe.
25. [v 18.] Si videbas furem, concurrebas ei, et cum adulteris portionem tuam ponebas. Ne forte
diceres: Non feci furtum, non feci adulterium. Quid, si placuit tibi qui fecit? Nonne ipso placito
concurristi? nonne portionem tuam cum illo qui fecit, laudando posuisti? Hoc est enim, fratres,
concurrere cum fure, et ponere cum adultero portionem tuam: quia etsi non facis, et laudas quod
fit, astipulator es facti; quoniam laudatur peccator in desideriis animae suae, et qui iniqua gerit,
benedicitur 92. Non facis mala, laudas mala facientes. Hoc enim parvum malum est? Cum adulteris
portionem tuam ponebas.
26. [v 19.] Os tuum abundavit malitia, et lingua tua amplexa est dolositatem. Malevolentiam et
dolositatem, fratres, quorumdam hominum dicit, qui per adulationem, quamvis sciant mala esse
quae audiunt, ne offendant eos a quibus audiunt, non solum non reprehendendo, sed tacendo
consentiunt. Parum est, quia non dicunt: Male fecisti; sed dicunt: Et bene fecisti: et norunt malum
esse; sed abundat os eorum malitia, et lingua eorum amplexatur dolositatem. Dolositas est fraus
quaedam in verbis, aliud promendi, aliud sentiendi. Non ait: Lingua tua admisit dolositatem, aut,
perpetravit dolositatem; sed ut ostenderet tibi quamdam delectationem in ipso malo facto,

287

