in hoc saeculo, tamquam in die, sacramentum manifestatum est in carne, velut in nube; in iudicio
vero, tamquam in terrore nocturno, quia tunc erit magna tribulatio saeculi tamquam ignis, et
lucebit iustis, et ardebit iniustis. Qui disrupit in deserto petram, et adaquavit eos sicut in abysso
multa; et eduxit aquam de petra, et deduxit tamquam flumina aquas, potest utique sitienti fidei
donum Spiritus sancti, quod illa res gesta spiritaliter significabat, infundere de spiritali sequente
petra 69, quod est Christus: qui stabat et clamabat: Si quis sitit, veniat ad me; et: Qui biberit de
aqua quam ego dabo, flumina aquae vivae fluent de ventre eius. Hoc enim dicebat, sicut in
Evangelio legitur, de Spiritu quem accepturi erant credentes in eum 70. Ad quem velut virga lignum
passionis accessit, ut emanaret credentibus gratia.
14. [v 17.] Et tamen illi tamquam generatio prava et amaricans 71, apposuerunt adhuc peccare ei:
id est, non credere. Nam hoc est peccatum de quo arguit Spiritus mundum, sicut Dominus dicit: De
peccato quidem, quia non crediderunt in me 72. Et exacerbaverunt Altissimum in siccitate: quod alii
codices habent, in inaquoso, quod de graeco est expressius, nec aliud quam siccitatem significat.
Utrum in illa eremi siccitate, an potius in sua? Quia licet bibissent de petra, non ventres, sed
mentes aridas habebant, nulla virentes fecunditate iustitiae. In qua siccitate magis fideliter Deo
supplices esse debuerant, ut qui satietatem donaverat faucibus, aequitatem donaret et moribus. Ad
eum quippe fidelis anima clamat: Oculi mei videant aequitatem 73.

Credere nos oportet Deo eumque non tentare.
15. [vv 18-20.] Et tentaverunt Deum in cordibus suis, ut peterent escas animabus suis Aliud est
petere credendo, aliud tentando. Denique sequitur: "Et detraxerunt de Deo, et dixerunt: Numquid
poterit Deus parare mensam in deserto? Quoniam percussit petram, et fluxerunt aquae, et
torrentes inundaverunt, numquid et panem poterit dare, aut parare mensam populo suo?" Non
credentes ergo petierunt escas animabus suis. Non sic apostolus Iacobus escam mentis praecipit
postulari; sed a credentibus eam peti admonet, non a tentantibus atque detrahentibus Deo: Si quis
autem vestrum, inquit, indiget sapientia, postulet a Deo, qui dat omnibus affluenter, et non
improperat; et dabitur ei: postulet autem in fide nihil haesitans 74. Hanc fidem non habebat
generatio, quae cor non direxerat suum, et non erat creditus cum Deo spiritus eius.
16. [v 21.] Propter hoc audivit Dominus, et distulit, et ignis accensus est in Iacob, et ira ascendit in
Israel. Exposuit quid ignem dixerit. Iram quippe appellavit ignem: quamquam multos proprie etiam
ignis accenderit. Quid ergo est quod ait: Audivit Dominus, et distulit? An distulit eos introducere in
terram promissionis, quo ducebantur; quod intra paucos dies fieri poterat, sed propter peccata in
eremo fuerant conterendi, ubi et contriti sunt per quadraginta annos? Quod si ita est, distulit ergo
populum, non istos ipsos qui tentantes detrahebant de Deo; nam omnes in eremo perierunt, et filii
eorum in terram promissionis ingressi sunt. An distulit poenam, ut prius satiaret etiam infidelem
concupiscentiam, ne propterea putaretur iratus quia hoc ab illo, licet tentantes et detrahentes,
petebant quod facere non posset? Audivit ergo et distulit vindicare; et posteaquam fecit quod eum
illi facere non posse putaverunt, tunc ira ascendit in Israel.

Panis Angelorum factus cibus viatorum.
17. [vv 22.31.] Denique utroque breviter posito, deinceps aperte ordinem narrationis exsequitur.
Quia non crediderunt in Deo, nec speraverunt in salutare eius. Namque cum dixisset quare ignis
accensus est in Iacob, et ira ascendit in Israel, id est, quia non crediderunt in Deo, nec speraverunt
in salutare eius, continuo subiciens quam evidentibus beneficiis ingrati fuerunt, "Et mandavit,"
inquit, "nubibus desuper, et ianuas coeli aperuit. Et pluit illis manna ad manducandum, et panem
coeli dedit eis. Panem Angelorum manducavit homo: cibaria misit eis in abundantia. Transtulit
Austrum de coelo, et induxit in virtute sua Africum. Et pluit super eos sicut pulverem carnes, et
sicut arenam maris volatilia pennata. Et ceciderunt in medio castrorum eorum, circa tabernacula
eorum. Et manducaverunt, et saturati sunt nimis; et desiderium eorum attulit eis: non sunt privati a
desiderio suo." Ecce quare distulerat. Quid autem distulerat, audiamus: Adhuc esca erat in ore
ipsorum, et ira Dei ascendit super eos. Ecce quod distulerat. Prius enim, distulit; et postea, ignis
accensus est in Iacob, et ira ascendit in Israel. Distulerat ergo, ut prius faceret quod eum facere non
posse crediderant, deinde inferret quod eos pati oportebat. Nam si ponerent in Deo spem suam,
non solum eis illa desideria carnis, sed etiam spiritus, implerentur. Qui enim mandavit nubibus
desuper, et ianuas coeli aperuit, et pluit illis manna ad manducandum, et panem coeli dedit eis, ut
panem Angelorum manducaret homo, qui cibaria misit eis in abundantia, ut satiaret incredulos, non
est inefficax dare credentibus verum ipsum de coelo panem quem manna significabat; qui vere
cibus est Angelorum, quos Dei Verbum incorruptibiles incorruptibiliter pascit; quod ut manducaret

520

