te, iniquitas ante te: compara, et elige. Sed forte habes oculum quo videas malignitatem, et non
habes oculum quo videas benignitatem. Vae iniquo cordi! Quod peius est, avertit se ne videat quod
videre potest. Quid enim de talibus alio loco dictum est? Noluit intellegere ut bene ageret. Non
enim dictum est, non potuit; sed noluit, inquit, intellegere ut bene ageret, clausit oculos a luce
praesenti. Et quid sequitur? Iniquitatem meditatus est in cubili suo 30, hoc est in interiore secreto
cordis sui. Tale quid obicitur huic Doech Idumaeo, maligno corpori, mortui terreno, non permanenti,
non coelesti. Dilexisti malitiam super benignitatem. Nam vis nosse quam videat malus utrumque, et
illud potius eligat, hinc se avertat? Quare clamat quando inique aliquid patitur? Quare tunc
exaggerat quantum potest iniquitatem, et laudat benignitatem, reprehendens eum qui in illo
operatus est malignitatem super benignitatem? Sit ergo regula sibi ad vivendum: de seipso
iudicabitur. Porro si faciat quod scriptum est: Diliges proximum tuum tamquam teipsum 31; et: Quae
vultis ut faciant vobis homines bona, haec et vos facite illis 32; apud se habet unde noverit, quia
quod in se non vult fieri, non debet facere alteri 33. Dilexisti malitiam super benignitatem. Inique,
inordinate, perverse vis levare aquam super oleum; demergetur aqua, oleum supereminebit.
Ponere vis sub tenebris lucem; fugabuntur tenebrae, lux manebit. Super coelum terram vis
collocare; pondere suo cadet terra in locum suum. Tu ergo mergeris diligendo malitiam super
benignitatem. Nam nunquam benignitatem malitia superabit. Dilexisti malitiam super
benignitatem: iniquitatem magis quam loqui aequitatem. Ante te est aequitas, ante te est iniquitas:
unam linguam habes, quo vis eam vertis; quare ergo potius ad iniquitatem, et non ad aequitatem?
Cibos amaritudinis non das ventri tuo, et cibos iniquitatis das linguae tuae malignae? Sicut eligis
quo vescaris, sic elige quod loquaris. Praeponis ergo iniquitatem aequitati, et praeponis malitiam
benignitati: tu quidem praeponis, sed supra esse quid potest nisi benignitas et aequitas? Sed tu
imponendo te quodammodo super ea quae necesse est ut deorsum eant, non illa facies esse supra
bona, sed tu cum eis mergeris in mala.
11. [v 6.] Propter hoc sequitur in Psalmo: Dilexisti omnia verba submersionis. Eripe ergo te, si
potes, a submersione. Naufragium fugis, et plumbum amplecteris! Si non vis mergi, tabulam
apprehende, ligno portare, crux te perducat. Nunc vero quia Doech es Idumaeus, motus et
terrenus, quid facis? Dilexisti omnia verba submersionis, linguam dolosam. Haec praecessit, verba
submersionis secuta sunt linguam dolosam. Quid est lingua dolosa? Ministra fallaciae est lingua
dolosa, aliud in corde gestantium, aliud ore promentium. Sed in his subversio, in his submersio.

Radix bonorum operum caritas.
12. [v 7.] Propterea Deus destruet te in finem: etsi nunc videris virere tamquam fenum in agro ante
aestum solis. Omnis enim caro fenum, et claritas hominis ut flos feni: fenum aruit, et flos decidit;
verbum autem Domini manet in aeternum 34. Ecce quo te teneas, ad quod manet in aeternum. Nam
ad fenum et ad florem feni si te tenueris, quoniam fenum arescet, et flos decidet, destruet te Deus
in finem: etsi non modo, certe in finem destruet, quando illud ventilabrum venerit, et acervus
paleae a massa separatus fuerit. Nonne massa in horrea, et palea in ignem 35? Nonne totus iste
Doech ad sinistram stabit, quando dicturus est Dominus: Ite in ignem aeternum qui paratus est
diabolo et angelis eius 36? Destruet ergo te Deus in finem: evellet te, et emigrabit te de tabernaculo
tuo. Modo ergo Doech iste Idumaeus est in tabernaculo: sed servus non manet in domo in
aeternum 37. Operatur et iste aliquid boni, etsi non factis suis, saltem verbis Dei, ut in Ecclesia
quando sua quaerit 38, saltem quae Christi sunt dicat. Sed emigrabit te de tabernaculo tuo. Amen
dico vobis, perceperunt mercedem suam 39. Et radicem tuam de terra viventium. Ergo in terra
viventium nos debemus habere radicem. Radix nostra ibi sit. In occulto est radix: fructus videri
possunt, radix videri non potest. Radix nostra caritas nostra, fructus nostri opera nostra: opus est ut
opera tua de caritate procedant, tunc est radix tua in terra viventium. Inde eradicabitur iste Doech,
nec omnino poterit ibi permanere, quia nec altius ibi fixit radicem: sed quomodo illa semina in
petra, etsi radicem eiciant, tamen quia humorem non habent, sole orto continuo arescunt 40. At
vero illi qui altius figunt radicem, quid audiunt ab Apostolo? Flecto genua mea pro vobis ad Patrem
Domini nostri Iesu Christi, ut sitis in caritate radicati et fundati. Et quia ibi iam radix: Ut possitis,
inquit, comprehendere quae sit altitudo, latitudo, longitudo et profundum; scire etiam
supereminentem scientiam caritatis Christi, ut impleamini in omnem plenitudinem Dei 41. Talibus
fructibus digna est tanta radix, tam simplex, tam germinans, in germina tam alte fundata. At vero
huius radix eradicatur de terra viventium.

Modo timeat qui in iudicio exsultare cupit.

302

