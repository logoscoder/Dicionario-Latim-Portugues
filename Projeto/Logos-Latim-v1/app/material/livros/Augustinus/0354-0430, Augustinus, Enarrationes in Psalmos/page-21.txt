nomen christianum latissime pervagatum est, tanta erit abundantia peccatorum quae iam ex
magna parte sentitur, nonne illa hic praedicitur, quae per alium quoque prophetam denuntiata est,
fames verbi 29? Nonne et propter hanc congregationem peccatis suis a se lumen veritatis
abalienantem, Deus in altum regreditur, id est, ut aut non, aut a perpaucis, de quibus dictum est:
Beatus qui perseveraverit usque in finem, hic salvus erit 30, teneatur et percipiatur sincera fides, et
ab omnium pravarum opinionum labe purgata? Non ergo immerito dicitur: Et propter hanc
congregationem in altum regredere; id est, secede rursus in altitudinem secretorum tuorum, etiam
propter hanc congregationem populorum quae habet nomen tuum et facta tua non facit.

Anima iusta et innocens per Deum.
8. Sed sive superior, sive ista sit congruentior huius loci expositio, sine praeiudicio alterius alicuius
melioris aut paris, convenientissime sequitur: Dominus iudicat populos. Sive enim in altum
regressus est, cum post resurrectionem ascendit in coelum, bene sequitur: Dominus iudicat
populos; quia inde venturus est iudicare vivos et mortuos: sive in altum regrediatur cum peccatores
christianos deserit intellegentia veritatis; quia de ipso adventu dictum est: Putas veniens Filius
hominis inveniet fidem super terram? 31 Dominus ergo iudicat populos. Quis Dominus, nisi Iesus
Christus? Pater enim non iudicat quemquam, sed omne iudicium dedit Filio 32. Quapropter haec
anima quae perfecte orat, vide quemadmodum non timeat iudicii diem, et vere securo desiderio
dicat in oratione: Veniat regnum tuum 33: Iudica, inquit, me, Domine, secundum iustitiam meam. In
superiori psalmo infirmus deprecabatur, misericordiam potius implorans Dei, quam commemorans
ullum meritum suum; quoniam Filius Dei peccatores venit vocare in poenitentiam 34. Itaque ibi
dixerat: Salvum me fac, Domine, propter misericordiam tuam 35, id est non propter meritum meum;
nunc autem quoniam vocatus tenuit et servavit praecepta quae accepit, audet dicere: Iudica me,
Domine, secundum iustitiam meam, et secundum innocentiam meam super me. Ista est vera
innocentia, quae nec inimico nocet; itaque bene se iudicari postulat secundum innocentiam suam,
qui vere dicere potuit: Si reddidi retribuentibus mihi mala 36. Quod autem addidit, super me, non ad
innocentiam tantum, sed ad iustitiam quoque subaudiri potest; ut iste sit sensus: Iudica me,
Domine, secundum iustitiam meam, et secundum innocentiam meam, quae iustitia et innocentia
super me est. Quo additamento demonstrat id ipsum quod anima iusta est et innocens, non per se
habere, sed per illustrantem et illuminantem Deum; de hac enim dicit in alio psalmo: Tu illuminabis
lucernam meam, Domine 37; et de Ioanne dicitur, quia non erat ille lumen, sed testimonium
perhibebat de lumine 38. Ille erat lucerna ardens et lucens 39. Lumen ergo illud unde animae
tamquam lucernae accenduntur, non alieno, sed proprio splendore praefulget, quod est ipsa
veritas. Ita ergo dicitur, secundum iustitiam meam, et secundum innocentiam meam super me,
tamquam si lucerna ardens et lucens diceret: Iudica me secundum flammam quae super me est, id
est, non qua sum ego, sed qua fulgeo accensa de te.

Recta conscientia pervenitur ad Deum.
9. [v 10.] Consummetur autem nequitia peccatorum. Consummetur, inquit, perficiatur, secundum
illud quod est in Apocalypsi: Iustus iustior fiat, et sordidus sordescat adhuc 40. Videtur enim
consummata nequitia hominum qui crucifixerunt Filium Dei; sed eorum maior est qui nolunt recte
vivere, et oderunt praecepta veritatis pro quibus crucifixus est Filius Dei. Consummetur ergo, inquit,
nequitia peccatorum; id est, perveniatur ad summam nequitiam, ut possit iustum iam venire
iudicium. Sed quoniam non solum dictum est: Sordidus sordescat adhuc, sed etiam dictum est:
Iustus iustior fiat, annectit et dicit: Et diriges iustum, scrutans corda et renes Deus. Quomodo ergo
iustus dirigi potest, nisi in occulto; quando etiam per illa quae initio temporum christianorum, cum
adhuc persecutione saecularium hominum sancti premerentur, miranda videbantur hominibus,
nunc postquam in tanto culmine nomen coepit esse christianum, crevit hypocrisis, id est simulatio,
eorum scilicet qui nomine christiano malunt hominibus placere quam Deo? Quomodo ergo dirigitur
iustus in tanta confusione simulationis, nisi dum scrutatur corda et renes Deus, videns omnium
cogitationes, quae nomine cordis significatae sunt, et delectationes, quae nomine renum
intelleguntur? Recte quippe temporalium et terrenarum rerum delectatio renibus tribuitur; quia et
ipsa pars est inferior hominis, et ea regio est ubi carnalis generationis voluptas habitat, per quam in
hanc aerumnosam et fallacis laetitiae vitam, per successionem prolis natura humana transfunditur.
Scrutans ergo cor nostrum Deus, et perspiciens ibi esse ubi est thesaurus noster 41, id est in coelis;
scrutans etiam renes, et perspiciens non nos acquiescere carni et sanguini 42, sed delectari in
Domino, dirigit iustum in ipsa conscientia coram se, ubi nullus hominum videt, sed solus ille qui
perspicit quid quisque cogitet, et quid quemque delectet. Finis enim curae delectatio est; quia eo
quisque curis et cogitationibus nititur, ut ad suam delectationem perveniat. Videt igitur curas
nostras, qui scrutatur cor: videt autem fines curarum, id est delectationes, qui perscrutatur renes;

21

