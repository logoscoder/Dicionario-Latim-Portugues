4. [v 4.] Unam petii a Domino, hanc requiram: unam enim petitionem petii a Domino, hanc
requiram. Ut inhabitem in domo Domini omnes dies vitae meae: ut quamdiu in hac vita sum, nullae
adversitates me excludant de numero eorum qui unitatem et veritatem dominicae fidei per orbem
terrarum tenent. Ut contempler delectationem Domini: eo fine scilicet, ut in fide perseveranti
appareat mihi species delectabilis, quam facie ad faciem contempler. Et protegar templum eius: et
absorpta morte in victoriam 1, immortalitate induar, effectus templum eius.
5. [v 5.] Quoniam abscondit me in tabernaculo suo in die malorum meorum: quoniam abscondit me
in dispensatione incarnati Verbi sui in tempore tentationum, quibus mortalis vita mea subiacet.
Protexit me in abscondito tabernaculi sui: protexit me, corde credentem ad iustitiam 2.
6. [v 6.] In petra exaltavit me: et ut manifestum etiam fieret ad salutem, quod credidi, in sua
firmitate fecit eminere confessionem meam: Et nunc ecce exaltavit caput meum super inimicos
meos: quid mihi servat in finem, quando et nunc cum corpus mortuum est propter peccatum 3,
sentio ecce mentem meam servire legi Dei, nec duci captivam sub rebellante lege peccati 4?
Circuivi, et immolavi in tabernaculo eius hostiam iubilationis: consideravi orbem credentem in
Christum; et in eo quod pro nobis temporaliter Deus humilatus est, gaudens laudavi eum: tali enim
hostia delectatur. Cantabo et psallam Domino: corde atque opere laetabor in Domino.
7. [v 7.] Exaudi, Domine, vocem meam, qua clamavi ad te: exaudi, Domine, vocem interiorem,
quam in aures tuas forti intentione direxi. Miserere mei, et exaudi me: miserere mei, et exaudi me
in ea.
8. [v 8.] Tibi dixit cor meum: Quaesivi vultum tuum. Non enim hominibus me ostentavi; sed in
secreto ubi solus audis, tibi dixit cor meum: Quaesivi non a te aliquod extra te praemium, sed
vultum tuum. Vultum tuum, Domine, requiram: huic inquisitioni perseveranter instabo; non enim
vile aliquid, sed vultum tuum, Domine, requiram, ut gratis te diligam, quia pretiosius aliquid non
invenio.
9. [v 9.] Ne avertas vultum tuum a me: ut inveniam quod quaero. Ne declines in ira a servo tuo: ne
te quaerens, in aliud incurram. Quid enim hac poena gravius amanti et quaerenti veritatem vultus
tui? Adiutor meus esto: quando hanc inveniam, nisi tu adiuves? Ne derelinquas me, neque
despicias me, Deus salutaris meus: neque contemnas quod mortalis aeternum audet inquirere; ut
enim Deus sanas plagam peccati mei.
10. [v 10.] Quoniam pater meus et mater mea dereliquerunt me: quoniam regnum saeculi huius et
civitas saeculi huius, ex quibus temporaliter et mortaliter natus sum, dereliquerunt me quaerentem
te, et despicientem quae promittebant, cum id quod quaero dare non possent. Dominus autem
assumpsit me: Dominus autem, qui potest ipse dare mihi se, assumpsit me.
11. [v 11.] Legem mihi constitue, Domine, in via tua: ad te igitur tendenti, et tantam professionem
perveniendi ad sapientiam a timore inchoanti, legem mihi constitue, Domine, in via tua, ne
aberrantem disciplina tua deserat. Et dirige me in semita recta propter inimicos meos: et dirige me
in rectitudine angustiarum eius; non enim inchoare sufficit, cum inimici, donec perveniatur, non
quiescant.
12. [v 12.] Ne tradideris me in animas tribulantium me: ne sinas tribulantes me satiari de malis
meis. Quoniam insurrexerunt mihi testes iniqui: quoniam insurrexerunt in me falsa de me dicentes,
ad amovendum et revocandum me abs te, quasi gloriam ab hominibus quaeram. Et mentita est
iniquitas sibi. Itaque iniquitas mendacio suo delectata est. Nam me non movit, cui ex hoc promissa
est merces maior in coelis.
13. [v 13.] Credo videre bona Domini, in terra viventium: et quoniam haec prior passus est
Dominus meus; si ego quoque linguas morientium contemnam (Os enim quod mentitur occidit
animam 5), credo videre bona Domini in terra viventium, ubi nullus est falsitati locus.
14. [v 14.] Sustine Dominum, viriliter age: et confortetur cor tuum, et sustine Dominum. Sed
quando istud erit? Arduum est mortali, tardum est amanti: sed audi non fallacem vocem dicentis:
Sustine Dominum. Tolera ustionem renum viriliter, et ustionem cordis fortiter: non tibi negatum
putes, quod nondum accipis. Ne desperatione deficias, vide quia dictum est: Sustine Dominum.

78

