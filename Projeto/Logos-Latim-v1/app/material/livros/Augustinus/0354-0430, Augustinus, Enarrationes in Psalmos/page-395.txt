corde! Tui autem labuntur pedes, quia zelas in peccatores, pacem peccatorum intuens 47. Sine
curare; novit quid agat, qui vulnus novit. Non secatur alius. Quid, si desperatur? quid si propterea tu
secaris, quia non desperaris? Patere ergo quidquid pateris recto corde: novit Deus quid tibi donet,
quid tibi subtrahat. Quod tibi donat, ad consolationem valeat, non ad corruptionem; et quod tibi
subtrahit, ad tolerantiam valeat, non ad blasphemiam. Si autem blasphemas, et displicet tibi Deus,
et tu tibi places; perverso corde et distorto es: et hoc peius, quia cor Dei vis corrigere ad cor tuum,
ut hoc ille faciat quod tu vis; cum tu debeas facere quod ille vult. Quid ergo? Vis detorquere cor Dei,
quod semper rectum est, ad pravitatem cordis tui? Quanto melius ad rectitudinem Dei corrigis cor
tuum? Nonne hoc te docuit Dominus tuus, de cuius passione modo loquebamur? Nonne
infirmitatem tuam portabat, quando dixit: Tristis est anima mea usque ad mortem 48? Nonne
teipsum in se figurabat, cum dicebat: Pater, si fieri potest, transeat a me calix iste 49? Non enim duo
corda et diversa, Patris, et Filii; sed in forma servi portavit cor tuum, ut doceret illud exemplo suo.
Iam ecce quasi aliud cor tuum invenit tribulatio, volens transire quod imminebat: sed noluit Deus.
Non consentit Deus cordi tuo; consenti tu cordi Dei. Audi vocem ipsius: Verum non quod ego volo,
sed quod tu vis 50, Pater.

Corrigendum cor ad rectitudinem Dei.
19. Laudabuntur ergo omnes recti corde. Quid sequitur? Si laudabuntur omnes recti corde,
damnabuntur perversi corde. Duo tibi modo proposita sunt; elige cum tempus est. Si recto corde
fueris, ad dexteram eris, et laudaberis. Quomodo? Venite, benedicti Patris mei; percipite regnum
quod vobis paratum est ab origine mundi 51. Perverso autem corde si fueris; si subsannaveris
Deum, si providentiam eius irriseris, si dixeris in animo tuo: Vere non curat Deus res humanas: si
curaret res humanas, ille latro tantum haberet, et ego innocens indigerem? perverso corde factus
es. Veniet iudicium illud; apparebunt omnia propter quae ista omnia faciat Deus; et tu qui noluisti in
hac vita corrigere cor tuum ad rectitudinem Dei, et te ad dexteram praeparare, ubi laudabuntur
omnes recti corde, eris ad sinistram, ubi tunc audies: Ite in ignem aeternum, qui praeparatus est
diabolo et angelis eius 52. Et numquid erit tunc tempus corrigere cor? Modo ergo corrigite, fratres;
modo corrigite. Quis prohibet? Cantatur Psalmus, legitur Evangelium, sonat lector, sonat disputator:
patiens est Dominus; peccas, et parcit; adhuc peccas, adhuc parcit, et adhuc addis. Quamdiu
patiens est Deus? Senties et iustum Deum. Terremus, quia timemus; docete nos non timere, et non
terremus. Sed melius nos Deus docet timere, quam quisquam hominum non timere. Timuit enim
omnis homo: et annuntiaverunt opera Dei. Inter illos nos computet Deus, qui timuerunt, et
annuntiaverunt. Quia timemus, annuntiamus vobis, fratres. Videmus alacritatem vestram ad
audiendum verbum, et ad exigendum videmus vota vestra, videmus affectus vestros. Bene
compluitur terra; frumenta, non spinas generet: frumentis horreum paratur; ignis spinis. Nosti quid
facias de agro tuo; et nescit Deus quid faciat de servo suo? Quod pluit in agrum uberem, dulce est;
et quod pluit in agrum spinosum, dulce est. Numquid pluviam accusat qui spinas genuerit? Nonne
erit pluvia illa testis in iudicio Dei; et dicet: Ego dulcis super omnes veni? Tu ergo quid proferas
vide, ut quid tibi paretur attendas. Profers frumentum; horreum spera: profers spinas; ignem spera.
Sed nondum venit aut tempus horrei, aut tempus ignis: modo ergo paretur, et non timebitur. In
nomine Christi et qui loquimur vivimus, et quibus loquimur vivitis: numquid consilii corrigendi et
mutandae vitae malae in bonam non est locus, non est tempus? Nonne si vis, hodie fit? nonne si
vis, modo fit? Quid empturus es ut facias? quae seplasia quaesiturus es? ad quos Indos
navigaturus? quam navim praeparaturus? Ecce cum loquor, muta cor; et factum est quod tam
saepe et tamdiu clamatur ut fiat, et quod aeternam poenam parturit, si non fiat.

81

IN PSALMUM 64
ENARRATIO
Sermo ad plebem.

Noscamus captivitatem nostram liberationemque suspiremus.
1. [v 1.] Agnoscenda est vox sanctae prophetiae ex ipso titulo psalmi huius. Inscribitur: In finem,
Psalmus David, Canticum Ieremiae et Ezechielis ex populo transmigrationis, cum inciperent exire.
Res quemadmodum gesta sit apud patres nostros tempore transmigrationis Babyloniae, non
omnibus notum est, sed his qui Scripturas sanctas diligenter advertunt, vel audiendo, vel legendo.
Captivatus enim populus Israel, ex civitate Ierusalem ductus est in servitutem Babyloniae 1.
Prophetavit autem Ieremias sanctus, post septuaginta annos rediturum populum de captivitate, et

395

