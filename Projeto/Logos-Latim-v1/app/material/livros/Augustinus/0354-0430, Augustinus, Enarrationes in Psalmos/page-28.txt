nostro Iesu Christo, ut nihil exceptum sit. Nec tamen quasi aliquid magnum videtur adiungere, cum
dicit: Oves et boves universas, insuper et pecora campi; volucres coeli, et pisces maris, qui
perambulant semitas maris. Videtur enim relictis coelestibus Virtutibus et Potestatibus et omnibus
exercitibus Angelorum, relictis etiam ipsis hominibus, tantum ei pecora subiecisse; nisi oves et
boves intellegamus animas sanctas, vel innocentiae fructum dantes, vel etiam operantes ut terra
fructificet, id est, ut terreni homines ad spiritalem ubertatem regenerentur. Has ergo animas
sanctas, non hominum tantum, sed etiam omnium Angelorum oportet accipere, si volumus hinc
intellegere omnia esse subiecta Domino nostro Iesu Christo; nulla enim creatura subiecta non erit,
cui primates, ut ita dicam, spiritus subiciuntur. Sed unde probabimus oves posse accipi etiam
sublimiter beatos, non homines, sed angelicae creaturae spiritus? An ex eo quod Dominus dicit
reliquisse se nonaginta novem oves in montibus, id est in sublimioribus locis, et descendisse
propter unam 25. Si enim unam ovem lapsam humanam animam accipiamus in Adam, quia etiam
Eva de illius latere facta est 26, quorum omnium spiritaliter tractandorum et considerandorum nunc
tempus non est, restat ut nonaginta novem relictae in montibus, non humani, sed angelici spiritus
intellegantur. Nam de bobus facilis expeditio est huius sententiae; quoniam ipsi homines non ob
aliud boves dicti sunt, nisi quod evangelizando verbum Dei Angelos imitantur, ubi dictum est: Bovi
trituranti os non infrenabis 27. Quanto igitur facilius ipsos Angelos nuntios veritatis, boves
accipimus; quando Evangelistae participatione nominis eorum, boves vocati sunt? Subiecisti ergo,
inquit, oves et boves universas, id est, omnem sanctam spiritalem creaturam: in qua etiam
sanctorum hominum accipimus qui sunt in Ecclesia, in illis videlicet torcularibus quae sub alia
similitudine lunae ac stellarum insinuata sunt.
13. Insuper, ait, et pecora campi. Nullo modo vacat quod additum est, insuper. Primo, quia pecora
campi possunt intellegi et oves et boves; ut si rupium et arduorum locorum pecora caprae sunt,
bene intellegantur oves pecora campi. Itaque etiamsi ita positum esset: Oves et boves universas et
pecora campi, recte quaereretur quid sibi vellent pecora campi, cum etiam oves et boves hoc
possint intellegi; quod vero additum est etiam, insuper, cogit omnino ad nescio quam differentiam
cognoscendam. Sed sub hoc verbo quod positum est, insuper, non solum pecora campi, sed etiam
volucres coeli, et pisces maris, qui perambulant semitas maris, accipiendi sunt. Quae est igitur ista
distantia? Veniant in mentem torcularia, habentia vinacia et vinum; et area, continens paleas et
frumentum 28; et retia, quibus inclusi sunt pisces boni et mali 29; et arca Noe, in qua et immunda et
munda erant animalia 30: et videbis Ecclesias interim hoc tempore usque ad ultimum iudicii tempus,
non solum oves et boves continere, id est sanctos laicos et sanctos ministros, sed insuper et pecora
campi, volucres coeli, et pisces maris, qui perambulant semitas maris. Pecora enim campi
congruentissime accipiuntur homines in carnis voluptate gaudentes, ubi nihil arduum, nihil
laboriosum ascendunt. Campus est enim etiam lata via, quae ducit ad interitum 31; et in campo Abel
occiditur 32. Quare metuendum est, ne quisque descendens a montibus iustitiae Dei, (Iustitia enim,
inquit, tua velut montes Dei 33), latitudines et facilitates voluptatis carnalis eligens, a diabolo
trucidetur. Vide nunc etiam volucres coeli, superbos, de quibus dicitur: Posuerunt in coelum os
suum 34. Vide quam in altum vento portentur, qui dicunt: Linguam nostram magnificabimus, labia
nostra apud nos sunt, quis noster Dominus est 35 Intuere etiam pisces maris, hoc est curiosos qui
perambulant semitas maris, id est, inquirunt in profundo huius saeculi temporalia, quae tamquam
semitae in mari tam cito evanescunt et intereunt, quam rursus aqua confunditur, postquam
transeuntibus locum dederit vel navibus, vel quibuscumque ambulantibus aut natantibus. Non enim
ait tantum: Ambulant semitas maris; sed, perambulant dixit; ostendens pertinacissimum studium
inania et praeterfluentia requirentium. Haec autem tria genera vitiorum, id est voluptas carnis, et
superbia, et curiositas, omnia peccata concludunt. Quae mihi videntur a Ioanne apostolo
enumerata, cum dicit: Nolite diligere mundum, quoniam omnia quae in mundo sunt, concupiscentia
carnis est, et concupiscentia oculorum, et ambitio saeculi 36. Per oculos enim maxime curiositas
praevalet; reliqua vero quo pertineant, manifestum est. Et illa Dominici hominis tentatio tripartita
est: per cibum, id est per concupiscentiam carnis, ubi suggeritur: Dic lapidibus istis ut pane fiant 37:
per inanem iactantiam, ubi in monte constituto ostenduntur omnia regna huius terrae, et
promittuntur si adoraverit: per curiositatem, ubi de pinna templi admonetur ut se deorsum mittat,
tentandi gratia utrum ab Angelis suscipiatur. Itaque postea quam nullo istorum tentamento valere
apud eum potuit inimicus, hoc de illo dicitur. Postquam complevit omnem tentationem diabolus 38.
Propter torculariorum itaque significationem, subiecta sunt pedibus eius non solum vina, sed etiam
vinacia: non solum scilicet oves et boves, id est sanctae animae fidelium, vel in plebe, vel in
ministris; sed in super et pecora voluptatis, et volucres superbiae, et pisces curiositatis: quae omnia
genera peccatorum nunc bonis et sanctis mixta esse in Ecclesiis videmus. Operetur igitur in
Ecclesiis suis, et a vinaciis vinum separet: nos demus operam ut vinum simus et oves aut boves;
non vinacia, aut pecora campi, aut volucres coeli, aut pisces maris qui perambulant semitas maris.
Non quia ista nomina isto solo modo intellegi et explicari possunt, sed pro locis; namque alibi aliud
significant. Et haec regula in omni allegoria retinenda est, ut pro sententia praesentis loci

28

