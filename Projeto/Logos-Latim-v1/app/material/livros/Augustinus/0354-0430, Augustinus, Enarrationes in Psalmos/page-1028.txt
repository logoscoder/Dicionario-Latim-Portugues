habet hoc natura ipsa humana. Sic factus est homo, ut norit consulere iumentis suis: nec inde
praecepta a Deo accepit, sed insinuatum est illi in mentem a Deo, ut possit et sine praecepto
facere; fecit illum talem Deus. Sed quomodo regit pecus, regendus est ab alio; ab eo a quo regitur,
praeceptum accepit. Ad praecepti ergo tenorem, non est de bobus cura Deo: ad providentiam
universitatis, qua creavit omnia et mundum regit: Homines et iumenta salvos facies, Domine.

Sibi Vetus et Novum Testamentum consonant.
14. Intendat Caritas vestra. Hic forte aliquis dicat mihi: De Novo Testamento est, quia De bobus
non pertinet ad Deum: Homines et iumenta salvos facies, Domine, de Veteri Testamento est. Sunt
qui calumnientur, et dicant non sibi consonare ista duo Testamenta. Ne forte aliud dicat in Vetere,
aliud in Novo, et flagitet de me sententiam de Novo talem qualis haec est: Homines et iumenta
salvos facies, Domine; quid facio? Nihil tam in capite Novi Testamenti, quam Evangelium. In
Evangelio invenio quia omnia ista pertinent ad Deum, nemo erit iam qui contradicat. Numquid enim
Apostolus Evangelio contrarius erit? Audiamus ipsum Dominum, principem et magistrum
Apostolorum. Respicite, inquit, volatilia coeli, quia non seminant, neque metunt, neque congregant
in horrea; et Pater vester coelestis pascit illa 25. Ergo et praeter hominem, animalia ista pertinent ad
curam Dei, ut pascantur, non ut legem accipiant. Quod ergo ad dandam legem attinet, de bobus
cura Deo non est; quod autem ad creanda, pascenda, gubernanda et regenda, omnia ad Deum
pertinent. Nonne duo passeres asse veneunt (Dominus Iesus Christus dicit), et unus ex eis non
cadet in terram sine voluntate Patris vestri? Quanto magis vos pluris estis illis? 26 Noli ergo dicere:
Non pertineo ad Deum. Pertinet ad Deum anima tua, pertinet ad Deum corpus tuum; quia Deus
fecit et animam tuam et corpus tuum. Dicis forte: Non me numerat Deus in magna multitudine.
Accedit ibi mirum de Evangelio: Capilli capitis vestri omnes numerati sunt.

Deus iniuriam accipientibus favet, iniuriosos punit.
15. [v 7.] Ergo Deus meus est, et in illo spes mea, qui fecit coelum et terram, mare et omnia quae
in eis sunt. Quod autem ad me pertinet, quid agit mecum? Qui custodit veritatem in aeternum. Et
amandum Deum commendavit, et timendum. Qui custodit veritatem in aeternum. Quam veritatem
in aeternum? quam, et in quo custodit veritatem? Facientem iudicium iniuriam accipientibus.
Vindicat iniuriam accipientes, fratres mei; facit illis iudicium. Quibus? Qui accipiunt iniuriam,
puniens omnes iniuriosos. Si ergo favebit iniuriam accipientibus et puniet iniuriosos, vide modo de
quorum numero esse vis. Vide, attende utrum in eis velis esse, qui iniuriam accipiunt, an in eis qui
iniuriam faciunt. Statim enim ad te procedit vox apostolica, et dicit tibi: Iam quidem omnino
delictum est, quia iudicia habetis vobiscum. Quare non magis iniuriam patimini? 27 Corripit homines,
quia non patiuntur iniuriam. Non ut patiaris molestiam te hortatur, sed ut patiaris iniuriam: non
enim omnis molestia iniuria est. Quidquid enim iure pateris, non est iniuria. Ne forte diceres: Et ego
inter iniuriam passos numeror; nam illud in illo loco, et illud causa illa passus sum. Vide si iniuriam
passus es. Latrones multa patiuntur, sed non iniuriam: scelerati, malefici, effractores, adulteri,
corruptores, omnes patiuntur multa mala, sed nulla est iniuria. Aliud est pati iniuriam; aliud pati
tribulationem, aut poenam, aut molestiam, aut supplicium. Considera ubi sis, quid egeris vide,
quare patiaris vide; et ibi vides quid patiaris. Ius et iniuria contraria sunt. Ius enim est quod iustum
est. Neque enim omne quod ius dicitur, ius est. Quid si aliquis condat ius iniquum? Nec ius
dicendum est, si iniustum est. Illud ergo verum ius, quod etiam iustum est. Vide quid feceris, non
quid patiaris. Si ius fecisti, iniuriam pateris: si iniuriam fecisti, ius pateris.

Donatistae Ecclesiam, Christi tunicam, conscindunt.
16. Quare ista dixi, fratres? Ut non se extollant haeretici, quando forte aliquid patiuntur ex
iussionibus principum terrenorum; non se numerent inter eos qui iniurias accipiunt, et dicant: Ecce
Psalmus consolatur me; ego enim Deum colo, qui iudicium faciet iniuriam accipientibus. Recte
quaero utrum iniuriam accipias. Si ius fecisti, iniuria est quam pateris. Ius est exsufflare Christum?
ius est rebelli superbia erigere altare? ius est, parcentibus persecutoribus tunicae Christi 28,
Ecclesiam Christi conscindere? Porro si hoc ius non est, quidquid pro hoc pateris, ius est. Non es
ergo de his qui patiuntur iniuriam. Lego aliquid manifestius ex Evangelio: Beati, inquit, qui
persecutionem patiuntur. Exspecta: quid festinas? quid dicis: Ego sum? Exspecta, inquam; totum
legam. Audisti: Beati qui persecutionem patiuntur; iam tibi nescio quid coeperas arrogare. Si
permittis, totum lego; vide quid sequatur. Beati qui persecutionem patiuntur propter iustitiam 29.
Modo dic: Ego sum. Si audes dicere: Ego sum; superiora quae dixi retractemus: aut, ne longum sit,
hoc unum interrogo: Si damnares unum hominem, cuius causam nescires, auderes te dicere tenere
iustitiam? aut, si quid pro hac re passus esses, iniuriam nominares? Erigis te in temerarium tribunal

1028

