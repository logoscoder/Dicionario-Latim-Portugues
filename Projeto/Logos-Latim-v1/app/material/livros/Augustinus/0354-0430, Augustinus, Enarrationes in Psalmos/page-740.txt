praeclara est mihi 34. Cur autem dicta sit "terra Chanaan", interpretatio huius nominis aperit;
Chanaan quippe interpretatur "humilis". Quod si ad illam referatur sententiam sancti Noe, qua
eumdem Chanaan dixit futurum servum fratrum suorum 35, hinc est etiam servilis timor. Servus
autem non manet in domo in aeternum; filius manet in aeternum 36. Ideo excluso Chananaeo, datur
terra promissionis semini Abrahae. Consummata enim caritas foras mittit timorem 37, ut filius
maneat in domo in aeternum. Unde dictum est: Et ipsi Israel in testamentum aeternum.
8. [v 12.] Deinceps exsequitur historiam in Librorum sanctorum veritate notissimam. Cum essent
numero brevi, paucissimi et incolae in ea: id est, in terra Chanaan. Quando ibi patres habitaverunt
Abraham, Isaac et Iacob, antequam eam acciperent haereditatem, in semine suo paucissimi erant,
et incolae in ea. Nonnulli autem codices habent, non, paucissimi et incolae; sed, paucissimos et
incolas. Ubi apparet eos qui ista ita interpretati sunt, graecam fuisse locutionem secutos, quae
transferri non potest in latinum, nisi cum ea absurditate, quae ferri omnino non possit. Si enim
totam ipsam locutionem transferre conemur, dicturi sumus: In eo esse illos numero brevi,
paucissimos et incolas in ea. Quod autem ait graecus: In eo esse illos, hoc est latine: Cum essent:
quod verbum non potest casus accusativus sequi, sed nominativus. Quis enim dicat: Cum essent
paucissimos? sed: Cum essent paucissimi.

Patriarcharum historia recensetur.
9. [vv 13-15.] Cum ergo essent numero breves, vel, numero brevi, paucissimi et incolae in ea;
transierunt de gente in gentem, et de regno in populum alterum. Repetitio est eius quod dixerat, de
gente in gentem. Non dimisit hominem nocere eis: id est, non permisit. Graeca autem locutio est,
nocere illos; latina vero, nocere illis. Et corripuit pro eis reges. Nolite, inquit, tangere christos meos,
et in prophetis meis nolite malignari. Verba dixit Dei corripientis vel arguentis reges, ne laederent
sanctos patres, cum essent numero breves, et paucissimi atque incolae in terra Chanaan. Quae
verba licet in libris eius historiae non legantur, tamen intellegenda sunt vel latenter dicta, sicut
Deus in hominum cordibus loquitur occultis et veracibus visis, vel etiam per Angelum expressa.
Nam et rex Gerarum et rex Aegyptiorum divinitus admoniti sunt ne nocerent Abrahae 38, et rex
alius ne noceret Isaac 39, et alii ne nocerent Iacob 40; cum essent paucissimi et incolae, antequam
ad incolendam Aegyptum cum filiis suis transiret Iacob: quod intellegitur in eo commemoratum,
quod ait: Transierunt de gente in gentem, de regno in populum alterum. Sed quia occurrebat
quaerere, antequam transirent et in Aegypto multiplicarentur, quomodo numero breves, paucissimi
et incolae in aliena terra perdurare potuerunt, secutus adiunxit: Non permisit hominem nocere eis,
et corripuit pro eis reges. Nolite tangere christos meos, et in prophetis meis nolite malignari.

Patriarchae, etsi latenter, iam tamen Christiani.
10. Potest autem merito movere quomodo fuerint christi appellati, antequam esset unctio, ex qua
hoc nomen impositum est regibus: quod a Sa√ºle coepit, cui David successit in regno; atque inde
caeteri et reges Iudae et reges Israel continuatione sacratae consuetudinis unguebantur: in qua
unctione figurabatur unus verus Christus, cui dictum est: Unxit te, Deus, Deus tuus oleo
exsultationis prae participibus tuis 41. Unde ergo illi iam tunc christi appellabantur? Nam prophetas
eos fuisse, legimus de Abraham; et utique, quod de illo manifeste dictum est, hoc et de illis
intellegendum est. An ideo christi, quia etiamsi latenter, iam tamen christiani? quamvis enim caro
Christi ex illis, tamen Christus ante illos: quod et Iudaeis respondit, dicens: Antequam Abraham
fieret, ego sum 42. Quomodo autem hunc illi ignorarent, aut in eum non crederent; cum propterea
prophetae dicerentur quia licet occultius, tamen Dominum praenuntiabant? Unde aperte ipse dicit:
Abraham concupivit videre diem meum, et vidit, et gavisus est 43. Non enim quisquam praeter
istam fidem quae est in Christo Iesu, sive ante eius incarnationem, sive postea, reconciliatus est
Deo; cum sit ab Apostolo veracissime definitum: Unus enim Deus, et unus mediator Dei et
hominum, homo Christus Iesus 44.

De fame in terra Chanaan aetate Patriarcharum urgente.
11. [vv 16.17.] Deinde iam narrare incipit quomodo factum sit ut transirent de gente in gentem, et
de regno in populum alterum. "Et vocavit," inquit, "famem super terram; omne firmamentum panis
contrivit. Misit ante eos virum; in servum venundatus est Ioseph." Per hoc factum est ut transirent
de gente in gentem, de regno in populum alterum. Sed non sunt neglegenter praetereundae
Scripturarum sanctarum locutiones. Vocavit, inquit, famem super terram: quasi fames aliqua
persona sit, vel aliquod animatum corpus, vel aliquis spiritus qui obedire posset vocanti; cum sit

740

