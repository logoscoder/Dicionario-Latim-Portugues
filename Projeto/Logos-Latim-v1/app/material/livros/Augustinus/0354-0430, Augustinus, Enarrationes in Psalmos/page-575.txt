illis, quia nesciunt quid faciunt 65. Quem petit? Pro quibus petit? quis petit? ubi petit? Patrem filius,
pro impiis crucifixus, inter ipsas iniurias, non verborum, sed mortis illatae, pendens in cruce:
tamquam ad hoc extentas manus habuerit, ut sic pro illis oraret, ut dirigeretur oratio eius tamquam
incensum in conspectu Patris, et elevatio manuum eius sacrificium vespertinum 66. Longanimis, et
multum misericors, et verax.

Impii et corde immundi Deum non videbunt.
21. [v. 16.] Si ergo tu verax, respice in me, et miserere mei; da potestatem puero tuo. Quia verax,
da potestatem puero tuo. Transeat tempus patientiae, veniat tempus iudicii. Quomodo, da
potestatem puero tuo? Pater non iudicat quemquam; sed omne iudicium dedit Filio 67. Ille
resurgens, et in terram ipse veniet iudicaturus; ipse videbitur terribilis, qui visus est contemptibilis.
Demonstrabit potentiam, qui demonstravit patientiam: in cruce patientia erat; in iudicio potentia
erit. Apparebit enim homo iudicans, sed in claritate: quia sicut eum vidistis ire, dixerunt Angeli, sic
veniet 68. Forma ipsa veniet ad iudicium; ideo videbunt illum et impii: nam formam Dei non
videbunt. Beati enim mundi corde, quoniam ipsi Deum videbunt 69. Apparens in hominis forma,
dicet: Ite in ignem aeternum; ut impleatur quod dixit Isaias: Tollatur impius, ut non videat
claritatem Domini 70. Tollatur ut non videat formam Dei. Formam ergo videbunt hominis. Qui cum in
forma Dei esset aequalis Deo 71: hoc non videbunt impii. In principio erat Verbum, et Verbum erat
apud Deum, et Deus erat Verbum 72: hoc non videbunt impii. Si enim Deus Verbum, et beati mundi
corde, quoniam ipsi Deum videbunt; impii autem immundi sunt corde: procul dubio Deum non
videbunt. Et ubi est: Videbunt in quem pupugerunt 73: nisi quia apparet formam hominis eos
visuros, ut iudicentur; formam Dei non visuros, nisi eos qui ad dexteram separabuntur? Etenim cum
separati fuerint ad dexteram, hoc eis dicetur: Venite, benedicti Patris mei; percipite regnum, quod
vobis paratum est ab origine mundi. Impiis vero ad sinistram quid? Ite in ignem aeternum, quem
paravit Pater meus diabolo et angelis eius. Finito autem iudicio, quomodo conclusit? Sic ibunt impii
in ambustionem aeternam; iusti autem in vitam aeternam 74. Iam a visione formae hominis pergunt
illi ad visionem formae Dei. Haec est enim, inquit, vita aeterna, ut cognoscant te unum verum
Deum, et quem misisti Iesum Christum 75: subaudis: Et ipsum unum verum Deum; quia Pater et
Filius unus verus Deus: ut iste sit sensus, te et quem misisti Iesum Christum cognoscant unum
verum Deum. Non enim illi ibunt ad visionem Patris, et non ibi videbunt et Filium. Si non esset et
Filius in Patris sui visione, non diceret ipse Filius discipulis suis quia Filius in Patre est, et Pater in
Filio. Dicunt illi discipuli: Ostende nobis Patrem, et sufficit nobis. Ait illis: Tanto tempore vobiscum
sum, et non me nostis? Philippe, qui me vidit, vidit et Patrem. Videtis quia in visione Patris, et Filii
visio est; et in visione Filii, et Patris visio est. Ideo consequenter subiecit, et ait: Nescitis quia ego in
Patre, et Pater in me? 76 Id est, et me viso videtur et Pater, et Patre viso videtur et Filius. Patris et
Filii separari non potest visio: ubi non separatur natura et substantia, visio separari non potest.
Nam ut noveritis illuc debere praeparari cor ad videndam divinitatem Patris et Filii et Spiritus sancti,
in quam non visam credimus, et credendo, cor unde videri possit mundamus; ipse Dominus alio
loco dicit: Qui habet mandata mea et servat ea, ille est qui diligit me: qui autem diligit me, diligetur
a Patre meo; et ego diligam eum, et manifestabo ei meipsum 77. Numquid non eum videbant cum
quibus loquebatur? Et videbant, et non videbant: aliquid videbant, aliquid credebant; videbant
hominem, credebant Deum. In iudicio autem eumdem Dominum nostrum Iesum videbunt hominem
cum impiis; post iudicium videbunt Deum praeter impios. Da potestatem puero tuo.

Maria mater Christi, Ecclesia Christianorum mater.
22. Et salvum fac filium ancillae tuae. Dominus filius ancillae. Cuius ancillae? Cui nasciturus quando
nuntiatus est, respondit et ait: Ecce ancilla Domini; fiat mihi secundum verbum tuum 78. Salvum
fecit Filium ancillae suae, et Filium suum: Filium suum, in forma Dei; Filium ancillae suae, in forma
servi. De ancilla Dei natus est ergo Dominus in forma servi; et dixit: Salvum fac filium ancillae tuae.
Et salvatus est a morte, sicut nostis, resuscitata carne sua quae mortua erat. Sed ut videatis quia
Deus est, et non a Patre sic est suscitatus, ut a se non sit suscitatus; quia et ipse suscitavit carnem
suam, habes in Evangelio dictum: Destruite templum hoc, et triduo suscitabo illud: ne autem nos
aliud suspicaremur, Evangelista secutus ait: Hoc autem dicebat de templo corporis sui 79. Salvus
ergo factus est Filius ancillae. Dicat et unusquisque christianus in corpore Christi positus: Salvum
fac filium ancillae tuae. Forte non potest dicere: Da potestatem puero tuo; quia ille Filius accepit
potestatem. Sed quare non dicit et hoc? Annon servis dictum est: Sedebitis super duodecim sedes
iudicantes duodecim tribus Israel 80? et servi dicunt: Nescitis quia angelos iudicabimus 81? Accipit
ergo et unusquisque sanctorum potestatem, et est unusquisque sanctorum filius ancillae eius. Quid
si de pagana natus est, et christianus factus est? filius paganae quomodo potest esse filius ancillae

575

