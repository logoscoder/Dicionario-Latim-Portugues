Spes quae videtur non est spes.
4. [v 4.] Quoniam ad te orabo, Domine, mane exaudies vocem meam: quid sibi vult quod superius
dixit, exaudi, quasi in praesenti se exaudiri cuperet, nunc vero dicit, mane exaudies, non, exaudi;
et, ad te orabo, non, ad te oro; et deinceps, mane astabo tibi et videbo, non, asto et video? Nisi
forte superior eius oratio ipsam invocationem ostendit: caligans autem inter procellas huius saeculi,
sentit se non videre quod cupit, et tamen sperare non desinit: spes enim quae videtur, non est
spes 7. Intellegit tamen quare non videat, quia nondum nox peracta est, id est tenebrae quas
peccata meruerunt. Dicit ergo: Quoniam ad te orabo, Domine, id est, quoniam tantus es ad quem
orabo, mane exaudies vocem meam. Non ille es, inquit, qui possis videri ab eis quorum ab oculis
nox peccatorum nondum recessit: peracta ergo erroris mei nocte, et discedentibus tenebris quas
mihi peccatis meis feci, exaudies vocem meam. Cur ergo superius non ait, exaudies; sed, exaudi?
An postquam clamavit, exaudi, et non exaudita est, sensit quid oporteat transire ut possit exaudiri?
An et superius exaudita est, sed nondum se intellegit exauditam, quia nondum videt a quo exaudita
est; et quod nunc ait, mane exaudies, hoc intellegi voluit, mane intellegam me esse exauditam?
qualis est ista locutio: Exsurge, Domine 8, id est, fac me exsurgere; sed hoc de resurrectione Christi
accipitur. Illud certe non potest recte aliter accipi: Tentat vos Dominus Deus vester, ut sciat si
diligitis eum 9, nisi ut vos per illum sciatis, et vobismetipsis manifestetur quantum in eius amore
profeceritis.
5. [vv 5-7.] Mane astabo tibi, et videbo: astabo quid est, nisi non iacebo? quid est autem aliud
iacere, nisi in terra quiescere, quod est in terrenis voluptatibus beatitudinem quaerere? Astabo,
inquit, et videbo: non est ergo inhaerendum terrenis, si volumus Deum videre, qui mundo corde
conspicitur. Quoniam non Deus volens iniquitatem tu es. Non habitabit iuxta te malignus, neque
permanebunt iniusti ante oculos tuos. Odisti omnes qui operantur iniquitatem, perdes omnes qui
loquuntur mendacium. Virum sanguinum et dolosum abominabitur Dominus: iniquitas, malignitas,
mendacium, homicidium, dolus, et quidquid huiusmodi est, ipsa nox est, qua transeunte fit mane ut
videatur Deus. Causam ergo exposuit quare mane astabit, et videbit; quoniam non Deus volens
iniquitatem, inquit, tu es. Si enim Deus esset qui vellet iniquitatem, posset etiam ab iniquis videri;
ut non mane videretur, id est, cum iniquitatis nox pertransierit.
6. Non habitabit iuxta te malignus: id est, non sic videbit ut haereat. Ideo sequitur, neque
permanebunt iniusti ante oculos tuos; quia oculi eorum, id est mens eorum reverberatur luce
veritatis propter tenebras peccatorum, quorum consuetudine fulgorem rectae intellegentiae
sustinere non possunt. Ergo et qui vident aliquando, id est, qui verum intellegunt, tamen adhuc
iniusti sunt, non ibi permanent amando ea quae avertunt a vero; gerunt enim secum suam noctem,
id est, non solum consuetudinem, sed etiam amorem peccandi. Quae nox si transierit, id est, si
peccare destiterint, et ipse amor atque consuetudo fugata fuerit, fit mane; ita ut non solum
intellegant, sed etiam inhaereant veritati.

Disseritur de mendacio.
7. Odisti omnes qui operantur iniquitatem: odium Dei ex illa locutione intellegendum est, qua odit
peccator quisque veritatem. Videtur enim quod et illa odit quos in se manere non sinit: non autem
manent, qui eam sustinere non valent. Perdes omnes qui loquuntur mendacium: hoc enim est
veritati contrarium. Sed ne quis putet aliquam substantiam vel naturam veritati esse contrariam,
intellegat ad id quod non est pertinere mendacium, non ad id quod est. Si enim hoc dicitur quod
est, verum dicitur; si autem hoc dicitur quod non est, mendacium est. Ideo, inquit: Perdes omnes
qui loquuntur mendacium; quia recedentes ab eo quod est, ad id quod non est declinantur. Multa
quidem videntur pro salute aut commodo alicuius, non malitia, sed benignitate mendacia, quale
illarum in Exodo obstetricum quae Pharaoni falsum renuntiaverunt 10, ut infantes filiorum Israel non
necarentur. Sed etiam ista non re, sed indole laudantur; quoniam qui tantum hoc modo mentiuntur,
merebuntur aliquando ab omni mendacio liberari. Nam in iis qui perfecti sunt, nec ista mendacia
inveniuntur; quibus dictum est: Sit in ore vestro: Est, est; non, non: quidquid amplius est, a malo
est 11. Nec immerito alio loco scriptum est: Os quod mentitur occidit animam 12; ne quis arbitretur
perfectum et spiritalem hominem pro ista temporali vita, in cuius morte non occiditur anima, sive
sua, sive alterius, debere mentiri. Sed quoniam aliud est mentiri, aliud verum occultare; siquidem
aliud est falsum dicere, aliud verum tacere; si quis forte vel ad istam visibilem mortem non vult
hominem prodere, paratus esse debet verum occultare, non falsum dicere, ut neque prodat neque
mentiatur, ne occidat animam suam pro corpore alterius. Si autem hoc nondum potest; vel sola
huius necessitatis habeat mendacia, ut etiam ab istis, si sola remanserint, liberari mereatur, et
Spiritus sancti robur accipere, quo quidquid perpetiendum est pro veritate contemnat. Duo sunt

11

