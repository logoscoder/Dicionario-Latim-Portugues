nostrarum; sed gloriemur in eo qui nobis promisit humilibus altitudinem, et minatus est elatis
damnationem; et non nos iniquitas calcanei circumdabit. Qui confidunt in virtute sua, et in
abundantia divitiarum suarum gloriantur.

Frater noster Christus, ipse redimit nos.
8. [v 8.] Sunt qui praesumunt in amicis suis: alii praesumunt in virtute sua, alii in divitiis. Ista est
praesumptio generis humani, non praesumentis in Deo. Dixit de virtute, dixit de divitiis, dicit de
amicis: Frater non redimit, redimet homo? Exspectas ut homo te redimat ab ira ventura? Si te frater
non redimit, homo te redempturus est? Quis est frater, qui si non redemerit, nullus homo
redempturus est? Qui post resurrectionem dixit: Vade, dic fratribus meis 22. Frater noster voluit
esse: et cum Deo dicimus, Pater noster, hoc manifestatur in nobis. Qui enim dicit Deo, Pater noster;
Christo dicit, Frater. Ergo qui patrem Deum et fratrem habet Christum, non timeat in die mala. Non
enim eum circumdabit iniquitas calcanei eius; quia non praesumit de virtute sua, nec in abundantia
divitiarum suarum gloriatur, nec de amicis suis potentibus se iactat. In illo ergo praesumat qui
propter illum mortuus est, ut ille non in sempiternum moreretur; qui propter illum humilatus est, ut
ille exaltaretur; qui quaesivit impium, ut a fideli quaereretur. Ergo si ipse non redimit, homo
redempturus est? Aliquis homo redimet, si Filius hominis non redimit? Si Christus non redimit, Adam
redimet? Frater non redimit, redimet homo?

Levemus thesaurum nostrum de terra ad coelum.
9. [v 9.] Non dabit Deo depropitiationem suam, et pretium redemptionis animae suae. Ille confidit
in virtute sua, et in abundantia divitiarum suarum gloriatur, qui non dabit Deo depropitiationem
suam; id est placationem qua flectat Deum pro peccatis: nec pretium redemptionis animae suae,
qui praesumit de virtute sua, et de amicis, et de divitiis suis. Qui sunt autem qui dant pretium
redemptionis animae suae? Quibus ait Dominus: Facite vobis amicos de mammona iniquitatis, ut et
ipsi recipiant vos in tabernacula aeterna 23. Illi dant pretium redemptionis animae suae, qui non
cessant eleemosynas facere. Adeo illos quos monet per Timotheum Apostolus, noluit esse
superbos, ne in abundantia divitiarum suarum gloriarentur: denique quod possidebant, noluit apud
illos veterascere, sed aliquid ex eo fieri, ut esset pretium redemptionis animae eorum. Ait enim:
Divitibus huius saeculi praecipe, non superbe sapere, neque sperare in incerto divitiarum, sed in
Deo vivo, qui praestat nobis omnia abundanter ad fruendum. Et quasi dicerent: Quid ergo facturi
sumus de divitiis nostris? Divites sint, inquit, in operibus bonis, facile tribuant, communicent: et non
illud perdituri sunt. Unde scimus? Audi quid sequitur: Thesaurizent sibi fundamentum bonum in
futurum, ut apprehendant veram vitam 24. Sic dabunt pretium redemptionis animae suae. Et
Dominus noster hoc monet: Facite vobis sacculos non veterascentes, thesaurum non deficientem in
coelis, quo fur non accedit, neque tinea corrumpit 25. Noluit Deus ut perdas divitias tuas, sed ut
locum illis mutes consilium tibi dedit. Intellegat Caritas vestra: modo si amicus tuus intraret in
domum tuam, et inveniret te in loco humido frumenta posuisse, qui forte sciret naturam
corruptionis frumentorum quam tu nescires, daret tibi huiusmodi consilium, dicens: Frater, perdis
quod cum magno labore collegisti; in loco humido posuisti, paucis diebus ista putrescunt. Et quid
facio, frater? Leva in superiora. Audires amicum suggerentem ut frumenta levares de inferioribus
ad superiora; et non audis Christum monentem ut thesaurum tuum leves de terra ad coelum, ubi
non hoc tibi reddatur quod servas, sed serves terram, accipias coelum, serves mortalia, accipias
sempiterna! Feneres Christum; accipiat in terra parva, ut reddat tibi in coelo multa. Verum autem
illi quos circumdabit iniquitas calcanei sui, quia confidunt in virtute sua, et in abundantia divitiarum
suarum gloriantur, et de amicis hominibus nihil valentibus praestare praesumunt, non dabunt Deo
depropitiationem suam, et pretium redemptionis animae suae.

Non hic habemus vitam, qui forte hic laboramus in terra.
10. [v 10.] Et quid dixit de tali homine? Et laboravit in aeternum, et vivet in finem. Labor eius sine
fine erit, vita ipsius habebit finem. Quare hoc dixit, vivet in finem? Vitam quippe non ponunt isti,
nisi delicias quotidianas. Adeo multi inopes et pauperes nostri, parum firmi, et non intuentes quid
illis promittat Deus pro istis laboribus, cum viderint divites in epulis quotidianis, in splendore et
nitore auri et argenti, quid dicunt? Soli sunt isti, isti vere vivunt. Dicitur; iam non dicatur, et
monemus, et dici habet, vel a paucioribus dicatur, quam diceretur si non moneremus. Nam nec nos
praesumimus ita nos ista dicere ut non dicatur, sed vel a paucioribus dicatur; nam dicetur usque in
finem saeculi. Parum est quia dicit eum vivere; adiungit, et dicit, tonat: Putas eum solum vivere.
Vivat; finietur vita ipsius: quoniam non dat pretium redemptionis animae suae, finietur vita, labor
non finietur. Laboravit in aeternum, et vivet in finem. Quomodo vivet in finem? Quomodo vivebat

270

