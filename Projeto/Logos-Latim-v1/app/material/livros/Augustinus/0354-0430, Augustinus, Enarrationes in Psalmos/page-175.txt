supersit, non porrigis pauperi: ipsi inter se pauperes praestant sibi de voluntate bona, non sunt
inter se infructuosi. Vides caecum duci a vidente: quia nummos non habuit quos daret egenti,
commodavit oculos non habenti. Unde hoc factum est, ut membra sua commodaret ei qui non
habet, nisi quia intus inerat voluntas bona, thesaurus pauperum? In quo thesauro dulcissima
requies, et vera securitas. Ad ipsum amittendum nec latro admittitur, nec naufragium metuitur.
Servat secum quod intus habet, nudus evadit, et plenus est. Iustus ergo miseretur, et commodat.

Christus facit divites quos invenit pauperes.
14. [v 22.] Quoniam benedicentes eum, haereditate possidebunt terram: sicut illum iustum, vere
solum iustum et iustificantem, qui et pauper hic fuit, et divitias magnas attulit, quibus faceret
divites eos quos invenit pauperes. Ipse est enim qui Spiritu sancto ditavit corda pauperum, et
exinanitas animas confitendo peccata, implevit opulentia iustitiae; qui potuit divitem facere
piscatorem, dimittendo retia sua, quod habebat contemnentem, quod non habebat haurientem 29.
Infirma enim mundi elegit Deus, ut confunderet fortia 30. Et non de oratore piscatorem, sed de
piscatore lucratus est oratorem, de piscatore lucratus est senatorem, de piscatore lucratus est
imperatorem. Quoniam benedicentes eum, possidebunt terram haereditate: erunt eius cohaeredes,
in terra illa viventium, de qua dicitur in alio psalmo: Spes mea es tu, portio mea in terra
viventium 31. Tu es ipsa portio mea, inquit Deo, et non dubitavit Deum sibi facere portionem.
Haereditate possidebunt terram. Maledicentes autem eum, disperient. Ut autem benedicant qui
benedicunt, praestitum est eis. Nam ventum est ad maledicentes, et facti sunt benedicentes: et
iam sic disperierunt maledicentes eum, cum eius munere facti sunt benedicentes, quem malo suo
maledicebant, bono autem ipsius benedicunt.
15. [v 23.] Videte quid sequitur: A Domino gressus hominis dirigentur, et viam eius volet. Ipse
homo ut velit viam Domini, ab ipso Domino diriguntur gressus eius. Nam si Dominus non dirigeret
gressus hominis, tam pravi erant, ut semper per prava irent, et semitas curvas sequendo redire non
possent. Venit autem ille, et vocavit, et redemit, et sanguinem fudit: hoc pretium dedit, haec bona
fecit, et mala passus est. Attende quae fecerit; Deus est: attende quae passus sit; homo est. Quis
iste Deus homo? Si tu, o homo, non dimitteres Deum, non fieret pro te Deus homo. Parum enim tibi
erat ad remunerationem vel ad donum eius, quia et hominem te fecit, nisi et homo pro te fieret?
Ipse est enim qui direxit gressus nostros, ut viam eius vellemus. A Domino gressus hominis
dirigentur, et viam eius volet.

Pro temporali tribulatione aeterna felicitas.
16. Iam cum sequeris viam Christi, non tibi saeculi prosperitates promittas. Per dura ambulavit, sed
magna promisit. Sequere. Noli tantum attendere qua iturus, sed et quo venturus sis. Tolerabis dura
temporalia, sed ad laeta pervenies sempiterna. Si vis sustinere laborem, attende mercedem. Nam
et operarius in vinea deficeret, nisi attenderet quid accepturus esset. Cum autem attenderis quid
sis accepturus, omnia tibi erunt vilia quae pateris, nec digna aestimabis pro quibus illud accipias.
Miraberis tantum dari pro tantillo labore. Nam utique, fratres, pro aeterna requie labor aeternus
subeundus erat; et aeternam felicitatem accepturus, aeternas passiones sustinere deberes: sed si
aeternum sustineres laborem, quando venires ad aeternam felicitatem? Ita fit, ut necessario
temporalis sit tribulatio tua, qua finita venias ad felicitatem infinitam. Sed tamen, fratres, posset
esse longa tribulatio pro aeterna felicitate. Verbi gratia, ut quoniam felicitas nostra finem non
habebit, miseria nostra et labor noster et tribulationes nostrae diuturnae essent. Nam et si mille
annorum essent, appende mille annos contra aeternitatem: quid appendis cum infinito
quantumcumque finitum? Decem millia annorum, decies centena millia, si dicendum est, et millia
millium, quae finem habent, cum aeternitate comparari non possunt. Huc accedit, quia non solum
temporalem voluit laborem tuum Deus, sed etiam brevem. Paucorum dierum est tota vita hominis,
etiamsi laeta duris non miscerentur, quae plura et longiora sunt certe, quam dura; et ideo breviora
et pauciora sunt dura, ut durare possimus. Si ergo per totam vitam suam homo in laboribus et in
aerumnis esset, in doloribus, in tormentis, in carcere, in plagis, in fame et siti omnibus diebus 32,
horis omnibus, per totam vitam suam usque ad aetatem senectutis, pauci dies sunt tota vita
hominis: quo labore transacto, veniet regnum aeternum, veniet sine fine felicitas, veniet aequalitas
Angelorum, veniet haereditas Christi, veniet cohaeres Christus. Pro quanto labore quantam
mercedem accipimus! Veterani homines qui laborant in militia, et versantur inter vulnera tot annos,
incipiunt militare a iuventute, exeunt senes; et ut habeant paucos dies quietos senectutis suae,
quando eos iam ipsa aetas incipit gravare quos bella non gravant, quanta dura tolerant; quae
itinera, quae frigora, quos soles, quantas necessitates, quae vulnera, quae pericula! Et non
attendunt patientes haec omnia, nisi paucos dies quietos illos senectutis, ad quos utrum perveniam

175

