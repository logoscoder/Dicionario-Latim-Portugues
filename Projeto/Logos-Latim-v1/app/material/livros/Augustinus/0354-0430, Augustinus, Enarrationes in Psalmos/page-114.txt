Magnum opus, sed ex fide. Laudo superaedificationem operis, sed video fidei fundamentum: laudo
fructum boni operis, sed in fide agnosco radicem. Si autem hoc praeter fidem rectam faceret
Abraham, nihil illi prodesset qualecumque illud opus esset. Rursum si sic teneret fidem Abraham, ut
cum ei Deus imperaret offerre sibi immolandum filium suum, diceret apud semetipsum: Non facio,
et tamen credo quia me etiam contemnentem iussa sua liberat Deus; fides sine operibus mortua
esset, et tamquam radix sine fructu sterilis atque arida remaneret.
4. Quid ergo? Debemus nulla opera praeponere fidei, id est ut ante fidem, quisquam dicatur bene
operatus? Ea enim ipsa opera quae dicuntur ante fidem, quamvis videantur hominibus laudabilia,
inania sunt. Ita mihi videntur esse, ut magnae vires et cursus celerrimus praeter viam. Nemo ergo
computet bona opera sua ante fidem: ubi fides non erat, bonum opus non erat. Bonum enim opus
intentio facit, intentionem fides dirigit. Non valde attendas quid homo faciat, sed quid cum facit
aspiciat, quo lacertos optimae gubernationis dirigat. Fac enim hominem optime gubernare navim,
et perdidisse quo tendit; quid valet quia artemonem optime tenet, optime movet, dat proram
fluctibus, cavet ne latera infligantur; tantis est viribus, ut detorqueat navim quo velit, atque unde
velit: et dicatur ei: Usquequo is; et dicat: Nescio: aut non dicat: Nescio; sed dicat: Ad illum portum
eo, nec in portum, sed in saxa festinet? Nonne iste quanto sibi videtur in navi gubernanda agilior et
efficacior, tanto periculosius eam sic gubernat, ut ad naufragium properando perducat? Talis est et
qui optime currit praeter viam. Nonne ergo erat melius et tolerabilius, ut esset gubernator ille
aliquanto invalidior, ut cum labore et aliqua difficultate gubernacula regeret, et tamen rectum
debitumque cursum teneret; rursumque ille pigrius etiam et imbecillius, tamen in via ambularet,
quam praeter viam fortiter curreret? Optimus ergo ille qui et viam tenet, et bene ibi ambulat:
sequentis autem spei, qui etsi aliquantum claudicat, non omnino ut erret, aut remaneat, sed
progreditur etsi paulatim. Fortasse enim sperandum est, eum quo tendit etiam tardius
perventurum.

Quod operatur caritatis est.
5. Ergo, fratres, ex fide iustificatus est Abraham: sed si fidem opera non praecesserunt, tamen
secuta sunt. Numquid enim fides tua sterilis erit? Si sterilis non es, sterilis non est ipsa. Aliquid mali
credidisti, et igne malitiae tuae radicem tuae fidei concremasti. Tene ergo fidem operaturus. Sed
dicis: Non hoc ait apostolus Paulus. Imo hoc ait Paulus apostolus: Fides, inquit, quae per
dilectionem operatur 8; et alio loco: Plenitudo ergo legis, caritas 9; et alio loco: Omnis enim lex in
uno sermone impletur, in eo quod scriptum est: Diliges proximum tuum tamquam teipsum 10. Vide
si non vult te operari qui dicit: Non adulterabis, Non homicidium facies, Non concupisces, et si quod
est aliud mandatum, in hoc sermone recapitulatur: Diliges proximum tuum tamquam teipsum:
dilectio proximi malum non operatur: Plenitudo autem legis, caritas 11. Numquid caritas permittit
aliquid mali te facere ei quem diligis? Sed forte tantummodo mali nihil facis, non etiam aliquid boni.
Ergone caritas permittit te non praestare quidquid potes ei quem diligis? Nonne illa est caritas quae
orat etiam pro inimicis? Ergo deserit amicum, qui bene optat inimico? Itaque si fides sine dilectione
sit, sine opere erit. Ne autem multa cogites de opere fidei, adde illi spem et dilectionem, et noli
cogitare quid opereris. Ipsa dilectio vacare non potest. Quid enim de quoquam homine etiam male
operatur, nisi amor? Da mihi vacantem amorem et nihil operantem. Flagitia, adulteria, facinora,
homicidia, luxurias omnes, nonne amor operatur? Purga ergo amorem tuum: aquam fluentem in
cloacam, converte ad hortum: quales impetus habebat ad mundum, tales habeat ad artificem
mundi. Num vobis dicitur: Nihil ametis? Absit. Pigri, mortui, detestandi, miseri eritis, si nihil ametis.
Amate, sed quid ametis videte. Amor Dei, amor proximi, caritas dicitur: amor mundi, amor huius
saeculi, cupiditas dicitur. Cupiditas refrenetur, caritas excitetur. Ipsa enim caritas bene operantis
dat ei spem bonae conscientiae. Spem enim gerit bona conscientia: quomodo mala conscientia tota
in desperatione est, sic bona conscientia tota in spe. Et erunt tria haec, de quibus dicit Apostolus,
Fides, Spes, Caritas 12. Et alio loco ipsa tria, sed pro spe bonam conscientiam posuit: Finis enim
praecepti est, dixit. Quid est finis praecepti? Quo perficiuntur praecepta, non quo consumuntur.
Aliter enim dicimus: Finitus est cibus; aliter dicimus: Finita est tunica quae texebatur: finitur cibus
ut non sit; finitur tunica ut perfecta sit: et hic finis dicitur, et ibi. Non ergo hic finem praecepti dixit,
quo quasi pereant praecepta; sed quo perficiantur, et consummentur, non consumantur. Finis ergo
propter tria illa: Finis, inquit, praecepti est caritas de corde puro, et conscientia bona, et fide non
ficta 13. Pro spe bonam conscientiam posuit. Ille enim sperat, qui bonam conscientiam gerit. Quem
vero pungit mala conscientia, retrahit se a spe, et non sibi sperat nisi damnationem. Ut ergo speret
regnum, habeat bonam conscientiam; et ut habeat bonam conscientiam, credat, et operetur. Quod
credit fidei est, quod operatur caritatis est. Illo ergo loco a fide coepit Apostolus, Fides, Spes,
Caritas: alio loco ab ipsa caritate coepit, Caritas de corde puro, et conscientia bona, et fide non
ficta. Modo nos a medio coepimus, ab ipsa conscientia et spe. Qui vult, inquam, habere bonam
spem, habeat bonam conscientiam; ut autem habeat bonam conscientiam, credat, et operetur. A

114

