9. [v 9.] Tollite portas principes vestri: hinc iam pergatur in coelum. Exclamet iterum prophetica
tuba: Tollite portas, etiam coelestes principes, quas habetis in animis hominum qui adorant militiam
coeli 2. Et elevamini portae aeternales: et elevamini portae aeternae iustitiae, caritatis et castitatis,
per quas anima diligit unum verum Deum, et non fornicatur sub multis qui appellantur dii. Et
introibit rex gloriae: et introibit rex gloriae, ut ad dexteram Patris interpellet pro nobis 3.
10. [v 10.] Quis est iste rex gloriae? quid et tu princeps potestatis aeris huius miraris, et quaeris:
Quis est iste rex gloriae? Dominus virtutum ipse est rex gloriae: et iam vivificato corpore, supra te
pergit ille tentatus; supra omnes Angelos tendit, ab angelo praevaricatore ille tentatus. Nemo
vestrum se obiciat atque intercludat iter nostrum, ut tamquam Deus colatur a nobis: neque
principatus, neque angelus, neque virtus nos separat a caritate Christi 4. Bonum est sperare in
Domino, quam sperare in principe 5: ut qui gloriatur, in Domino glorietur 6. Sunt quidem istae in
huius mundi ordinatione virtutes, sed Dominus virtutum ipse est rex gloriae.

26

IN PSALMUM 24
ENARRATIO

Misericordia Domini convertimur.
1. [v 1.] In finem, psalmus ipsi David. Christus, sed in Ecclesiae persona, loquitur: nam magis ad
populum christianum conversum ad Deum pertinent quae dicuntur.
2. [v 2.] Ad te, Domine, levavi animam meam: desiderio spiritali, quae carnalibus desideriis
conculcabatur in terra. Deus meus, in te confido, non erubescam: Deus meus, ex eo quod in me
confidebam, perductus sum usque ad istam infirmitatem carnis; et qui deserto Deo sicut Deus esse
volui, a minutissima bestiola mortem timens, de superbia mea irrisus erubui; iam ergo in te confido,
non erubescam.
3. [v 3.] Neque irrideant me inimici mei: neque irrideant me, qui serpentinis atque occultis
suggestionibus insidiantes, et suggerentes Euge, Euge, ad haec deiecerunt. Etenim universi qui te
exspectant non confundentur.
4. [v 4.] Confundantur inique facientes vana: confundantur inique facientes, ad acquirenda quae
transeunt. Vias tuas, Domine, notas fac mihi, et semitas tuas edoce me: quae non latae sunt, nec
multitudinem ad interitum ducunt 1; sed angustas et paucis notas semitas tuas edoce me.
5. [v 5.] Dirige me in veritate tua: errores fugientem. Et doce me: nam per meipsum non novi, nisi
mendacium. Quoniam tu es Deus salutaris meus, et te sustinui tota die: neque enim dimissus a te
de paradiso 2, et in longinquam regionem peregrinatus 3, per meipsum redire possum, nisi occurras
erranti; nam reditus meus toto tractu temporis saecularis misericordiam tuam sustinuit.
6. [v 6.] Reminiscere miserationum tuarum, Domine: reminiscere operum misericordiae tuae,
Domine, quia tamquam oblitum te homines putant. Et quia misericordiae tuae a saeculo sunt: et
hoc reminiscere, quia misericordiae tuae a saeculo sunt. Nunquam enim sine illis fuisti, qui etiam
peccantem hominem vanitati quidem, sed in spe subiecisti, et tot tantisque creaturae tuae
consolationibus non deseruisti.
7. [v 7.] Delicta iuventutis meae et ignorantiae meae ne memineris: delicta confidentis audaciae
meae et ignorantiae meae ne ad vindictam reserves, sed tamquam excidant tibi. Secundum
misericordiam tuam memor esto mei, Deus: memor esto quidem mei, non secundum iram qua ego
dignus sum, sed secundum misericordiam tuam quae te digna est. Propter bonitatem tuam,
Domine: non propter meritum meum, sed propter bonitatem tuam, Domine.
8. [v 8.] Dulcis et rectus Dominus: dulcis est Dominus, quandoquidem et peccantes et impios ita
miseratus est, ut omnia priora donarit; sed etiam rectus est Dominus, qui post misericordiam
vocationis et veniae, quae habet gratiam sine meritis, digna ultimo iudicio merita requiret. Propter
hoc legem statuet delinquentibus in via: quia misericordiam praerogavit ut perduceret in viam.

70

