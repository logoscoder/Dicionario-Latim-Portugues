Amicorum Domini felix captivitas.
26. Sed quid est: Captivasti captivitatem? Utrum quia vicit mortem, quae captivos tenebat in
quibus regnabat? an ipsos homines appellavit captivitatem, qui captivi sub diabolo tenebantur?
Cuius rei mysterium continet etiam titulus illius psalmi: Quando domus aedificabatur post
captivitatem 158: id est: Ecclesia post gentilitatem. Ipsos itaque homines qui captivi tenebantur
appellans captivitatem, sicut militia cum dicitur et intelleguntur qui militant, eamdem captivitatem
a Christo captivatam dicit. Cur enim non sit captivitas felix, si et ad bonum homines possunt capi?
Unde Petro dictum est: Ex hoc iam homines eris capiens 159. Captivati ergo, quia capti, et capti quia
subiugati; sub lene illud iugum missi 160, liberati a peccato cuius servi erant, et iustitiae servi facti
cuius liberi erant 161. Unde et ipse in illis est, qui dedit dona hominibus, et accepit dona in
hominibus. Ideoque in ista captivitate, in ista servitute, in isto curru, sub isto iugo non sunt millia
plorantium, sed millia laetantium. Dominus quippe in illis, in Sina, in sancto. Cui sensui congruit et
alia interpretatio, qua interpretatur Sina Mensura. Nam de his donis laetitiae spiritalis Apostolus
loquens id quod supra commemoravi: Unicuique autem nostrum, inquit, data est gratia secundum
mensuram donationis Christi. Ac deinde sequitur quod etiam hic sequitur: Propter quod dicit:
Ascendit in altum, captivavit captivitatem, dedit dona hominibus: quod hic est, accepisti dona in
hominibus. Quid hac et illa veritate concordius? quid manifestius?

Dono gratia fit homo, quondam servus diaboli, Christi captivus.
27. Sed quid deinde adiungit? Etenim qui non credunt inhabitare; vel quod nonnulli codices habent:
Etenim non credentes inhabitare. Nam quid sunt aliud non credentes, nisi qui non credunt? De
quibus dictum sit non est facilis intellectus. Tamquam enim ratio redderetur superiorum verborum,
cum dictum esset: Captivasti captivitatem, accepisti dona in hominibus; ita subiunctum est: Etenim
qui non credunt inhabitare, id est, non credentes ut inhabitarent. Quid est hoc? de quibus hoc dicit?
An illa captivitas antequam transiret in bonam captivitatem, unde fuerit mala captivitas ostendit?
Non credendo enim possidebantur ab inimico, qui operatur in filiis diffidentiae; in quibus et vos,
inquit, fuistis aliquando, cum viveretis in illis 162. Donis ergo gratiae suae, qui accepit dona in
hominibus captivavit istam captivitatem. Etenim non credentes erant ut inhabitarent. Nam fides eos
inde liberavit, ut iam credentes inhabitent in domo Dei, facti et ipsi domus Dei, et currus Dei
millium laetantium.
28. [v 20, 21.] Unde qui haec canebat, in Spiritu ea praevidens, impletus etiam ipse laetitia,
eructavit hymnum, dicens: Dominus Deus benedictus, benedictus Dominus Deus de die in diem.
Quod nonnulli codices habent, die quotidie. Quia sic habent Graeci,
; quod
verius exprimeretur, die quotidie. Quam puto locutionem hoc significare quod dictum est, de die in
diem. Quotidie quippe hoc agit usque in finem; captivat captivitatem, accipiens dona in hominibus.

Cum Christo mortem ipsam patienter feramus.
29. Et quoniam currum illum ducit in finem, sequitur et dicit: Prosperum iter faciet nobis Deus
sanitantium nostrarum, Deus noster, Deus salvos faciendi. Multum gratia commendatur. Quis enim
salvus esset, nisi ipse sanaret? Sed ne occurreret cogitationi: Cur ergo morimur, si per eius gratiam
salvi facti sumus? continuo subiecit, et Domini exitus mortis: tamquam diceret: Quid indignaris
humana conditio habere te exitum mortis? Et Domini tui exitus non alius quam mortis fuit. Potius
ergo consolare quam indignare; nam et Domini exitus mortis. Spe enim salvi facti sumus: si autem
quod non videmus speramus, per patientiam exspectamus 163. Patienter ergo etiam ipsam mortem
feramus, illius exemplo qui, licet nullo peccato esset debitor mortis, et Dominus esset a quo nemo
animam tolleret, sed ipse eam a semetipso poneret, etiam ipsius fuit exitus mortis.

Christus humilitatis et patientiae documentum.
30. [v 22.] Verumtamen Deus conquassabit capita inimicorum suorum; verticem capilli
perambulantium in delictis suis: id est nimis se extollentium, nimis superbientium in delictis suis; in
quibus saltem humiles esse deberent, dicentes: Domine, propitius esto mihi peccatori. Sed
conquassabit eorum capita; quoniam qui se exaltat, humilabitur 164. Ac per hoc quamvis et Domini
sit exitus mortis; tamen idem Dominus, quoniam Deus est, et voluntate, non necessitate, secundum
carnem mortuus est, conquassabit capita inimicorum suorum; non solum eorum qui crucifixo
illudentes et moventes capita dicebant: Si Filius Dei est, descendat de cruce 165; sed etiam omnium

428

