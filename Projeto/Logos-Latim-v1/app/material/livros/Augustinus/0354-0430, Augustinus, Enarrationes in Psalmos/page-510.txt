sequitur? Conturbatus sum, et non sum locutus. Conturbatus ergo, ne in eius garrulitate inimici
anticipantes vigilias, calumnias quaererent et invenirent, non est locutus. Nunquam tamen iste
transiliens cessaret in se: et si forte a garrulitate cessavit, qua subrepserat ei de ipsa locutione
placere hominibus; non tamen destitit, non cessavit ut conaretur et hoc ipsum transcendere. Et
quid dicit?

Fugit irreparabile tempus.
8. [v 6.] Cogitavi dies antiquos. Iam iste velut qui vapulaverat foris, tulit se intro, in secretario suae
mentis agit. Et quid ibi agat dicat nobis: Cogitavi dies antiquos. Bene est illi. Videte quae cogitat,
rogo vos. Intus est, apud se cogitat dies antiquos. Nemo illi dicit: Male dixisti; nemo illi dicit: Multum
locutus es; nemo illi dicit: Perverse sensisti. Ita sit ei bene secum, adiuvet Deus: cogitet dies
antiquos, et dicat nobis in ipso interiore cubiculo suo quid egerit, quo pervenerit, quid transilierit,
ubi manserit: Cogitavi dies antiquos, et annorum aeternorum memor fui. Qui sunt anni aeterni?
Magna cogitatio! Videte si vult ista cogitatio, nisi magnum silentium. Ab omni forinsecus strepitu,
ab omni rerum humanarum tumultu intus requiescat, qui cogitare vult annos istos aeternos.
Numquid anni in quibus sumus aeterni sunt, aut in quibus fuerunt maiores nostri, aut in quibus
futuri sunt posteri nostri? Absit ut aeterni existimentur. Quid enim de his annis manet? Ecce
loquendo dicimus: Hoc anno; et quid tenemus de hoc anno, praeter unum diem in quo sumus? Nam
superiores dies anni huius iam transierunt, nec tenentur; futuri autem nondum venerunt. In uno die
sumus, et dicimus: Hoc anno: imo dic: Hodie, si aliquid vis praesens dicere. Nam de toto anno quid
praesens tenes? Quidquid de illo praeteritum est, iam non est; quidquid de illo futurum est, nondum
est: quomodo: Hoc anno? Corrige locutionem: Hodie, dic. Verum dicis: Hodie, iam dicam. Rursus et
hoc attende, quod hodie horae matutinae iam transierunt, horae futurae nondum venerunt. Et hoc
ergo corrige: Hac hora, dic. Et de ista hora quid tenes? Momenta eius quaedam iam transierunt;
quae futura sunt nondum venerunt. Hoc momento, dic. Quo momento? Dum syllabas loquor, si
duas syllabas dicam, altera non sonat, nisi cum illa transierit: ipsa denique una syllaba, si duas
litteras habeat, non sonat posterior littera nisi prior abierit. Quid ergo tenemus de his annis! Anni
isti mutabiles sunt: anni aeterni cogitandi sunt, anni qui stant, qui non venientibus et abeuntibus
diebus peraguntur; anni de quibus alio loco Scriptura dicit Deo: Tu autem idem ipse es, et anni tui
non deficient 22. Hos annos iste transiliens, non in garrulitate forinsecus, sed in silentio cogitavit: Et
annorum aeternorum memor fui.

In teipsum redi.
9. [v 7.] Et meditatus sum nocte cum corde meo. Nemo illi calumniosus tendiculas verborum
requirit, in corde suo meditatus est. Garriebam. Ecce est illud garrire. Observa iterum, ne deficiat
spiritus tuus. Non, inquit: non sic garriebam quasi foris; alio modo nunc. Quomodo nunc?
Garriebam, et scrutabar spiritum meum. Si scrutaretur iste terram, ut venas auri inveniret, nemo
eum desipere diceret; imo sapientem multi dicerent, qui vellet ad aurum pervenire: quanta homo
habet intus, et non fodit? Scrutabatur iste spiritum suum, et cum ipso spiritu suo loquebatur, et in
ipsa locutione garriebat. Seipsum interrogabat, seipsum examinabat, in se iudex erat. Et sequitur:
Scrutabar spiritum meum. Timendum ne in ipso spiritu suo remaneat: garrivit enim foris; et quia
anticipaverunt vigilias omnes inimici eius, invenit ibi tristitiam, et defecit spiritus eius. Qui garriebat
foris, ecce coepit intus garrire securus, ubi solus in silentio cogitat annos aeternos: Et perscrutabar,
inquit, spiritum meum. Et hic timendum ne in spiritu suo remaneat, et non sit transiliens. Iam
tamen melius agit quam foris agebat. Transcendit aliquid: et hinc videamus quo. Non enim cessat
iste transiliens, donec veniat in finem unde habet titulum Psalmus: Garriebam, inquit, et scrutabar
spiritum meum.

Fugitivos suos Deus recipit.
10. [v 8.] Et quid invenisti? Non in aeternum repellet Deus. Taedium invenerat in hac vita; nusquam
fidam, nusquam securam consolationem. Ad quoscumque homines intendebat, scandalum in eis
inveniebat, aut timebat. Nusquam ergo securus. Tacere illi malum erat, ne sileret a bonis: loqui et
foris garrire molestum erat, ne anticipantes vigilias omnes inimici eius, calumnias inquirerent in
verbis eius. Angustatus in hac vita vehementer, multum de vita alia cogitavit, ubi ista non sit
tentatio. Et quando illuc pervenitur? Non enim non constat, quia quod hic patimur, ira Dei est.
Dicitur hoc in Isaia: Non in aeternum vindex in vobis ero, neque per omne tempus irascar vobis. Et
dicit quare: Spiritus enim a me procedet, et omnem flatum ego feci. Propter peccatum paululum
quid contristavi eum, et percussi eum, et averti faciem meam ab illo; et abiit tristis, et ambulavit
vias suas 23. Quid ergo, haec ira Dei semper erit? Non hoc invenit iste in silentio. Quid enim dicit?

510

