daemones suos, vel ad vires suas, vel ad defensionem peccatorum suorum: mihi in isto diluvio non
est refugium nisi tu, a pressura quae circumdedit me.
20. Exsultatio mea, redime me. Si iam exsultas, quid vis redimi? Exsultatio mea, redime me. Audio
vocem gaudii: Exsultatio mea: audio gemitum: Redime me. Gaudes, et gemis. Ita, inquit, et gaudeo,
et gemo: gaudeo in spe, gemo adhuc in re. Exsultatio mea, redime me. Spe gaudentes, ait
Apostolus. Ergo recte: Exsultatio mea, redime me. Unde redime me? Sequitur: In tribulatione
patientes 49. Exsultatio mea, redime me. Iam iustificatus erat et Apostolus: et quid ait? Non solum,
inquit, sed etiam nos ipsi primitias habentes Spiritus, et ipsi in nobismetipsis ingemiscimus. Unde
redime me? Quia ipsi in nobismetipsis ingemiscimus, adoptionem exspectantes, redemptionem
corporis nostri. Ecce ergo unde redime me; quia adhuc exspectamus in nobis ingemiscentes
redemptionem corporis nostri. Unde ergo exsultatio mea? Ibi sequitur idem apostolus, et dicit: Spe
enim salvi facti sumus: spes autem quae videtur, non est spes. Quod enim videt quis, quid sperat?
Si autem quod non videmus speramus, per patientiam exspectamus 50. Si speras, gaudes; si per
patientiam exspectas, adhuc gemis: non enim opus est patientia, ubi nihil mali perpeteris.
Tolerantia quae dicitur, patientia quae dicitur, sustinentia quae dicitur, longanimitas quae dicitur,
non est nisi in malis. Ubi premeris, ibi angustia est. Ergo si per patientiam exspectamus, adhuc
dicimus: Redime me a pressura quae circumdedit me: quia vero spe salvi facti sumus, simul
utrumque dicimus: Exsultatio mea, redime me.
21. [v 8.] Respondetur: Intellectum dabo tibi. Ipse est psalmus intellegentiae. Intellectum dabo tibi,
et statuam te in via hac, qua ingredieris. Quid est, statuam te in via hac, qua ingredieris? Non ut
haereas ibi, sed ut ab ea non aberres. Dabo intellectum, ut cognoscas te semper, et semper
gaudeas in spe ad Deum; donec ad illam patriam pervenias, ubi iam non spes, sed res erit.
Obfirmabo super te oculos meos: non a te auferam oculos meos, quia et tu non auferes a me oculos
tuos. Iam iustificatus, iam post remissionem peccatorum leva oculos tuos ad Deum. Putruerat enim
cor tuum cum esset in terra. Non gratis audis: Sursum cor, ne putreat. Ergo et tu leva iam oculos
tuos semper in Deum, ut firmet super te oculos suos. Sed quid times ne cum habes oculos ad
Deum, offendas, ne non respicias ante te, et forte incurras in laqueum? Noli timere: ibi enim sunt
oculi ipsius, quos obfirmat super te; Nolite, inquit, solliciti esse 51; et apostolus Petrus: Omnem
sollicitudinem vestram super illum mittite, quia illi cura est de vobis 52. Ergo obfirmabo super te
oculos meos. Tu ergo oculos tuos in illum erige, et non timebis, ut dixi, ne in laqueum incurras. Audi
alium psalmum: Oculi mei semper ad Dominum. Et quasi diceretur illi: Quid agis de pedibus tuis,
cum non ante te attendis? Quoniam ipse, inquit, evellet de laqueo pedes meos 53. Obfirmabo super
te oculos meos.
22. [v 9.] Promisit huic et intellectum et protectionem suam: convertit se ad superbos defendentes
peccata sua, et ostendit nobis quid sit intellectus: Nolite esse sicut equus et mulus, quibus non est
intellectus. Equus et mulus erecta cervice sunt. Non sunt equus et mulus, sicut ille bos qui agnovit
possessorem suum, et asinus praesepe domini sui 54. Nolite esse sicut equus et mulus, quibus non
est intellectus. Quid enim patiuntur tales? In freno et camo maxillas eorum constringe, qui non
appropinquant ad te. Equus et mulus vis esse, vis non habere sessorem? Constringetur os tuum et
maxillae tuae in freno et camo: ipsum os tuum constringetur, quo iactas merita tua, et faces
peccata tua. Maxillas eorum constringe, qui non appropinquant ad te humilando se.
23. [v 10.] Multa flagella peccatoris. Non est mirum si adhibito freno sequuntur flagella. Indomitum
enim animal esse cupiebat, domatur freno et flagello: atque utinam perdometur! Verendum est
enim ne nimium resistendo, indomitum relinqui mereatur, et ire in suam vagam licentiam, ut
dicatur de illo: Prodiet tamquam ex adipe iniquitas eorum 55: sicut de illis, quibus modo sunt
impunita peccata. Ergo cum flagellatur, corrigatur, dometur; quia et iste sic se dixit edomitum.
Equum et mulum se dixerat, quoniam tacuit: sed unde domitus est? Flagellis. Conversus sum,
inquit, in aerumna mea, dum configeretur spina. Sive flagella dicas, sive stimulos dicas, domat
Deus iumentum cui insidet: quia iumento expedit ut insideatur. Non enim defatigatus Deus
ambulando pedibus, insidet iumento. Aut vero non plenum mysterii est, quod asellus adductus est
Domino 56? Populus mitis et mansuetus portans bene Dominum, asellus est, et tendit in Ierusalem.
Diriget enim mites in iudicio, sicut dicit alius psalmus, docebit mansuetos vias suas 57. Quos
mansuetos? Non erigentes cervicem adversus domitorem suum, patientes flagella et frenum;
postea sic domiti, ut sine flagello ambulent, et sine freno et camo viam teneant. Si carueris isto
sessore, tu cades, non ille. Multa flagella peccatoris: sperantem autem in Domino misericordia
circumdabit. Quomodo est refugium a pressura? Quem primo circumdat pressura, postea circumdat
misericordia: quoniam misericordiam dabit, qui legem dedit 58; legem in flagellis, misericordiam in
consolationibus. Sperantem autem in Domino misericordia circumdabit.

120

