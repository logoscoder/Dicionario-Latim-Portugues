ex eis quae transisti, quam sollicitus pro eis ad quae nondum pervenisti. Quae retro, inquit, oblitus,
in ea quae ante sunt extentus, secundum intentionem sequor ad palmam supernae vocationis Dei
in Christo Iesu. Ipse est enim finis. Unum autem, hoc est illud unum: Domine ostende nobis Patrem,
et sufficit nobis 27. Unum autem, quae et una dicitur in alio psalmo: Unam petii a Domino, hanc
requiram. Quae retro oblitus, in ea quae ante sunt extentus: Unam petii a Domino, hanc requiram,
ut inhabitem in domo Domini per omnes dies vitae meae. Propter quid? Ut contempler
delectationem Domini 28. Ibi enim gaudebo de socio, non timebo de adversario: ibi enim
contemplator mecum erit amicus, non calumniator inimicus. Hoc desideravit iste Idithun, notum
fieri sibi cum hic esset, ut sciret quid sibi deesset; et non tam gauderet de his ad quae pervenerat,
quam desideraret ea ad quae nondum pervenerat; et quibusdam iam transilitis, non remaneret in
via, sed desiderio raperetur in superna; usque quo ille qui quaedam transilierat, omnia transiliret, et
ab irroratione quadam guttarum dominicarum de Scripturarum nube venientium, veniret sicut
cervus ad fontem vitae 29, et in illo lumine videret lumen 30, et absconderetur in vultu Dei a
conturbatione hominum 31: ubi diceret: Bene est, ultra nihil volo, omnes hic amo, neminem hic
timeo. Bonum desiderium, sanctum desiderium. Qui iam hoc habetis, congaudete nobis; et orate ut
perseveranter habeamus, ne inter scandala deficiamus. Nam et nos pro vobis hoc idem rogamus.
Non enim et nos digni qui pro vobis oremus, et vos indigni qui pro nobis oretis. Auditoribus suis
quibus praedicabat verbum Dei, se commendabat Apostolus 32. Orate ergo pro nobis, fratres, ut et
quod videndum est bene videamus, et quod dicendum est bene dicamus. Caeterum hoc
desiderium, novi, in paucis est: nec me optime intellegunt, nisi qui gustaverint unde loquor.
Loquimur tamen omnibus, et habentibus tale desiderium, et nondum habentibus: habentibus, ut
nobiscum in illa suspirent; non habentibus, ut pigritiam excutiant, ima transiliant, ad dulcedinem
legis dominicae veniant, non in delectationibus iniquorum remaneant. Narrant enim multa multi, et
laudant multa multi, iniqua iniqui. Et revera et illa iniqua habent delectationem, sed non sicut lex
tua, Domine 33. Dicant ergo nobiscum qui credunt haec dicere et nos. Negotium enim hoc intus est,
nullis verbis ostendi potest. Sed qui hoc agit, credat esse et in alio: non solum se putet accepisse
quod Dei est. Dicat ergo in his Idithun: Notum fac mihi, Domine, finem meum.

Numerum dierum quaero qui est.
7. Et numerum dierum meorum qui est. Numerum dierum quaero qui est. Sic possum dicere, sic
possum intellegere numerum sine numero, quomodo possunt dici anni sine annis. Ubi enim anni,
utique quasi numerus; sed tamen: Tu idem ipse es, et anni tui non deficient 34. Numerum dierum
meorum mihi notum fac, sed qui est. Quid ergo? Iste numerus in quo tu es, non est? Plane, si
attendam bene, non est: si haeream, quasi est; si transiliam, non est: si ab istis me excutiens
superna contempler, si transeuntia manentibus comparem, video quid verum sit: quid autem magis
videatur esse, quam sit? Dicturusne sum esse istos dies meos? Hos, inquam, dies esse dicturus
sum; et tam magnum hoc verbum, huic cursui rerum labentium temere dabo? Ita ergo ipse
deficiens pene non sum, ut exciderit mihi qui dixit: Ego sum qui sum 35. Est ergo aliquis numerus
dierum? Vere est, et sine fine est. In his autem diebus dicam aliquid esse, si teneo de quo die me
interrogas utrum sit: ut vel interroges me, tene unde me interrogas. Tenes diem istum? Si tenuisti
hesternum, tenes et hodiernum. Sed hesternum, inquis, non teneo, quia iam non est: istum autem
teneo in quo sum, et qui mecum est. Itane de isto excidit tibi iam quantum a prima luce transierit?
Nonne iste dies a prima hora coepit? Da mihi primam horam eius? da mihi et secundam eius; quia
forte et ipsa transvolavit. Tertiam, inquis, dabo tibi: forte enim in ipsa nunc sumus. Certe ergo sunt
isti dies, et est tertia dies: et si tertiam dabis, non diem, sed horam dabis. Verumtamen ne hoc
quidem tibi concedo, si mecum ista utcumque transilisti. Da mihi vel horam tertiam, ipsam mihi da
in qua es. Si enim aliquid eius iam praeteriit, et aliquid eius adhuc restat; nec quod praeteriit mihi
potes dare, quia iam non est; nec quod restat, quia nondum est. Quid mihi de hora ista, quae nunc
peragitur, dabis? Quid de illa mihi dabis, cui committam hoc verbum ut dicam: Est? Cum dicis
ipsum Est, certe una syllaba est, et momentum unum est, et tres litteras syllaba habet: in ipso ictu
ad secundam huius verbi litteram non pervenis, nisi prima finita fuerit; tertia non sonabit, nisi cum
et secunda transierit. Quid mihi de hac una syllaba dabis? Et tenes dies, qui unam syllabam non
tenes? Momentis transvolantibus cuncta rapiuntur, torrens rerum fluit; de quo torrente ille in via
bibit pro nobis, qui iam exaltavit caput 36. Isti ergo dies non sunt: ante abeunt pene, quam veniant;
et cum venerint, stare non possunt: iungunt se, sequuntur se, et non se tenent. Nihil de praeterito
revocatur: quod futurum est transiturum exspectatur; nondum habetur, dum non venit; non
tenetur, dum venerit. Numerum ergo dierum meorum qui est: non istum qui non est, et quod me
difficilius et periculosius perturbat, et est et non est; nec esse possumus dicere quod non stat, nec
non esse quod venit et transit. Est illud simplex quaero: Est verum quaero: Est germanum quaero:
Est quod est in illa Ierusalem sponsa Domini mei, ubi non erit mors, non erit defectus, non erit dies
transiens, sed manens, qui nec hesterno praeceditur, nec crastino impellitur. Hunc, inquam,
numerum dierum meorum qui est, notum mihi fac.

199

