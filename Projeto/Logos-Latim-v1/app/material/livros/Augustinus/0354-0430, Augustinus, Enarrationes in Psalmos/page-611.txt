personam; quia non separatur caput a corpore, sed tamquam de uno loquitur. Videat enim Caritas
Vestra quod dico. Manifestus est certe omnibus psalmus ubi de passione Domini dicitur: Foderunt
manus meas et pedes; dinumeraverunt omnia ossa mea: diviserunt sibi vestimenta mea, et super
vestimentum meum miserunt sortem 6. Hoc et Iudaei quando audiunt erubescunt; evidentissime
enim prophetia de passione Domini nostri Iesu Christi prolata est. Delicta autem non habebat
Dominus noster Iesus Christus; et tamen in capite ipsius psalmi dicit: Deus, Deus meus, utquid me
dereliquisti? Longe a salute mea verba delictorum meorum 7. Videtis ergo quid dicatur ex persona
capitis, quid ex persona corporis. Delicta ad nos pertinent, passio pro nobis ad caput pertinet: sed
propter passionem illius pro nobis, et quod ad nos pertinet delictorum solvitur. Sic et in isto psalmo.

Plures Christiani saeviente persecutione ceciderunt. Deus persequentes malos
perdet.
2. [vv. 1-8.] Iam istos versus hesterna die tractavimus: breviter commemoremus illos. Qui habitat
in adiutorio Altissimi, in protectione Dei coeli commorabitur. Hoc commendavimus Caritati Vestrae
in istis versibus, ne quisquam in se spem ponat, sed totam spem suam in illo ponat, in quo sunt
vires nostrae; ex adiutorio enim eius vincimus, non ex nostra praesumptione. Protegit ergo nos
Deus coeli, si dicamus Domino quod sequitur: Dicet Domino: Susceptor meus es tu, et refugium
meum, Deus meus, sperabo in eum; quoniam ipse eruet me de muscipula venantium, et a verbo
aspero 8. Diximus quia multi timentes asperum verbum incidunt in muscipulam venantium.
Insultatur homini, quia christianus est; et poenitet illum, quia christianus factus est, et ab aspero
verbo incidit in muscipulam diaboli. Insultatur etiam homini, quia inter multos christianos melius
vivit; et timens aspera verba insultatorum, incidit in laqueos diaboli, ut non sit triticum in area, sed
paleam sequatur. Qui autem in Deo sperat, eruitur a muscipula venantium et a verbo aspero.
Quomodo autem te protegit Deus? Inter scapulas suas obumbrabit tibi: id est, ante pectus suum te
ponet, ut alis suis te protegat; si modo agnoscas infirmitatem tuam, ut quasi pullus infirmus fugias
sub alas matris, ne a milvo rapiaris. Milvi sunt enim aereae potestates, diabolus et angeli eius:
rapere volunt infirmitatem nostram. Fugiamus sub alas matris Sapientiae, quia et ipsa Sapientia
infirmata est propter nos; quia Verbum caro factum est 9. Sicut infirmatur gallina cum pullis suis, ut
protegat eos alis suis 10: sic Dominus noster Iesus Christus, qui cum in forma Dei esset, non
rapinam arbitratus est esse aequalis Deo, ut infirmaretur nobiscum, et alis suis protegeret nos,
semetipsum exinanivit formam servi accipiens, in similitudinem hominum factus, et habitu inventus
ut homo 11. Et sub alis eius sperabis. Scuto circumdabit te veritas eius; non timebis a timore
nocturno. Tentationes ignorantiae, timor nocturnus; peccata scientiae, sagitta volans per diem: in
nocte enim ignorantia intellegitur, in die manifestatio. Sunt qui ignorantes peccant, sunt qui
scientes peccant: qui ignorantes peccant, a timore nocturno supplantantur; qui scientes peccant, a
sagitta volante per diem percussi sunt. Haec autem cum in gravioribus persecutionibus fiunt,
quousque perveniatur tamquam ad meridiem, quicumque illo calore ceciderit, tamquam a
daemonio meridiano cadet. Et multi a calore isto ceciderunt, sicut iam exposuimus hesterno die
Caritati vestrae; quia fervente persecutione dictum est: Torqueantur Christiani, donec negent quod
christiani sunt. Cum antea solerent confessi percuti, ad hoc postea torquebantur ut negarent: et
cum omnis reus tamdiu torqueatur, quamdiu neget; Christianorum confessio torquebatur, negatio
dimittebatur. Erat ergo tunc magnus aestus persequentium. Quicumque in illa tentatione
ceciderunt, tamquam a daemonio meridiano ceciderunt. Et quanti ceciderunt! Multi qui se
sperabant sessuros cum Domino et iudicaturos, illi a latere ceciderunt. Item multi qui se sperabant
ad dexteram futuros, in plebe sancta stipendiaria tamquam provinciales, qui annonam militibus
praebent, quibus dici habet: Esurivi, et dedistis mihi manducare (ad dexteram enim erunt multi); et
de ipsa spe ceciderunt, et plures inde, quia plures ibi. Pauciores enim qui cum Domino iudicabunt,
et plures qui stabunt ante illum: sed non una conditio eorum. Alii ad sinistram, alii ad dexteram; alii
ut regnent, alii ut puniantur; alii ut audiant: Venite, benedicti Patris mei, percipite regnum; alii ut
audiant. Ite in ignem aeternum, qui praeparatus est diabolo et angelis eius 12. Ergo qui a ruina et
daemonio meridiano cadent, mille a latere, et dena millia a dextris. Ad te autem non
appropinquabit: quid? Daemonium meridianum te non deicit. Quid mirum si caput non deicit? Sed
non deicit et illos qui sic haerent capiti, quomodo ait Apostolus: Novit Dominus qui sunt eius 13. Sunt
enim quidam ita praedestinati, ut noverit Dominus qui pertineant ad corpus ipsius. Cum ergo ad
hos non accedet illa tentatio, ut deiciat eos; isti intelleguntur in eo quod scriptum est: Ad te autem
non appropinquabit. Sed ne illi peccatores quibus tanta licuit exercere in Christianos, attendantur a
quibusdam infirmis, et dicatur: Ecce, quid voluit Deus, ut tantum impiis et sceleratis liceat in servos
Dei? modicum considera oculis tuis, oculis fidei, et videbis retributionem peccatorum in fine, quibus
modo tanta permittuntur, ut exercearis. Hoc enim sequitur: Verumtamen oculis tuis considerabis,
et retributionem peccatorum videbis.

611

