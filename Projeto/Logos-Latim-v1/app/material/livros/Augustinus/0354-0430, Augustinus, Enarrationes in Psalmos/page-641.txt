nostrae; sed etiam ad ipsius peccatoris foveam proficit, de quo in alio psalmo dicitur: Inclinabitur et
cadet, cum dominabitur pauperum 91.

Dei Verbum in corde scribendum et moribus exprimendum.
30. Forte onerosa fuit vobis longitudo sermonis: quamquam in ista alacritate studii vestri non hoc
appareat. Sed etsi ita est, ignoscite: primo, quia iussus feci; nam Dominus Deus noster per eos mihi
fratres iussit, in quibus habitat. Non enim iubet Deus, nisi de sede sua. Deinde, quia tantum avidi
fuistis nostri, confitemur, et nos avidi fuimus vestri. Consoletur ergo Deus noster laborem istum, ut
sudor iste noster sit vobis in provectum salutis, non in testimonium accusationis. Hoc dico, fratres,
ut ex eo quod audistis, proficiatis, et ruminetis vobiscum: non vos permittatis oblivisci, non solum
ista recogitando et colloquendo, sed etiam ita vivendo. Bona vita enim ex praeceptis Dei quae
agitur, tamquam stilus est, quod auditur scribens in corde. Si in cera scriberetur, facile deleretur:
scribite illud in cordibus vestris, moribus vestris, et nunquam delebitur.

115 IN PSALMUM 94
ENARRATIO
Sermo
1. [v. 1.] Ego vellem, fratres, ut patrem nostrum potius audiremus; sed et hoc bonum est ut patri
obediamus. Quia ergo iussit nobis, qui dignatur orare pro nobis, de praesenti psalmo quod Dominus
Deus omnium nostrum donare dignabitur, loquar Caritati Vestrae. Est autem Psalmi titulus: Laus
cantici ipsi David. Laus cantici et hilaritatem significat, quia cantus est; et devotionem, quia laus
est. Quid enim magis homo debet laudare, quam id quod sic placet, ut non possit sibi displicere?
Securitas ergo laudis in laude Dei est. Ibi laudator securus est, ubi non timet ne de laudato
erubescat. Et laudemus ergo, et cantemus; hoc est, cum hilaritate et cum laetitia laudemus. Quid
autem laudaturi sumus, ipse Psalmus sequentibus versibus indicat nobis.

Vita et moribus Deo acceditur ab eoque receditur.
2. Venite, exsultemus Domino. Invitat ad magnas epulas exsultandi, non saeculo, sed Domino. Nisi
enim esset in hoc saeculo exsultatio mala, quae distinguenda est ab exsultatione bona, sufficeret
dicere: Venite, exsultemus: sed breviter distinxit. Quid est bene exsultare? Domino exsultare. Ergo
exsultatio mala est, exsultare saeculo; exsultatio bona est, exsultare Domino. Pie debes Domino
exsultare, si vis securus mundo insultare. Quid est autem: Venite? Unde vocat ut veniant, cum
quibus vult exsultare Domino; nisi quia longe sunt ut veniendo propinquent, propinquando
accedant, accedendo exsultent? Unde autem longe sunt? Numquid locis longe potest homo esse ab
eo qui ubique est? Vis esse ab eo longe? Quo ibis, ut longe sis? Nam quidam peccator quidem, sed
tamen cum spe salutis poenitens et dolens de peccatis, et metuens iram Dei, et volens placare
Deum, sic in alio psalmo loquitur: Quo ibo ab spiritu tuo? et a facie tua quo fugiam? Si ascendero in
coelum, tu ibi es. Quid ergo restat? Quia si ascenderit in coelum, ibi invenit Deum: ut longe fugiat a
Deo, quo iturus est? Vide quid dicat: Si descendero ad infernum, ades 1. Si ergo ascendendo in
coelum, ibi invenit Deum; descendendo in infernum, non fugit Deum: quo iturus est, quo fugiturus
est ab illo irato, nisi ad ipsum placatum? Et tamen, cum omnino nemo possit fugere ab illo qui
ubique est, nisi quidam longe essent a Deo, non diceretur: Populus iste labiis me honorat, cor
autem eorum longe est a me 2. Non ergo loco quisque longe est a Deo, sed dissimilitudine. Quid
est, dissimilitudine? Mala vita, malis moribus. Si enim bonis moribus propinquatur Deo; malis
moribus receditur a Deo. Unus ergo idemque homo corpore stans uno loco, et amando Deum
accedit ad Deum, et amando iniquitatem recedit a Deo: nusquam pedes movet, et tamen potest et
accedere et recedere. Pedes enim nostri in hoc itinere, affectus nostri sunt. Prout quisque affectum
habuerit, prout quisque amorem habuerit, ita accedit vel recedit a Deo. Nonne plerumque dicimus,
quando invenimus aliqua dissimilia: Hoc longe est ab illo? Quando aliquos duos forte homines
comparamus, duos equos, duas vestes, et dixerit aliquis: Similis est haec vestis, talis est qualis illa;
aut: Iste homo talis est qualis ille: quid alius dicit, qui contradicit? Absit; longe est ab illo. Quid est,
longe est ab illo? Dissimilis est illi. Et iuxta stant, et tamen iste longe est ab illo. Duo vero iniqui
pares vita et moribus, si unus sit in Oriente, alter in Occidente iuxta invicem sunt. Et duo iusti
similiter, alter sit in Oriente, alter in Occidente, secum sunt, quia in Deo sunt. Contra, unus iustus,
alter iniquus, etiamsi una catena ligentur, multum a se separati sunt. Ergo si dissimilitudine
recedimus a Deo, similitudine accedimus ad Deum. Qua similitudine? Ad quam facti sumus, quam

641

