Christus et caput et corpus est.
2. Loquitur autem Dominus noster Iesus Christus in Prophetis aliquando ex persona capitis nostri,
qui est ipse Christus salvator, sedens ad dexteram Patris 4; qui etiam propter nos natus de virgine,
et sub Pontio Pilato, qualia nostis, passus est 5; fuso innocente sanguine, quod est pretium nostrum,
redemit nocentes a captivitate, in qua detinebamur a diabolo, donans nobis delicta, et ipso pretio
nostro sanguine suo delens chirographum quo debitores tenebamur 6. Ipse est rector et sponsus et
redemptor Ecclesiae, caput nostrum. Et utique si caput est, habet corpus. Corpus autem eius sancta
Ecclesia, quae etiam coniux eius; cui dicit Apostolus: Vos autem estis corpus Christi et membra 7.
Totus itaque Christus caput et corpus, tamquam integer vir: quia et femina de viro facta est, et ad
virum pertinet; et dictum est de primo coniugio: Erunt duo in carne una 8. Hoc autem ad mysterium
interpretatur Apostolus non frustra esse dictum de illis duobus hominibus, nisi quia in eis iam
figurabatur Christus et Ecclesia. Nam hoc sic exponit Apostolus: Erunt duo in carne, inquit, una:
sacramentum hoc magnum est; ego autem dico, in Christo et Ecclesia 9. Dicit etiam ipsum Adam
formam futuri: Qui est, inquit, forma futuri 10. Si ergo Adam forma futuri; quomodo de latere
dormientis Eva facta est 11, sic ex latere Domini dormientis, id est, in passione morientis, et in cruce
percusso de lancea, manaverunt Sacramenta, quibus formaretur Ecclesia 12. Nam de futura eadem
passione sua sic dicit in alio psalmo: Ego dormivi, et somnum cepi; et exsurrexi, quoniam Dominus
suscipiet me 13. Ergo dormitio intellegitur passio. Eva de latere dormientis, Ecclesia de latere
patientis. Loquitur ergo Dominus noster Iesus Christus in Prophetis aliquando ex voce sua,
aliquando ex voce nostra, quia unum se facit nobiscum; sicut dictum est: Erunt duo in carne una 14.
Unde dicit et ipse Dominus in Evangelio, cum de coniugio loqueretur: Igitur iam non sunt duo, sed
una caro 15. Una caro, quia de nostra mortalitate carnem suscepit: non autem una divinitas; quia ille
Creator, nos creatura. Quidquid igitur Dominus loquitur ex persona susceptae carnis, et ad illud
caput pertinet quod iam ascendit in coelum, et ad ista membra quae adhuc in terrena
peregrinatione laborant: pro quibus laborantibus membris, cum ea Saulus insequeretur, clamavit de
coelo: Saule, Saule, quid me persequeris? 16 Audiamus ergo loquentem Dominum Iesum Christum in
prophetia. Cantati enim sunt ipsi Psalmi longe antequam Dominus de Maria nasceretur, non
antequam Dominus esset: semper enim Creator omnium; aliquando autem et natus ex creatura.
Divinitatem illam credamus, et quantum possumus, intellegamus aequalem Patri. Sed illa divinitas
Patri aequalis, facta est particeps nostrae mortalitatis, non de suo, sed de nostro; ut et nos
efficeremur participes divinitatis eius, non de nostro, sed de ipsius.

Christus Dei et hominis filius.
3. [v 1.] Domine, probasti me, et cognovisti me. Dicat hoc ipse Dominus Iesus Christus, dicat et
ipse: Domine, Patri. Non enim Dominus eius Pater eius, nisi quia dignatus est nasci secundum
carnem. Pater est Dei, Dominus hominis. Vis nosse cui Pater est? Aequali sibi Filio. Apostolus dicit:
Qui cum in forma Dei esset, non rapinam arbitratus est esse aequalis Deo 17. Huic formae Pater est
Deus, aequali sibi formae, unigenito Filio nato de substantia sua. Propter nos autem, ut reficeremur,
et efficeremur participes divinitatis eius, reparati ad vitam aeternam, quia ipse, ut dixi, factus est
particeps mortalitatis nostrae; quid de illo ait Apostolus ibi, ubi dixerat: Qui cum in forma Dei esset,
non rapinam arbitratus est esse aequalis Deo? Sed semetipsum, inquit, exinanivit, formam servi
accipiens; in similitudine hominum factus, et habitu inventus ut homo 18. Erat autem in forma Dei
aequalis Patri; et accepit formam servi, qua minor esset Patre. Unde utrumque dicit in Evangelio,
et: Ego et Pater unum sumus 19; et: Quoniam Pater maior me est. Ego et Pater unum sumus 20,
secundum formam Dei; Pater maior me est, secundum formam servi. Ergo quia et Pater et Dominus
est, Pater formae Dei, Dominus formae servi; dicat ergo ipse, nec miremur, nec scandalizemur, quia
Filius Dei unicus dicit: Domine, probasti me, et cognovisti me. Probasti, et cognovisti: non quia non
noverat, sed quia notum aliis fecerat. Probasti me, inquit, et cognovisti me.

Sedit Dominus in Passione, surrexit in Resurrectione.
4. [v 2.] Tu cognovisti sessionem meam et resurrectionem meam. Quid hic sessio? quid hic
resurrectio? Qui sedet, humiliat se. Sedit ergo Dominus in passione, surrexit in resurrectione. Tu,
inquit, hoc cognovisti: id est, tu voluisti, tu approbasti; secundum voluntatem tuam factum est. Si
autem volueris accipere vocem capitis ex persona corporis, dicamus et nos: Tu cognovisti
sessionem meam et resurrectionem meam. Sedet enim homo, quando humiliat se in poenitentia;
surgit autem remissis peccatis, quando erigitur in spem vitae aeternae. Propterea et in alio psalmo
dicitur: Surgite posteaquam sedistis, qui manducatis panem doloris 21. Panem doloris poenitentes
manducant, qui cantant in alio psalmo, et dicunt: Factae sunt mihi lacrymae meae panis die ac

967

