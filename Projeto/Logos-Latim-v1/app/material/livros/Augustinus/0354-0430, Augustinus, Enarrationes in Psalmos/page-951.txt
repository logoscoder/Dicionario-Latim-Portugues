synagoga deorum; non ait: In medio deos et homines discernit, tamquam ostendens quid intersit
inter deos et homines: sed: In medio inquit, deos discernit. Deinde sequitur: Usquequo iudicatis
iniquitatem? et caetera: quae utique non omnibus sed quibusdam dicit, quia discernens dicit; et
tamen in medio deos discernit.

Angeli dii vocandi non sunt.
3. Sed quaeritur, si homines ad quos sermo Dei factus est, dii vocantur, utrum et Angeli vocandi
sunt dii; cum hominibus iustis et sanctis maximum praemium promittatur aequalitas Angelorum. Et
in Scripturis quidem nescio utrum vel possit, vel facile possit reperiri, aperte dictos Angelos deos;
sed cum de Domino Deo dictum esset: Terribilis super omnes deos, cur hoc dixerit, continuo velut
exponendo coniunxit: Quoniam dii Gentium daemonia 7. Super tales deos dixit Dominum terribilem
in sanctis suis, quos coelos fecit, a quibus daemonia terrerentur. Sic enim sequitur: Dominus autem
coelos fecit. Non ergo: Dii sine additamento; sed: Dii Gentium daemonia: superius tamen: Terribilis,
inquit, super omnes deos; non ait, super omnes deos Gentium, quamvis intellegi hoc voluerit,
addendo quod sequitur: Quoniam dii Gentium daemonia. Quod quidem in hebraeo dicitur non ita
esse scriptum; sed: Dii Gentium simulacra. Quod si verum est, multo magis credendi sunt
Septuaginta divino Spiritu intepretati, quo Spiritu et illa dicta sunt quae in hebraeis litteris sunt.
Eodem namque operante Spiritu, etiam hoc dici oportuit quod dictum est: Dii Gentium daemonia: ut
intellegeremus sic etiam in hebraeo positum: Dii Gentium simulacra; ut daemonia potius quae sunt
in simulacris, significarentur. Nam quod attinet ad ipsa simulacra, quae graece appellantur idola,
quo nomine iam utimur pro latino, oculos habent et non vident; et caetera quae de his ideo
dicuntur, quia omni sensu carent: quocirca nec terreri possunt, quia nisi ea quae sentiunt, terreri
utique non possunt. Quomodo ergo dictum est de Domino: Terribilis est super omnes deos,
quoniam dii Gentium simulacra, nisi per simulacra intellegantur daemonia, quae terreri possunt?
Unde ait et Apostolus: Scimus quia nihil est idolum 8: hoc enim retulit ad materiam terrenam sensu
carentem. Item ne quisquam putaret non esse aliquam viventem sentientemque naturam, quae
Gentium sacrificiis delectetur, adiunxit: Sed quae immolant Gentes, daemoniis immolant, et non
Deo. Nolo vos socios fieri daemoniorum 9. Si ergo nusquam in eloquiis divinis reperitur sanctos
Angelos appellatos deos, ea mihi causa potissimum occurrit, ne isto nomine homines ad hoc
aedificarentur, ut ministerium vel servitium religionis, quae graece liturgia, vel latria dicitur, sanctis
Angelis exhiberent; quod nec ipsi exhiberi ab hominibus volunt, nisi illi Deo qui et ipsorum et
hominum Deus est. Unde multo utilius Angeli vocantur, qui latine nuntii nuncupantur; ut per nomen
non substantiae, sed officii, satis intellegamus illum Deum a nobis eos coli velle, quem nuntiant.
Totam ergo istam quaestionem breviter Apostolus solvit, ubi ait: Nam etsi sunt qui dicantur dii, sive
in coelo, sive in terra; quemadmodum sunt dii multi et domini multi, sed nobis unus Deus, Pater, ex
quo omnia, et nos in ipso, et unus Dominus Iesus Christus, per quem omnia, et nos per ipsum 10.

De graeco latinoque textu latinoque textu disseritur.
4. [v 4.] Confiteamur ergo Deo deorum, et Domino dominorum; quoniam in aeternum misericordia
eius. Qui fecit mirabilia magna solus. Sicut in omnium versuum novissimis partibus positum est:
Quoniam in aeternum misericordia eius; sic in omnium capitibus quamvis non sit positum,
subaudiendum est: Confitemini. Quod in graeco evidentius apparet. Appareret autem et in latino, si
eamdem locutionem transferre potuissent interpretes nostri. Quod quidem in isto versu possent, si
dicerent, facienti mirabilia: quod enim nos habemus: Qui fecit mirabilia; graecus habet, facienti
mirabilia; ubi necessario Confitemini subauditur. Atque utinam vel pronomen adderent, ut dicerent:
Ei qui facit; vel, ei qui fecit; vel, ei qui firmavit: quia etiam sic facile intellegeretur Confitemini esse
subaudiendum. Nunc vero ita obscurum factum est, ut qui codicem graecum sive nescierit
inspicere, sive neglexerit, possit putare: Qui fecit coelos, Qui firmavit terram, Qui fecit luminaria,
quoniam in aeternum misericordia eius, ideo dictum, quasi propterea ista fecerit: Quoniam in
aeternum misericordia eius: cum ad eius misericordiam illi pertineant, quos de miseria liberat; non
autem ut eius misericordiae fuisse intellegamus facere coelum et terram et luminaria 11, cum illud
sit bonitatis eius qui creavit omnia bona valde 12. Creavit autem, ut essent omnia; hoc vero
misericordiae, ut a peccatis nostris mundet nos, et a miseria liberet in aeternum. Ita ergo nos
alloquitur Psalmus: Confitemini Deo deorum, confitemini Domino dominorum; confitemini ei qui
facit mirabilia magna solus; confitemini ei qui fecit coelos in intellectu; confitemini ei qui firmavit
terram super aquas; confitemini ei qui fecit luminaria magna solus. Cur autem confiteamur, in
omnium versuum finibus ponit: Quoniam in aeternum misericordia eius.

Deus multa mirabilia per angelos vel per homines facit.
951

