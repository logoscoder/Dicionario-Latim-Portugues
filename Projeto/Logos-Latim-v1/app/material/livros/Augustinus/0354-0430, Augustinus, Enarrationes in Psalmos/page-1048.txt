loquerentur. Tunc implebatur in uno, quod praenuntiabatur in omnibus. Iam totum corpus Christi
loquitur omnium linguis: et quibus nondum loquitur, loquetur. Crescet enim Ecclesia, donec occupet
omnes linguas. Quod vos deseruistis, quousque crevit! Tenete nobiscum quousque accessit, ut
nobiscum perveniatis ad quae nondum accessit. Loquor omnium linguis, audeo tibi dicere. In
corpore Christi sum, in Ecclesia Christi sum: si corpus Christi iam omnium linguis loquitur, et ego in
omnibus linguis sum; mea est graeca, mea est syra, mea est hebraea, mea est omnium gentium,
quia in unitate sum omnium gentium.

Ubi erit perfecta iustitia ibi perfecta pax.
20. Ergo, fratres, coepit Ecclesia ab Ierusalem; iit per omnes gentes: quid evidentius hoc testimonio
Legis, Prophetarum, ipsius Domini? Apostolorum ubique personant voces, reddentes testimonium
spei nostrae in unitate corporis Christi. Gaudete in frumentis, tolerate zizania, gemite in tritura,
suspirate in horreum. Veniet illud tempus quo gaudebimus, confirmatis vectibus portarum
Ierusalem. Intret qui intraturus est. Qui illuc manifestus intrabit, huc fictus non intrat. Qui autem
huc fictus intrat, foris est. Foris est, et nescit: ventilabrum probabit, vectes probabunt. Qui modo
vere intus et veraciter intus, ibi firmiter intus: qui autem hic tolerando intus, ibi gaudendo intus.
Fines enim Ierusalem pax; quia: Posuit, inquit, fines tuos pacem. Modo desideramus pacem, quam
hic habemus in spe. Adhuc enim in nobis ipsis qualis pax? Caro concupiscit adversus spiritum, et
spiritus adversus carnem 79. Ubi plena pax in uno homine? Quando erit plena in uno homine, tunc
erit plena in omnibus civibus Ierusalem. Quando erit plena pax? Quando corruptibile hoc induerit
incorruptionem, et mortale hoc induerit immortalitatem 80: tunc plena pax, tunc firma pax; nihil
litigat adversus animam in homine, non ipsa adversum se, ex quadam parte saucia; non carnis
fragilitas, non indigentia corporis, non fames, non sitis, non frigus, non aestus, non lassitudo, non
ulla inopia, non provocatio rixae, non certe ipsa sollicita cautela et vitandi inimici et diligendi. Haec
omnia, fratres mei, litigant adversum nos; nondum est plena et perfecta pax. Quod clamastis
iamdudum nominata pace, ex desiderio clamastis; clamor vester de siti fuit, non de saturitate: quia
ibi erit perfecta iustitia, ubi perfecta pax. Modo esurimus et sitimus iustitiam. Beati qui esuriunt et
sitiunt iustitiam, quoniam ipsi saturabuntur 81. Quomodo ipsi saturabuntur? Cum ad pacem
venerimus. Ideo cum dixisset: Qui posuit fines tuos pacem; quia ibi saturitas et nulla indigentia,
subdidit statim: Et adipe frumenti satians te.

Transibit fames et sitis iustitiae, succedet saturitas.
21. Fratres, quoniam pax ipsa de qua loquimur, nondum est in totis nobis, id est in unoquoque
nostrum tota, adhuc forte spiritum vestrum delectat audire: sed si nihil resistit et rebellat ex
corpore, finiemus Psalmum. Fatigatos vos nunquam sentio; tamen vereor, novit Deus, ne oneri sim
vobis aut quibusdam fratribus: et video studia multorum exigentium de me hunc laborem et hunc
sudorem, quem credo in Domino non futurum infructuosum. Gaudeo tantam esse voluptatem in
veritate verbi Dei, ut studium vestrum bonum in bono et de bono, vincat studium insanorum qui
sunt in amphitheatro. Numquid illi si tam diu starent, adhuc spectarent? Ergo, fratres, audiamus
caetera, quia hoc vultis. Adsit Dominus, adsit et viribus et mentibus nostris. Qui posuit fines tuos
pacem, ad illam Ierusalem dicit: et adipe frumenti satians te. Transit fames et sitis iustitiae,
succedit saturitas. Qui ibi erit adeps frumenti, nisi panis ille qui descendit de coelo ad nos 82? In
patria ipsa quomodo saturabit, qui in peregrinatione sic pavit?

Dei sapientia, super omnia mobilis, omnia attingit.
22. [v 15.] Iam modo de ipsa peregrinatione nostra locuturus est, qua venitur ad illam Ierusalem
ubi collaudabimus Dominum, laudabimus Dominum Deum nostrum, nos Ierusalem, nos Sion,
quando confirmabuntur vectes portarum nostrarum. Etenim ille qui tunc satiabit adipe frumenti,
quid facit in ista peregrinatione? Hoc quod sequitur: Qui emittit verbum suum terrae. Ecce in terra
laboramus fessi, languidi, pigri, frigidi: quando levaremur ad adipem frumenti et satiantem, nisi
mitteret verbum suum terrae, qua gravabamur; terrae, qua impediebamur a reditu? Misit verbum
suum, non deseruit etiam in eremo, pluit manna de coelo. Qui emittit verbum suum terrae; et venit
ad terras verbum eius. Quomodo? aut quod est verbum eius? Usque in velocitatem currit verbum
eius. Non dixit: Velox est verbum eius: currit verbum eius usque in velocitatem. Intellegamus,
fratres; non potuit eligere melius verbum. Calidus calore calescit, frigidus frigore frigescit, velox
velocitate velox fit. Quid calidius ipso calore, quo calescit quidquid fit calidum? Quid frigidius ipso
frigore, quo frigescit quidquid frigidum fit? Quid ergo velocius ipsa velocitate, qua velox fit quidquid
velociter currit? Possunt dici multa velocia, et alia magis et alia minus; et tanto quaeque res velox
est, quanto est particeps velocitatis. Illa res magis est particeps velocitatis; ergo magis velox: aut

1048

