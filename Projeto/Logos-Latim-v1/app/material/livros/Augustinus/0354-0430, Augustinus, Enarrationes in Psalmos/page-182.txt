Quomodo possimus fenerare Deo.
6. [v 26.] Tota die miseretur, et feneratur. Feneratur quidem latine dicitur, et qui dat mutuum, et
qui accipit: planius hoc autem dicitur, si dicamus fenerat. Quid ad nos quid grammatici velint?
Melius in barbarismo nostro vos intellegitis, quam in nostra disertitudine vos deserti eritis. Ergo
iustus iste tota die miseretur, et fenerat. Sed non gaudeant feneratores. Invenimus enim quemdam
feneratorem, sicut invenimus quemdam panem: ut ubique aperto tecto perveniamus ad Christum.
Nolo sitis feneratores, et ideo nolo, quia Deus non vult. Nam si ego nolo, et Deus vult, agite: si
autem Deus non vult, etiamsi ego vellem, malo suo ageret qui ageret. Unde apparet Deum hoc
nolle? Dictum est alio loco: Qui pecuniam suam non dedit ad usuram 14. Et quam detestabile sit,
quam odiosum, quam exsecrandum, puto quia et ipsi feneratores noverunt. Rursus autem ego ipse,
imo Deus noster, qui te prohibet esse feneratorem, iubet te esse feneratorem; et dicitur tibi: Fenera
Deo. Si feneras homini, habes spem; et si feneras Deo, spem non habebis? Si feneraveris homini, id
est, mutuam pecuniam tuam dederis, a quo aliquid plus quam dedisti exspectes accipere: non
pecuniam solam, sed aliquid plus quam dedisti, sive illud triticum sit, sive vinum, sive oleum, sive
quodlibet aliud; si plus quam dedisti exspectas accipere, fenerator es, et in hoc improbandus, non
laudandus. Quid ergo, inquis, facio, ut sim utiliter fenerator? Attende quid facit fenerator. Minus vult
dare certe, et plus accipere: hoc fac et tu; da modica, accipe magna. Vide quam late crescat fenus
tuum. Da temporalia, accipe aeterna: da terram, accipe coelum. Et cui dabo, forte dicis? Ipse
Dominus procedit quem feneres, qui tibi iubebat ne fenerares. Audi Scripturam, quomodo feneres
Dominum: Fenerat, inquit, Dominum, qui miseretur pauperis 15. Non enim eget a te Dominus, sed
habes alium qui a te egeat: illi porrigis, ille accipit. Non enim habet pauper quod tibi retribuat: et
tamen ipse vult retribuere, et non invenit quid; sola in illo remanet benevolentia orandi pro te. Cum
autem pauper orat pro te, tamquam Deo dicit: Domine, mutuum accepi, fidedic me. Proinde et si
non tenes pauperem redditorem, sed idoneum tenes fideiussorem. Ecce Deus tibi de Scriptura sua
dicit: Da securus, ego reddo. Quomodo solent dicere fideiussores? quid dicunt? Ego reddo, ego
accipio, mihi das. Putamusne et hoc dicit Deus: Ego accipio, mihi das? Plane si Deus Christus, quod
non dubitatur, ipse dixit: Esurivi, et dedistis mihi manducare. Et cum illi dicerent, Quando te
vidimus esurientem? ut ostenderet se pauperum fideiussorem, omnium membrorum suorum
sponsorem; quia ille caput, illi membra, et cum accipiunt membra, caput accipit: Cum uni, inquit,
ex his minimis meis fecistis, mihi fecistis. Eia, avare fenerator, vide quid dedisti, vide quid
accepturus es! Si dedisses paucam pecuniam, et ille cui dederas pro parva pecunia tua daret tibi
magnam villam, incomparabiliter amplius valentem quam dederas tu pecuniam; quantas gratias
ageres, quanta laetitia tollereris! Audi quam possessionem det quem fenerasti: Venite, benedicti
Patris mei, percipite. Quid? quod dedistis? Absit. Terrena dedistis, quae si non dedissetis, in terra
putrescerent. Quid enim inde facturus esses, si non dedisses? Quod periturum erat in terra,
servatum est in coelo. Ergo quod servatum est, hoc accepturi sumus. Servatum est meritum: factus
est thesaurus tuus meritum tuum. Nam vide quid sis accepturus: Percipite regnum, quod vobis
paratum est ab initio mundi. Contra, illi qui fenerare noluerunt, quid audient? Ite in ignem
aeternum, qui paratus est diabolo et angelis eius. Et quid vocatur regnum quod accipimus?
Attendite sequentia: Isti ibunt in combustionem aeternam, iusti autem in vitam aeternam 16. Ad hoc
ambite, hoc emite, ad hoc fenerate. Habetis Christum in coelo sedentem, in terra petentem.
Invenimus quomodo feneret iustus. Tota die miseretur, et fenerat.
7. Et semen eius in benedictione erit. Et hic non occurrat carnalis cogitatio. Videmus multos filios
iustorum fame morientes: quomodo ergo semen eius in benedictione erit? Semen eius reliquiae
eius, unde hic seminat, et postea metet. Namque Apostolus dicit: Bonum autem facientes non
deficiamus: tempore enim suo metemus infatigabiles. Itaque dum tempus habemus, ait, operemur
bonum ad omnes 17. Hoc est semen tuum, quod erit in benedictione. Terrae committis, et tanto
amplius colligis: Christo committis, et perdis? Vide ipsum semen expressius nominatum ab
Apostolo, cum de eleemosynis diceret. Hoc enim ait: Qui parce seminat, parce et metet; et qui
seminat in benedictionibus, de benedictionibus et metet 18. Sed laboras forte cum seminas, et doles
cum misereris, quia miseros vides. Melius enim aliquando non habebimus quibus ista demus. Cum
omnes in incorruptionem commutabuntur, nullus esuriet cui porrigas panem, nullus sitiet cui des
potum, nullus nudus erit quem vestias, nullus peregrinus quem suscipias: hic autem inter
aerumnas, tentationes, dolores, gemitus, mittimus semen. Sed respice ad psalmum alium: Euntes
ibant, et flebant, mittentes semina sua. Attende, quia semen eius in benedictione erit: Venientes
autem venient cum exsultatione, portantes manipulos suos 19.

Nostra bona opera Deus videt.

182

