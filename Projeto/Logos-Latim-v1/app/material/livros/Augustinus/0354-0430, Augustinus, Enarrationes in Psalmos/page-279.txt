Videte in eodem psalmo quibus dicat: Ego dixi: Dii estis, et filii Excelsi omnes: vos autem ut
homines moriemini, et sicut unus ex principibus cadetis 2. Manifestum est ergo, quia homines dixit
deos, ex gratia sua deificatos, non de substantia sua natos. Ille enim iustificat, qui per semetipsum
non ex alio iustus est; et ille deificat, qui per seipsum non alterius participatione Deus est. Qui
autem iustificat, ipse deificat, quia iustificando, filios Dei facit. Dedit enim eis potestatem filios Dei
fieri 3. Si filii Dei facti sumus, et dii facti sumus: sed hoc gratiae est adoptantis, non naturae
generantis. Unicus enim Dei Filius Deus et cum Patre unus Deus, Dominus et Salvator noster Iesus
Christus, in principio Verbum et Verbum apud Deum, Verbum Deus. Caeteri qui fiunt dii, gratia
ipsius fiunt, non de substantia eius nascuntur ut hoc sint quod ille, sed ut per beneficium perveniant
ad eum, et sint cohaeredes Christi. Tanta enim caritas est in illo haerede, ut voluerit habere
cohaeredes. Quis hoc avarus homo velit, habere cohaeredes? Sed et qui in venitur velle, dividet
cum eis haereditatem, minus habens ipse dividens quam si solus possideret: haereditas autem in
qua cohaeredes Christi sumus, non minuitur copia possessorum, nec fit angustior numerositate
cohaeredum; sed tanta est multis quanta paucis, tanta singulis quanta omnibus. Videte, inquit
apostolus, qualem dilectionem nobis dedit Deus, ut filii Dei vocemur et simus. Et in alio loco:
Dilectissimi, filii Dei sumus, et nondum apparuit quid erimus. Ergo sumus in spe, nondum in re.
Scimus autem, inquit, quoniam cum apparuerit, similes ei erimus, quoniam videbimus eum sicuti
est 4. Unicus similis nascendo, nos similes videndo. Non enim ita similes ut ille, qui hoc est quod ille
a quo genitus est: nos enim similes, non aequales: ille quia aequalis, ideo similis. Audivimus qui sint
dii facti iustificati, quia filii Dei dicuntur; et dii qui non sunt dii, quibus ille Deus deorum terribilis est.
Dicit enim alius psalmus: Terribilis est super omnes deos. Et quasi quaereres: Quos deos? Quoniam
omnes dii gentium daemonia 5. Diis gentium, daemoniis terribilis; diis a se factis, filiis amabilis.
Proinde confitentes maiestatem Dei utrosque invenio, et daemonia confessa sunt Christum, et
fideles confessi sunt Christum. Tu es Christus Filius Dei vivi, dixit Petrus 6. Scimus qui sis: tu es
Filius Dei, dixerunt daemones 7. Parem audio confessionem, sed non parem invenio dilectionem;
imo vero hic dilectionem, ibi timorem. Quibus ergo amabilis, filii sunt; quibus terribilis, filii non sunt:
quibus amabilis, deos illos fecit; quibus terribilis, non esse deos convincit. Hi enim dii fiunt, illi dii
putantur: hos deos facit veritas, illos error existimat.

Totam Deus terram vocavit. Gaudeamus in unitate, non in divisione.
3. Deus ergo deorum Dominus locutus est. Locutus est multis modis. Per Angelos ipse locutus est,
per Prophetas ipse locutus est, per os proprium ipse locutus est, per Apostolos suos ipse locutus
est, per fideles suos ipse loquitur, per humilitatem nostram, cum aliquid verum dicimus, ipse
loquitur. Videte itaque, loquendo multipliciter, multis modis, per multa vasa, per multa organa, ipse
tamen sonat ubique, tangendo, modificando, inspirando: videte quid egerit. Locutus est enim, et
vocavit terram. Quam terram? An forte Africam? propter eos qui dicunt: Ecclesia Christi pars Donati
est, Solam quidem Africam non vocavit, sed et Africam non separavit. Qui enim vocavit terram a
solis ortu usque ad occasum, nullas relinquens partes quas non vocarit, in sua vocatione Africam
invenit. Gaudeat ergo in unitate, non superbiat in divisione. Bene dicimus quia vox Dei deorum et in
Africam venit, non in Africa remansit. Vocavit enim terram a solis ortu usque ad occasum: Non est
ubi lateant insidiae haereticorum, non habent in qua se umbra falsitatis abscondant: nec enim est
qui se abscondat a calore eius 8. Qui terram vocavit, et totam terram vocavit: qui terram vocavit,
tantam vocavit quantam fabricavit. Quid mihi exsurgunt pseudochristi et pseudoprophetae? quid
est quod me verbis captiosis illaqueare moliuntur, dicentes: Ecce hic est Christus, ecce illic est 9?
Non audio ostendentes partes: Deus deorum totum mihi ostendit: qui vocavit terram a solis ortu
usque ad occasum, totum redemit; partes autem calumniantes condemnavit.

Consonant duo Testamenta.
4. [v 2.] Sed audierimus, a solis ortu usque ad occasum vocatam terram: unde coepit vocare qui
vocavit? Et hoc audite: Ex Sion species decoris eius. Certe concordat psalmus Evangelio dicenti: Per
omnes gentes, incipientibus ab Ierusalem. Audi: Per omnes gentes: Vocavit terram a solis ortu
usque ad occasum. Audi: Incipientibus ab Ierusalem: Ex Sion species decoris eius. Ergo. Vocavit
terram a solis ortu usque ad occasum, concordat verbis Domini dicentis: Oportebat Christum pati,
et resurgere a mortuis tertia die, et praedicari in nomine eius poenitentiam et remissionem
peccatorum per omnes gentes 10. Omnes enim gentes sunt a solis ortu usque ad occasum. Quod
vero Ex Sion species decoris eius, quod inde coepit decus Evangelii eius, quod inde annuntiari
coepit speciosus forma prae filiis hominum 11, concordat verbis Domini dicentis: Incipientibus ab
Ierusalem. Concinunt nova veteribus, vetera novis: dicunt ad invicem seraphim duo: Sanctus,
sanctus, sanctus Dominus Deus Sabaoth 12. Et consonant duo Testamenta, et unam vocem habent
duo Testamenta: audiatur vox concinentium Testamentorum, non calumniantium exhaeredatorum.

279

