percutiam, et ego sanabo 41? An vero Saulus persecutor moreretur, nisi de coelo percuteretur 42;
aut praedicator excitaretur, nisi illius sanguine vivificaretur? Sed hoc viderint qui scripserunt; non in
incerto intellectum nostrum constituere nos debemus. Hanc avem potius in solitudine agnoscamus;
hoc enim inde Psalmus voluit ponere: Pelicanus in solitudine. Puto ego hic intellegi Christum natum
de virgine. Solus enim sic, ideo solitudo: in solitudine natus, quia solus ita natus. Post nativitatem
ventum est ad passionem: a quibus crucifigebatur? numquid ab stantibus? numquid a lugentibus?
Ergo tamquam in nocte ignorantiae ipsorum, et tamquam in parietinis ruinae ipsorum. Ecce
nycticorax et in parietinis, amat et noctem. Nam nisi amaret, unde diceret: Pater, ignosce illis, quia
nesciunt quid faciunt 43? Deinde natus in solitudine, quia solus ita natus; passus in tenebris
Iudaeorum tamquam in nocte, in praevaricatione tamquam in ruinis: quid postea? Vigilavi. Ergo
dormieras in parietinis, et dixeras: Ego dormivi. Quid est: Ego dormivi? Quia volui, dormivi; noctem
amando dormivi: sed ibi sequitur: Et exsurrexi 44. Ergo hic: Vigilavi. Sed posteaquam vigilavit, quid
egit? Ascendit in coelum, factus est sicut passer volando, id est ascendendo: singularis in tecto, id
est in coelo. Ergo pelicanus nascendo, nycticorax moriendo, passer resurgendo: ibi in solitudine,
velut solus; hic in parietinis, velut ab eis occisus, qui stare non potuerunt in aedificio; hic vero iam
vigilans et volans singularis in tecto, ibi interpellat pro nobis 45. Caput enim nostrum passer est,
corpus illius turtur. Etenim passer invenit sibi domum. Quam domum? In coelo est, interpellat pro
nobis. Et turtur nidum sibi, Ecclesia Dei nidum de lignis crucis ipsius; ubi ponat pullos suos 46,
parvulos suos. Vigilavi, et factus sum sicut passer singularis in tecto.
9. [v. 9.] Tota die exprobrabant mihi inimici mei, et qui laudabant me, adversus me iurabant. Ore
laudabant, corde insidias praeparabant. Audi laudem ipsorum. Magister, scimus quia viam Dei in
veritate doces, et personam non accipis: licet tributum dare Caesari? 47 Quem laudas, supplantas.
Quare nisi quia qui laudabant me, adversus me iurabant? Unde autem hoc opprobrium, nisi quia
veni facere membra mea peccatores, ut agendo poenitentiam sint in corpore meo? Inde totum
opprobrium, inde persecutio: Quare magister vester cum peccatoribus et publicanis manducat? Non
est opus sanis medicus, sed aegrotantibus 48. Utinam vos aegrotare nossetis, ut medicum
quaereretis; non occideretis, et per superbam dementiam falsa sanitate periretis.

De peccatis spe veniae commissis.
10. [v. 10.] Mihi autem unde tota die exprobrabant inimici mei? unde qui laudabant me, adversus
me iurabant? Quoniam cinerem sicut panem manducavi, et potum meum cum fletu miscebam.
Quia haec genera hominum habere in suis membris sananda voluit et liberanda, inde opprobrium.
Hodieque Paganorum opprobrium quale in nos est? quid putatis, fratres, quid eos putatis dicere
nobis? Vos corrumpitis disciplinam, moresque generis humani pervertitis. Quid inveheris? dic
quamobrem; quid fecimus? Dando, inquit, hominibus poenitentiae locum, promittendo impunitatem
omnium delictorum: ideo homines mala faciunt, securi quod eis, cum conversi fuerint, omnia
dimittuntur. Hinc ergo opprobrium: Quoniam cinerem sicut panem manducavi, et potum meum
cum fletu miscebam. O qui insultas, invito te ad istum panem. Non enim audes te dicere non esse
peccatorem. Discute conscientiam tuam, ascende tribunal mentis tuae, noli tibi parcere, examina
te, loquatur tibi medulla cordis; vide utrum audeas innocentiam profiteri. Hic plane si se respexerit,
conturbabitur; si se non palpaverit, confitebitur. Et quid agis miser, si non erit portus impunitatis? Si
sola fuit peccandi licentia, et nulla peccatorum est indulgentia, ubi eris? quo ibis? Certe et pro te
factum est, ut pauper iste cinerem sicut panem manducaret, et potum suum cum fletu misceret.
Non te iam delectat tale convivium? Sed tamen, inquit, augent homines peccata spe veniae. Imo
augerent peccata desperatione veniae. Nonne attendis quam licentiosa crudelitate vivant
gladiatores? Unde hoc, nisi iam tamquam ad ferrum et victimam destinati, explere volunt libidinem,
antequam fundant sanguinem? Nonne et tu hoc tibi diceres: Iam peccator sum, iam iniquus, iam
damnandus, nulla veniae spes est; cur iam non faciam quidquid libet, etsi non licet? Cur non
impleam, quantum possum, quaecumque desideria, si post haec non restant nisi sola tormenta?
Nonne hoc tibi diceres, et desperatione ipsa peior fieres? Potius ergo te corrigit qui indulgentiam
promittit, et dicit: Redite praevaricatores ad cor 49. Nolo mortem impii; quantum ut revertatur, et
vivat 50. Hoc procul dubio portu proposito, deponis vela iniquitatis, convertis proram, velificas ad
iustitiam, et sperans vitam, non neglegis medicinam. Nec in hoc tibi displiceat Deus, tamquam per
istam indulgentiae promissionem securos fecerit peccatores. Etenim ne desperatione homines
peius viverent, promisit indulgentiae portum, rursus, ne spe veniae peius viverent, fecit diem mortis
incertum: providentissime utrumque constituens, et revertentes quo recipiantur, et differentes
unde terreantur. Manduca cinerem velut panem, et fletum tuum cum potu misce; per hoc
convivium venies ad mensam Dei. Noli desperare; promissa est indulgentia tibi. Deo gratias, inquit,
quia promissa est; teneo promissum Dei. Ergo iam bene vive. Cras, inquit, bene vivam.
Indulgentiam tibi Deus promisit; crastinum diem tibi nemo promisit. Si male vixisti, bene vive iam

687

