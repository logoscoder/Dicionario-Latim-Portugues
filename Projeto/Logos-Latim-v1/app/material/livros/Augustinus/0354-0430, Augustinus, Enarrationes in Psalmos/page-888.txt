Nec naufragio tibi posset auferri. Nam aliquando perdunt omnia in mari, nudi exeunt. Multi
naufragaverunt cum Paulo 23: amatores huius saeculi passi sunt naufragium, et nudi omnes
exierunt; illi et quod foris habebant amiserunt, et domum cordis sui invenerunt inanem: Paulus
autem in corde ferebat patrimonium fidei suae; nullis fluctibus, nullis tempestatibus potuit auferri;
nudus exiit, et dives exiit. Tales divitias quaerere debemus. Sed non eas video, dicis mihi. Stulta
anima, non eas vides oculis carnis tuae; habeto oculum cordis, et vides eas. Sed non vides fidem.
Quare illam vides in altero? Quare clamas quando tibi frangitur, si non eam vides? Frangat tibi
aliquis fidem; clamas. Vis ergo tibi exhiberi, et tunc vides; cum petitur, ut exhibeas, tunc non vides?
Quod clamas alium non habere erga te, plange te non habere erga alium. Et vide quia peccatum
quod facis, sine substantia est. Quod enim acquiritur de peccato, videtur esse substantia. Sed et
hoc non acquiritur. Ille enim habet aurum, qui novit uti auro: qui autem auro uti non novit, habetur,
non habet; possidetur, non possidet. Estote domini auri, et non servi auri: quia et aurum Deus fecit,
et te super aurum ipse fecit; aurum fecit ad subsidium tuum, et te ad imaginem suam. Vide quod
supra te est, et calcas quod infra te est. Quid ergo acquisisti? Vis videre quam aqua sine substantia
sit? Tolle tecum ad inferos quod acquisisti: quid facturus es? Acquisisti aurum, perdidisti fidem: post
paucos dies exis de hac vita, aurum quod acquisisti perdita fide, auferre tecum non potes; cor tuum
inane fidei, ad poenas exit, quod plenum fide ad coronam exiret. Ecce nihil est quod fecisti, et
propter nihil Deum offendisti. Aqua sine substantia est quae te demersit. Propter quid irritavit Deum
peccator 24? Confundantur inique facientes vane 25. Nemo enim non inaniter inique facit; sed nemo
considerat.

Avari homines cupiditate caecantur.
10. Eunt homines, audiunt proverbium illud vulgare; et proverbia Dei dormitant in eis. Quod
proverbium? Malo quod teneo, quam quod spero. O infelix, quid tenes? Ecce dicis: Malo quod teneo;
tene sic ut non amittas, et dic: Malo quod teneo. Si autem non tenes, quare non illud tenes quod
non potes amittere? Quid ergo tenes? Aurum. Tene ergo; si tenes, non tibi auferatur invito. Si
autem et per aurum traheris quo non vis, et ideo te quaerit maior raptor, quia invenit minorem
raptorem; ideo te quaerit maior aquila, quia prior cepisti leporem: praeda tibi fuit minor, praeda eris
maiori. Haec non vident homines in rebus humanis; tanta cupiditate caecantur. Mira res est, fratres;
horrent qui considerant. Quaerit potentior infirmiorem, et quaerit eum opprimere, non ob aliud, nisi
quia habet quod illi auferat: videt illum pati sub se tribulationem, non ob aliud, nisi propter quod
habet; et hoc ipse, propter quod ille patitur tribulationem, ad se congerit. Non attendebat, quando
illum persequebatur; ille fugiebat, ille torquebatur, ille timebat, ille ubi se absconderet quaerebat:
unde pateretur ista mala, nisi quia habebat? Vel in illo disce quid fugias: quia res quae illum
torquebat, te persequente, ne auferretur a te, et te sic habet torquere alio persequente. Attendis
quia pinguis est: si propterea illum quaeris, quia pinguis est; time pinguescere, ne alter te quaerat.
Et omnia inaniter fiunt: quaere finem; tenebrae occurrunt: quaere quare; nihil occurrit.
11. [v. 6.] Ergo exsultent et laetentur in Domino qui dicunt: Pertransiit anima nostra aquam sine
substantia, et recipiant substantiam suam. Perdiderunt illam viventes prodige; sed num pauper
factus est Pater? Redeant, et invenient ibi divitias quas in longinqua peregrinatione cum
meretricibus consumpserunt; evadant aquam sine substantia, et dicant: Benedictus Dominus, qui
non dedit nos in venationem dentibus eorum. Venantes enim erant persequentes, et posuerunt
escam in muscipula. Quam escam? Dulcedinem vitae huius, ut unusquisque propter dulcedinem
huius vitae mittat caput in nequitiam, et muscipula comprimatur. Non illi in quibus erat Dominus, illi
qui dicunt: Nisi quia Dominus erat in nobis; non capti sunt in muscipula. Sit in te Dominus, et nec tu
capieris in muscipula; clama: Benedictus Dominus, qui non dedit nos in venationem dentibus
eorum.

Sit in te Dominus et de maioribus minis eruat te.
12. [v. 7.] Anima nostra sicut passer eruta est de muscipula venantium. Quia in ipsa anima
Dominus erat, ideo sicut passer eruta est anima de muscipula venantium. Quare sicut passer? Quia
incauta ceciderat sicut passer; et poterat dicere postea: Ignoscet mihi Deus. O passer instabilis, fige
potius pedes in petra, noli ire ad muscipulam. Caperis, consumeris, obtereris. Sit in te Dominus, et
de maioribus minis eruet te, de muscipula venantium. Quomodo si videas avem veluti iam cadere
in muscipulam, facis maiorem strepitum, ut volet de muscipula: sic et martyres, iam forte aliqui
ipsorum intendebant collum in dulcedinem vitae huius; Dominus qui erat in illis, fecit strepitum
gehennarum, et erutus est passer de muscipula venantium: Anima nostra sicut passer eruta est de
muscipula venantium. Et quid? semper erit illa muscipula? Muscipula erat dulcedo vitae huius: illi
non haeserunt in muscipula, et occisi sunt; illis occisis muscipula fracta est; iam non remansit

888

