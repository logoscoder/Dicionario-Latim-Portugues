tu lumen eras, quia peccator eras. Dicit enim Apostolus eis quos vult audire vocem laudis: Fuistis
enim aliquando tenebrae, nunc autem lux 17. Quid est: Fuistis aliquando tenebrae, nisi veteres
homines? Nunc autem lux: non sine causa lux estis, qui fuistis iamdudum tenebrae, nisi quia
illuminati estis. Noli putare teipsum esse lucem: illa est lux, quae illuminat omnem hominem
venientem in hunc mundum 18; tu autem per teipsum, per malam voluntatem, per aversionem tuam
tenebratus eras, modo luces. Sed subiecit statim, ne superbirent illi quibus dictum est: Nunc autem
lux, et addidit, in Domino. Sic enim ait: Fuistis aliquando tenebrae, nunc autem lux in Domino. Ergo
si praeter Dominum, nec lux: si autem ideo lux, quia in Domino; quid habes quod non accepisti? Si
autem accepisti, quid gloriaris quasi non acceperis? Hoc enim ipse Apostolus dixit alio loco
hominibus superbientibus, et volentibus sibi tribuere quod Dei est, et de bono sic gloriari quasi de
suo, hoc eis dicit: Quid enim habes quod non accepisti? Si autem accepisti, quid gloriaris quasi non
acceperis 19? Qui dedit humili, aufert superbo: quia qui dedit, potest auferre. Ad hoc enim pertinet,
fratres, si tamen exposui quod volui, exposui autem quantum potui, etsi non quantum volui, ad hoc
pertinet quod ait: Lavabo in innocentibus manus meas, et circumdabo altare tuum, Domine, ut
audiam vocem laudis tuae: id est, ex ipso bono meo non de me praesumam, sed de te qui dedisti,
ne laudari velim de me in me, sed de te in te. Ideo sequitur: Ut audiam vocem laudis tuae, et
enarrem universa mirabilia tua: non mea, sed tua.
12. [vv 8.9.] Et iam videte, fratres, videte amatorem illum Dei de Deo praesumentem, positum inter
malos, rogantem Deum ut non comperdatur cum malis, quia non errat Deus in iudicando. Tu enim
cum videris homines in unum locum intrasse, putas eiusdem meriti esse: Deus autem non fallitur,
noli timere. Tu iudicante vento discernis paleam a frumento: ventum vis flare tibi, et tu non es
ventus, sed optas tibi flare ventum: et cum ventilabro utrumque excusseris, ventus leve tollit, grave
manet. Quaeris ergo ventum ad iudicandam aream. Numquid Deus quaerit alterum qui secum
iudicet, ne perdat cum malis bonos? Non itaque timeas; securus esto bonus, etiam in medio
malorum; et dic quae audis: Domine, dilexi decorem domus tuae. Domus Dei, Ecclesia est; adhuc
habet malos, sed decor domus Dei in bonis est, in sanctis est: ipsum decorem domus tuae dilexi. Et
locum habitationis gloriae tuae. Quid est hoc? Et hoc dicam, ad illum sensum pertinet subobscurum
aliquantum: adiuvet me Dominus, et intentio cordis vestri ab eodem Domino inspirata. Quid ait,
locum habitationis gloriae tuae? Dixit prius, decorem domus tuae: et exponit quid sit decor domus
Dei: Locus, inquit, habitationis gloriae tuae. Non sufficit dicere: Locus habitationis Dei, sed: Locus
habitationis gloriae Dei. Quae est gloria Dei? De qua paulo ante dicebam, ut et qui fit bonus, non in
se, sed in Domino glorietur 20. Omnes enim peccaverunt, et egent gloria Dei 21. In quibus ergo sic
habitat Dominus, ut et de bonis suis ipse glorificetur, ut non sibi velint tribuere, et quasi proprium
vindicare quod ab illo acceperunt, ipsi pertinent ad decorem domus Dei. Nec discerni illos vellet
Scriptura, nisi quia sunt quidam qui donum Dei habent quidem, et nolunt in Deo gloriari, sed in se:
habent quidem donum Dei, sed non pertinent ad decorem domus Dei. Qui enim pertinent ad
decorem domus Dei, in quibus habitat gloria Dei, ipsi sunt locus habitationis gloriae Dei. In quibus
autem habitat gloria Dei, nisi qui sic gloriantur, ut non in se, sed in Domino glorientur? Ergo quia
dilexi decorem domus tuae, id est, omnes qui ibi sunt et gloriam tuam quaerunt; sed et non
praesumpsi in homine, et non consensi impiis, et non introibo, et non sedebo in congregatione
eorum; quia ita fui in Ecclesia Dei, quid mihi retribues? Sequitur quid respondeamus: Ne comperdas
cum impiis animam meam, et cum viris sanguinum vitam meam.

Quomodo christianis sit agendum.
13. [vv 10-12.] In quorum manibus iniquitates sunt, dextera eorum repleta est muneribus: munera
non solum pecunia est, non solum aurum et argentum, non solum exenia sunt; neque omnes qui
accipiunt ea, accipiunt munera. Aliquando enim accipiuntur ab Ecclesia. Quod dico, Petrus accepit,
Dominus accepit, loculos habuit, ea quae mittebantur Iudas auferebat. Sed quid est accipere
munera? Propter munera laudare hominem, adulari homini, palpare blandiendo, iudicare contra
veritatem propter munera. Propter quae munera? Non solum propter aurum et argentum et
huiusmodi aliquid, sed etiam propter laudem qui iudicat male, munus accipit, et munus quo nihil
inanius. Patuit enim illi manus ad accipiendum iudicium linguae alienae, et perdidit iudicium
conscientiae suae. Ergo in quorum manibus iniquitates sunt, dextera eorum repleta est muneribus.
Videtis, fratres, quia coram Deo sunt, et in quorum manibus non sunt iniquitates, nec dextera
eorum repleta est muneribus, utique coram Deo, et non possunt nisi Deo dicere: Tu scis: non
possunt nisi illi dicere: Ne comperdas cum impiis animam meam, et cum viris sanguinum vitam
meam; qui solus potest videre, quia non accipiunt munera. Verbi causa, contingit ut duo homines
habeant causam apud servum Dei; nemo nisi suam iustam dicit causam; nam si iniquam putaret
causam suam, iudicem non quaereret. Et ille se putat iustam causam habere, et ille. Veniunt ad
iudicem. Antequam proferatur sententia, ambo dicunt: Amplectimur iudicium tuum; quidquid
iudicaveris, absit ut respuamus. Quid et tu dicis? Iudica quidvis, tantum iudica: prorsus si in aliquo

76

