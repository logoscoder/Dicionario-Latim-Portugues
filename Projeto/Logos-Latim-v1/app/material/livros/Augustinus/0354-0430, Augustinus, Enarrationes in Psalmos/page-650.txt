ut sis pulcher: peccator eras, confitere ut sis iustus. Foedare te potuisti; formosum te facere non
potes. Qualis autem est sponsus noster, qui foedam amavit, ut pulchram faceret? Quomodo, ait
aliquis, foedam amavit? Non veni, inquit, vocare iustos, sed peccatores 18. Quos vocas peccatores,
ut remaneant peccatores? Non, inquit. Et quomodo non erunt peccatores? Confessio et pulchritudo
in conspectu eius. Confitentur enim peccata sua, vomunt mala quae avide voraverant; non redeunt
ad vomitum suum, sicut canis immundus 19: et erit confessio et pulchritudo. Amamus
pulchritudinem; prius eligamus confessionem, ut sequatur pulchritudo. Iterum existit qui amat
potentiam, amat et magnificentiam; vult esse magnus quomodo Angeli sunt. Magnificentia
quaedam est in Angelis; et tanta potentia, ut si faciant Angeli quidquid possunt, sustineri non
possit. Et omnis homo desiderat potentiam Angelorum, sed iustitiam Angelorum non amat. Prius
iustitiam dilige, et sequetur te potentia. Quid enim sequitur et hic? Sanctitas et magnificentia in
sanctificatione eius. Tu iam quaerebas magnificentiam: prius dilige sanctitatem; cum sanctificatus
fueris, eris et magnificus. Nam si praepostere prius esse volueris magnificus, ante cadis quam
surgas: non enim surgis, sed extolleris. Melius surgis, si te ille erigat qui non cadit. Descendit enim
ad te ille qui non cadit: tu cecideras, ille descendit, porrexit tibi manum; non potes viribus tuis
surgere, amplectere manum descendentis, ut erigaris a forti.
8. [v. 7.] Quid ergo? Si confessio et pulchritudo in conspectu eius, sanctitas et magnificentia in
sanctificatione eius (hoc annuntiamus, cum aedificamus domum; ecce iam annuntiatum est
gentibus); quid debent facere gentes, quibus annuntiaverunt illi qui silvam exstirpaverunt? Iam ad
ipsas gentes dicit: Afferte Domino patriae gentium, afferte Domino gloriam et honorem: nolite
vobis; quia et illi qui vobis annuntiaverunt, non suam, sed illius gloriam annuntiaverunt: et vos
afferte Domino gloriam et honorem; et dicite: Non nobis, Domine, non nobis, sed nomini tuo da
gloriam 20. Nolite spem in homine ponere. Si baptizatur unusquisque vestrum, dicat: Ille me
baptizat, de quo amicus sponsi dixit: Hic est qui baptizat 21. Si enim haec dixeritis, affertis Domino
gloriam et honorem: Afferte Domino gloriam et honorem.

Confessio cordisque humilitas, hostiae sunt acceptabiles Deo.
9. [v. 8.] Afferte Domino gloriam nomini eius. Non nomini hominum, non nomini vestro, sed nomini
eius afferte gloriam. Tollite hostias, et introite in atria eius. Tollite hostias: quid allaturi estis, ut
introeatis in atria eius? Iam enim crevit domus, et facta sunt atria; qui afferunt hostias, intrent in
atria. Tauros allaturi sumus, hircos vel oves? Absit. Si voluisses sacrificium, dedissem utique. Ille
nobis hostiam commendabat, quam offerre debemus. Videte ne illa sit hostia, de quo iamdudum
dixit: Confessio et pulchritudo in conspectu eius. Confessio hostia est Deo. O ergo gentes, si vultis
intrare in atria eius, nolite vacuae intrare: Tollite hostias. Quas hostias nobiscum portaturi sumus?
Sacrificium Deo spiritus contribulatus; cor contritum et humiliatum Deus non spernit 22. Cum humili
corde intra in domum Dei, et cum hostia intrasti. Si autem superbus es, inanis intras. Nam unde
superbires, nisi inanis esses? Nam si plenus esses, non inflareris. Quomodo plenus esses? Si tecum
tolleres hostiam, quam portares ad atria Domini. Iam ne diu teneamus, curramus caetera. Videte
crescentem domum, videte aedificium ire per totum orbem terrarum. Gaudete, quia intrastis in
atria; gaudete, quia aedificamini in templum Dei. Qui enim intrant, ipsi aedificantur, ipsi sunt domus
Dei: ille est inhabitator, cui aedificatur domus toto orbe terrarum, et hoc post captivitatem. Tollite
hostias, et introite in atria eius.
10. [vv. 9.10.] Adorate Dominum in atrio sancto eius: in catholica Ecclesia; hoc est atrium sanctum
eius. Nemo dicat: Ecce hic est Christus, ecce illic. Exsurgent enim pseudoprophetae. Dic cis istud:
Lapis super lapidem non relinquetur, qui non destruatur 23: ad parietem dealbatum vocatis; in atrio
sancto adoro Deum meum.

Donatistae acriter impugnantur.
11. Commoveatur a facie eius universa terra: dicite in nationibus, Dominus regnavit a ligno. Etenim
correxit orbem terrae, qui non commovebitur. Quae testimonia aedificationis domus Dei! Intonant
nubes coelorum per totum orbem terrarum aedificari domum Dei; et clamant ranae de palude: Nos
soli sumus christiani. Quae testimonia profero? Psalterii. Profero quod surdus cantas: aperi aures, tu
cantas ista; cantas mecum, et non concordas mecum; lingua tua sonat quod sonat mea, et cor
tuum dissonat a corde meo. Nonne tu cantas ista? Vide testimonia orbis terrarum: Commoveatur a
facie eius universa terra: et tu dicis non commoveri? Dicite in nationibus, Dominus regnavit a ligno.
An forte hic obtinebunt, et dicent se regnare a ligno, qui a fustibus Circumcellionum regnant? De
cruce Christi regna, si a ligno regnaturus es. Nam lignum hoc tuum ligneum te facit: lignum Christi
per mare te traicit. Audis Psalmum dicentem: Correxit orbem terrae, qui non commovebitur; et tu

650

