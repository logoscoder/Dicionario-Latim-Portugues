vobis videatur. Si enim Deus fecit nos qui non eramus, magnum illi est reparare qui eramus? Ergo
hoc vobis incredibile non videatur, quia quasi putrescere mortuos videtis, et ire in cineres et in
pulverem. Aut si incendatur aliquis mortuus, aut si canes dilanient eum, putatis quia inde non erit
resurrecturus? Omnia quae discerpuntur et in favillas quasdam putrescunt, integra Deo sunt. In illa
enim elementa mundi eunt, unde primo venerunt, quando facti sumus: non illa videmus; sed tamen
Deus unde scit producet illa, quia et antequam essemus, unde sciebat nos produxit. Talis ergo
resurrectio carnis nobis promittitur, ut quamvis ipsa sit caro quam modo portamus, quae
resurrectura est, tamen non habeat corruptionem quam modo habet. Modo enim ex corruptione
fragilitatis, si non manducemus, deficimus et esurimus; si non bibamus, deficimus et sitimus; si diu
vigilemus, deficimus et dormimus: si diu dormiamus, deficimus; ideo vigilamus: si diu manducemus
et bibamus; quamvis propter refectionem manducemus et bibamus, ipsa diuturna refectio defectio
est: si diu stemus, fatigamur: ideo sedemus: et si diu sedeamus, et ibi fatigamur, et ideo surgimus.
Deinde videte quia nullus est carnis nostrae status: quoniam infantia avolat in pueritiam; et quaeris
infantiam, et non est infantia, quia iam pro infantia pueritia est: iterum et ipsa migrat in
adolescentiam; quaeris pueritiam, et non invenis: adolescens fit iuvenis; quaeris adolescentem, et
non est: iuvenis fit senex; quaeris iuvenem, et non invenis: et senex moritur; quaeris senem, et non
invenis. Non stat ergo aetas nostra: ubique fatigatio est, ubique lassitudo, ubique corruptio.
Attendentes qualem nobis spem resurrectionis promittat Deus, in istis omnibus multiplicibus
defectionibus nostris sitimus illam incorruptionem; et sic caro nostra multipliciter sitit Deo. In ista
Idumaea, in isto deserto, quam multipliciter laborat, tam multipliciter sitit; quam multipliciter
fatigatur, tam multipliciter sitit illam infatigabilem incorruptionem.

Deum anima et corpore sitiamus.
7. Quamquam, fratres mei, boni christiani et fidelis etiam in hoc saeculo caro Deo sitit: quia si opus
est carni pane, si opus est aqua, si opus est vino, si opus est nummo, si opus est iumento carni
huic, a Deo petere debet, non a daemoniis, et idolis, et a nescio quibus potestatibus huius saeculi.
Sunt enim qui, quando famem patiuntur in isto saeculo, dimittunt Deum, et rogant Mercurium, aut
rogant Iovem ut det illis, aut quam dicunt Coelestem, aut aliqua daemonia similia: non Deo sitit
caro ipsorum. Qui autem Deo sitiunt, undique debent sitire, et anima, et carne: quia et animae
Deus dat panem suum, id est verbum veritatis; et carni Deus dat quae necessaria sunt, quia Deus
fecit et animam et carnem. Propter carnem tuam rogas daemonia: numquid animam Deus fecit, et
carnem tuam daemonia fecerunt? Qui fecit animam, ipse fecit et carnem: qui fecit ambas res, ipse
pascit ambas res. Utrumque nostrum Deo sitiat, et ex labore multiplici simpliciter satietur.

Saeculum hoc horridum est desertum.
8. [v 3.] Ubi autem sitit anima nostra, et multipliciter caro nostra, non cuicumque, sed tibi, Domine,
id est Deo nostro; ubi sitit? In terra deserta, et sine via, et sine aqua. Saeculum istud diximus; ipsa
est Idumaea, hoc est desertum Idumaeae, unde titulum Psalmus accepit. In terra deserta. Parum
est, deserta, ubi nullus hominum habitat; insuper, et sine via, et sine aqua. Utinam vel viam
haberet ipsum desertum! utinam illuc homo incurrens, vel nosset qua inde exiret! Non videt
hominem ad solatium, non videt viam qua careat deserto. Ergo ibi divertit. Utinam esset vel aqua,
unde reficeretur, qui inde non potest exire! Malum desertum, horribile et timendum! et tamen Deus
misertus est nostri, et fecit nobis viam in deserto, ipsum Dominum nostrum Iesum Christum 12; et
fecit nobis consolationem in deserto, mittendo ad nos praedicatores verbi sui; et dedit nobis aquam
in deserto, implens Spiritu sancto praedicatores suos, ut fieret in eis fons aquae salientis in vitam
aeternam 13. Et ecce habemus hic omnia; sed non sunt de deserto. Ergo proprietatem deserti prius
commendavit Psalmus, ut et tu cum audisses in quo malo esses, si quas hic habere posses
consolationes, vel sociorum, vel viae, vel aquae, non tribueres deserto, sed illi qui te visitare
dignatus est in deserto.

Ideo vidisti me, ut ego viderem Te.
9. Sic in sancto apparui tibi, ut viderem potentiam tuam, et gloriam tuam. Primo sitivit anima mea,
et caro mea multipliciter tibi in deserto, et in terra sine via, et sine aqua; et sic in sancto apparui
tibi, ut viderem potentiam tuam, et gloriam tuam. Nisi quis primo sitiat in isto deserto, id est malo
in quo est, nunquam pervenit ad bonum quod est Deus. Apparui autem tibi, inquit, in sancto. Iam in
sancto est magna consolatio. Apparui tibi, quid est? Ut videres me: et ideo vidisti me ut viderem te.
Apparui tibi, ut viderem. Non dixit. Apparui tibi, ut videres; sed: Apparui tibi, ut viderem potentiam
tuam, et gloriam tuam. Unde et Apostolus: Nunc autem, inquit, cognoscentes Deum, imo cogniti a
Deo 14. Prius enim apparuistis Deo, ut possit vobis apparere Deus. Ut viderem potentiam tuam, et

384

