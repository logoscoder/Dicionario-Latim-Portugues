enim educti sumus de terra Aegypti, omnes per mare Rubrum transivimus, inimici nostri
persequentes nos in aqua perierunt. Non simus ingrati Deo nostro; non obliviscamur Deum
manentem, et fabricemus in nobis deum recentem. Qui eduxi te de terra Aegypti: loquitur Deus.
Dilata os tuum, et adimplebo illud. Angustias pateris in te propter deum recentem constitutum in
corde tuo; frange vanum simulacrum, deice de conscientia tua fictum idolum: dilata os tuum,
confitendo, amando; et adimplebo illud, quoniam apud me fons vitae 45.
16. [v. 12.] Hoc quidem dicit Dominus; sed quid sequitur? Et non obaudivit populus meus vocem
meam. Non enim loqueretur ista, nisi populo suo: scimus enim quia quaecumque Lex dicit, his qui
in Lege sunt dicit 46. Et non obaudivit populus meus vocem meam; et Israel non intendit mihi. Quis?
cui? Israel mihi. O ingrata anima! per me anima, a me vocata anima, a me in spem reducta, a me a
peccatis abluta: Et Israel non intendit mihi. Baptizantur enim et transeunt per mare Rubrum; sed in
via murmurant, contradicunt, conqueruntur, seditionibus conturbantur, ingrati ei qui liberavit a
persequentibus hostibus, qui ducit per siccum, per eremum, cum cibo tamen et potu, cum lumine
nocturno et umbraculo diurno: Et Israel non intendit mihi.
17. [v. 13.] Et dimisi eos secundum affectiones cordis eorum. Ecce torcular: aperta sunt foramina,
currit amurca. Et dimisi eos, non secundum salutem praeceptorum meorum; sed, secundum
affectiones cordis eorum: donavi eos sibi. Dicit et Apostolus: Tradidit illos Deus in concupiscentias
cordis eorum 47. Dimisi eos secundum affectiones cordis eorum; ibunt in affectionibus suis. Inde est
quod horretis: si tamen eliquamini in gemellaria abscondita Domini, si tamen apothecas eius
adamastis, inde est quod horretis. Alii defendunt circum, alii amphitheatrum, alii casas in vicis, alii
theatra, alii illud, alii illud; alii postremo deos recentes suos: Ibunt in affectionibus suis.
18. [vv 14.15.] Si plebs mea audisset me; Israel si in viis meis ambulasset. Dicit enim fortasse iste
Israel: Ecce pecco, manifestum est; eo post affectiones cordis mei: sed quid facio? Diabolus hoc
facit, daemones hoc faciunt. Quid est diabolus? qui sunt daemones? Certe inimici tui. Israel si in viis
meis ambulasset; in nihilum omnes inimicos eorum humilassem. Ergo: Si plebs mea, audisset me:
quare enim mea, si non audit me? Si plebs mea, audisset me. Quid est, plebs mea? Israel. Quid est,
audisset me? Si in viis meis ambulasset. Queritur, et gemit sub inimicis: In nihilum inimicos eorum
humilassem, et super tribulantes eos misissem manum meam.

Damno tuo ad ea redis quibus renuntiasti.
19. [v. 16.] Nunc vero quid queruntur de inimicis? Ipsi facti sunt peiores inimici. Quomodo enim?
quid sequitur? De inimicis querimini; vos quid estis? Inimici Domini mentiti sunt ei. Renuntias?
Renuntio: et redit ad quod renuntiat. Utique quibus rebus renuntias, nisi factis malis, factis
diabolicis, factis a Deo damnandis; furtis, rapinis, periuriis, homicidiis, adulteriis, sacrilegiis, sacris
abominandis, curiositatibus? His omnibus renuntias, et rursus his inflexus superaris. Facta sunt tibi
posteriora deteriora prioribus: canis reversus ad vomitum suum, et sus lota in volutabris coeni 48.
Inimici Domini mentiti sunt ei. Et quanta patientia Domini! Quare non prosternuntur? quare non
trucidantur? quare non terra dehiscente sorbentur? quare non coelo flagrante incenduntur? Quia
magna patientia Domini. Et erunt impuniti? Absit. Non sibi tantum de Dei misericordia blandiantur,
ut sibi eius iniustitiam polliceantur. Ignoras quia Dei patientia ad poenitentiam te adducit? Tu
autem secundum duritiam cordis tui et cor impoenitens, thesaurizas tibi iram in die irae et
revelationis iusti iudicii Dei, qui reddet unicuique secundum opera sua 49. Et si modo non reddit,
tunc reddet: si enim modo reddit, ad tempus reddit; non converso autem nec correcto, in aeternum
reddet. Vide ergo quia non erunt impuniti; attende quod sequitur: Inimici Domini mentiti sunt ei.
Dicturus es: Et quid eis fecit? Non vivunt? non auras carpunt? non lucem hauriunt? non fontes
potant? non fructus terrae edunt? Et erit tempus eorum in aeternum.

Inferorum ignis erit aeternus.
20. Nemo sibi ergo blandiatur, quia quasi ad torcular pertinet: bonum est illi, si ad oleum in
torculari pertineat. Non sibi polliceatur unusquisque habens facta nefaria, quae regnum Dei non
possidebunt, et dicat sibi: Quoniam habeo signum Christi et Sacramenta Christi, non delebor in
aeternum; et si purgor, per ignem salvus ero. Nam quid est quod ait Apostolus de his qui habent
fundamentum? Fundamentum aliud nemo potest ponere, praeter id quod positum est, quod est
Christus Iesus. Quid est, inquiunt, quod sequitur? "Unusquisque autem super fundamentum videat
quid superaedificat. Alius enim superaedificat aurum, argentum, lapides pretiosos; alius ligna,
fenum, stipulam: uniuscuiusque opus quale sit, ignis probabit; dies enim Domini declarabit, quia in

545

