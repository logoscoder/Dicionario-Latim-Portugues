misit. Indicat plane, fideliter indicat: quia et antequam fierent praedixit futura, ille cuius omnia
opera in fide. Resurrexit enim a mortuis, et contrectatis membris suis agnitus a discipulis suis ait:
Oportebat pati Christum, et resurgere a mortuis tertio die, et praedicari in nomine eius
poenitentiam et remissionem peccatorum. Unde, et quousque? Per omnes gentes, ait, incipientibus
ab Ierusalem 8. Quam misericordiam vero omnes exspectamus, fratres, uberiorem a Domino, nisi ut
peccata nostra dimittantur? Cum ergo ea sit magna misericordia Domini, remissio peccatorum, et
hanc remissionem peccatorum praedixit Dominus praedicari per omnes gentes. Misericordia Domini
plena est terra. Unde plena est terra? Misericordia Domini. Quare? Quia ubique dimittit peccata
Deus, quia misit coelos qui terram compluerent.
8. Et quomodo ausi sunt ipsi coeli ire cum fiducia, ex hominibus infirmis coeli fieri, nisi quia Verbo
Domini coeli solidati sunt? Unde enim haberent tantam virtutem oves inter lupos, nisi quia Spiritu
oris eius omnis virtus eorum? Ecce, inquit, mitto vos sicut oves in medio luporum 9. O Domine
misericordissime! Certe hoc facis, ut misericordia tua plena sit terra. Si ergo ita es misericors, ut
impleas terram misericordia, vide quos mittis, vide quo mittis. Quo, inquam, mittis, et quos mittis?
Oves in medium luporum. Unus lupus si mittatur in medium innumerabilium ovium, quis ei resistit?
Quid non conturbat, nisi forte quia cito satiatur? Nam omnia devoraret. Mittis infirmos inter saevos?
Mitto, inquit, quia coeli fiunt, ut terram compluant. Unde coeli homines infirmi? Sed Spiritu oris eius
omnis virtus eorum. Ecce lupi tenebunt vos, et tradent vos, et offerent potestatibus propter nomen
meum. Iam vos armate vos. Virtute vestra? Absit. Nolite cogitare quid loquamini: non enim vos
estis qui loquimini, sed Spiritus Patris vestri qui loquitur in vobis 10: quia Spiritu oris eius omnis
virtus eorum.

De persecutionum et emendationis utilitate.
9. Facta sunt haec; missi sunt Apostoli, pertulerunt pressuras. Numquid modo tantas ferimus ut
audiamus haec, quantas illi ut seminarent haec? Non. Erit ergo, fratres, infructuosus labor noster?
Non. Video constipationem vestram, sed et vos videtis sudorem nostrum. Si toleramus, et
conregnabimus 11. Ecce facta sunt illa. Ex illis ovibus missis in medium luporum et memorias
martyrum celebramus. Locus iste, quando martyris beati corpus percussum est, lupis plenus erat:
vicit tot lupos una ovis capta, et implevit locum ovibus ovis occisa. Saeviebat tunc mare ingentibus
persequentium fluctibus, ibat in aridam sitientem coelum Dei. Modo autem per illa quae illi passi
sunt, qui aciem ruperunt, glorificatum est nomen Christi: occupavit etiam ipsas potestates
ambulans super capita tumentium gurgitum. Et quia ista facta sunt, modo etiam qui vident,
nondum credentes, conventicula nostra, celebrationes, solemnitates, laudes iam manifestas et
publicas Dei nostri, putatis eos non dolere, putatis non fremere? Sed nunc impletur quod de illis
dictum est: Peccator videbit, et irascetur. Quid ergo, quia irascetur? Ne timeas, ovis, lupum. Modo
minas eorum et fremitus non timeatis. Irascitur: sed quid sequitur? Dentibus suis frendet et
tabescet 12.
10. [vv 7.9.) Quia ergo modo salsa maris aqua, quae remansit, in Christianos saevire non audet,
occultum autem murmur rodit in se, et intra mortalem pellem fremit conclusa salsugo; videte quid
sequitur: Congregans sicut in utrem aquas maris. Cum ergo antea mare liberis fluctibus saeviebat,
modo autem intra mortalia pectora inclusum amarum est, ille fecit qui in illis vicit, qui posuit tunc
mari terminos, ut in se remeantes comminuerentur fluctus eius 13. Ipse congregavit velut in utrem
aquam maris: mortalis pellis contegit amaram cogitationem. Timentes enim pelli suae, intus tenent
quod non audent emittere. Nam eadem est amaritudo: sic oderunt, sic detestantur. Sed quod tunc
aperte saeviebat, nunc occulte; quid aliud dicam quam quod dictum est: Frendet, et tabescet? Eat
ergo Ecclesia, ambulet: facta est via, strata nostra ab imperatore munita est. Ferveamus in
itineribus bonorum operum, hoc est enim ambulare nostrum. Et si quando existunt tentationum
pressurae unde non sperabantur, iam congregatis velut in utrem aquis maris, intellegamus
Dominum facere hoc ad disciplinam, ut excutiat a nobis male praefidentem de temporalibus
securitatem, et dirigat nos in regnum suum composito desiderio. Quod desiderium tribulationibus
hinc atque hinc contundentibus producitur, ut simus canori auribus Domini tamquam tubae
ductiles. Dictum est enim et hoc in Psalmis, ut in labis ductilibus laudemus Deum 14. Tuba ductilis
malleo producitur, ita christianum cor in Deum pressurarum plagis extenditur.
11. Meminerimus ergo, fratres, iam his temporibus, quibus congregata est velut in utrem aqua
maris, non deesse Deo unde proferat quo nos emendet: cum emendatione nobis opus est. Ideo
enim sequitur. Ponens in thesauris abyssos. Thesauros Dei dicit secretum Dei. Novit ille omnium
corda, quid ad tempus proferat, unde proferat, quantam potestatem tribuat malis in bonos, ad
iudicandos quidem malos, erudiendos autem bonos. Novit quomodo haec agat, qui ponit in

130

