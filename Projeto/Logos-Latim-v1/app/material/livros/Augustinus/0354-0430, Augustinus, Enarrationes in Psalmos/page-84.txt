18. [v 10.] Quoniam pater meus et mater mea dereliquerunt me. Fecit se parvulum Deo: ipsum
fecit patrem, ipsum fecit matrem. Pater est, quia condidit, quia vocat, quia iubet, quia regit: mater,
quia fovet, quia nutrit, quia lactat, quia continet. Pater meus et mater mea dereliquerunt me;
Dominus autem assumpsit me, et regendum et nutriendum. Mortales parentes genuerunt, filii
successerunt, mortales mortalibus, et ad hoc nati sunt qui succederent, ut qui genuerunt
decederent: non decedet qui me creavit, ego ab illo non recedam. Pater meus et mater mea
dereliquerunt me: Dominus autem assumpsit me. Exceptis etiam illis duobus parentibus, de quorum
carne nati sumus, patre masculo, et matre femina, tamquam Adam et Eva; exceptis illis duobus
parentibus, habemus hic alium patrem, et aliam matrem, vel potius habuimus. Pater secundum
saeculum diabolus est, et fuit nobis pater cum essemus infideles; nam infidelibus dicit Dominus:
Vos a patre diabolo estis 28. Si ille pater omnium impiorum, qui operatur in filiis diffidentiae 29,
mater quae est? Est quaedam civitas, quae Babylonia dicitur: civitas ista, societas est omnium
perditorum ab oriente usque in occidentem; ipsa habet regnum terrenum. Secundum hanc
civitatem respublica quaedam dicitur, quam modo videtis senescere et minui: haec prima fuit
mater nostra, in hac nati sumus. Cognovimus alium patrem, Deum; reliquimus diabolum. Quando
enim audet accedere ad eos, quos ille suscepit qui superat omnia? Cognovimus aliam matrem,
Ierusalem coelestem, quae est sancta Ecclesia, cuius portio peregrinatur in terra: reliquimus
Babyloniam. Pater meus et mater mea dereliquerunt me: non habent iam quod mihi praestent; quia
et quando mihi praestare videbantur, tu praestabas, et illis imputabam.

Omnia a Deo iussa aut permissa.
19. A quo enim etiam secundum mundum istum praestatur homini, nisi a Deo? Aut quid aufertur
homini, nisi ille iusserit, aut permiserit, qui donavit? Sed putant vani homines, quod hoc daemones
praestent, quos adorant; et aliquando dicunt sibi: Deus ad vitam aeternam necessarius est, ad illam
vitam spiritalem; potestates autem istae debent a nobis coli, propter ista temporalia. O inanitas
generis humani! Plus amas eas res propter quas istos vis colere: profecto plus habes istos colere, ut
non dicam plus, certe vel tantum. Non vult autem Deus coli cum illis, nec si ipse colatur multo
amplius, et illi multo minus. Quid ergo, inquies, et isti non sunt necessarii ad haec? Non. Sed
timendum est ne irati noceant. Non nocebunt nisi ille permittat. Isti semper habent voluntatem
nocendi, nec si placentur, nec si rogentur, desinunt nocere velle: hoc enim malevolentiae illorum
proprium est. Ergo quid facies eos colendo, nisi ut illum offendas, quo offenso in istorum
potestatem daberis: ut qui tibi nihil possent facere illo placato, faciant quidquid volunt illo irato. Et
ut noveris quam frustra istos colas, quasi propter temporalia quisquis haec cogitas: omnes qui
colunt Neptunum, non naufragaverunt; aut omnes qui blasphemant Neptunum, ad portum non
pervenerunt? omnes mulieres colentes Iunonem, bene pepererunt; aut omnes blasphemantes
Iunonem, male pepererunt? Hinc intellegat Caritas vestra, inanes esse homines, qui istos volunt
colere vel propter ista terrena. Nam si propter ista terrena colendi essent, soli cultores illorum
terrenis omnibus abundarent. Quod quidem si esset, fugere nos talia dona et unam petere a
Domino deberemus. Huc accedit, quia et ista ille dat, qui offenditur cum isti coluntur. Ergo relinquat
nos pater noster, et mater nostra: relinquat diabolus, relinquat Babylon civitas: Dominus nos
suscipiat consolandos temporalibus, beatificandos aeternis. Quoniam pater meus et mater mea
dereliquerunt me: Dominus autem assumpsit me.
20. [v 11.] Iam ergo assumptus est a Domino, deserta illa civitate et rectore eius diabolo, quia
rector impiorum diabolus est, rector mundi tenebrarum harum. Quarum tenebrarum? Peccatorum,
infidelium. Unde iam credentibus dicit Apostolus: Fuistis aliquando tenebrae, nunc autem lux in
Domino 30. Ergo iam suscepti ab illo, quid dicamus? Legem mihi constitue, Domine, in via tua. Ausus
es petere legem? Quid si tibi dicat: Implebis legem? si dedero legem, implebis eam. Non auderet
petere, nisi primo diceret: Dominus autem suscepit me. Non auderet petere, nisi primo diceret:
Adiutor meus esto. Ergo si tu adiuvas, si tu suscipis, da legem: Legem mihi constitue, Domine, in
via tua. Ergo legem mihi constitue in Christo tuo. Ipsa enim via locuta est nobis, et dixit: Ego sum
via, veritas et vita 31. Lex in Christo, lex cum misericordia est. Ipsa est sapientia, de qua scriptum
est: Legem autem et misericordiam in lingua portat 32. Et si offenderis aliquid in lege, ille qui pro te
fudit sanguinem suum, confitenti ignoscit tibi: tu tantum viam noli deserere; dic illi: Susceptor meus
esto: Et dirige me in semita recta propter inimicos meos. Legem da, sed ne auferas misericordiam;
qui dixit in alio psalmo: Nam et misericordiam dabit, qui legem dedit 33. Ergo: Legem mihi
constitue, Domine, in via tua, hoc ad praeceptum pertinet: ad misericordiam quid pertinet? Et
dirige me, inquit, in semita recta, propter inimicos meos.

Sola inimicis consentio nocere potest.
84

