infidelitatis, et facta est in nobis quasi prima resurrectio per fidem. Sed si sola erit, ubi est quod
Apostolus ait: Adoptionem exspectantes redemptionem corporis nostri? ubi est quod illo loco dixit:
Corpus mortuum est propter peccatum; spiritus vita est propter iustitiam. Si autem qui suscitavit
Christum a mortuis habitat in vobis, qui suscitavit Iesum Christum a mortuis vivificabit et mortalia
corpora vestra, per inhabitantem Spiritum eius in vobis 35? Ergo iam resurreximus mente, fide, spe,
caritate; sed restat ut resurgamus corpore. Audisti unum iterum; audisti alterum iterum: unum
iterum, propter Christum praecedentem; et alterum, sed adhuc spe, quod restat in re. Multiplicasti
iustitiam tuam: iam in credentibus, iam in illis qui primo resurrexerunt in spe. Multiplicasti iustitiam
tuam. Ad ipsam iustitiam pertinet et flagellum; quia tempus est ut iudicium incipiat a domo Dei 36,
ait Petrus; id est a sanctis eius. Flagellat autem omnem filium quem recipit 37. Multiplicasti iustitiam
tuam: quia iam nec filiis pepercisti; sed quibus haereditatem aeternam servabas, disciplina non
deseruisti. Multiplicasti iustitiam tuam; et conversus consolatus es me: et propter corpus in fine
resurrecturum, et de abyssis terrae iterum reduxisti me.
11. [v 22.] Etenim ego confitebor tibi in vasis psalmi veritatem tuam. Vasa psalmi, psalterium. Sed
quid est psalterium? Organum ligneum cum chordis. Quid significat? Interest aliquid inter ipsum et
citharam: interesse dicunt qui norunt, eo quod concavum illud lignum cui chordae supertenduntur
ut resonent, in superiore parte habet psalterium, cithara in inferiore. Et quia spiritus desuper, caro
de terra, significari videtur per psalterium spiritus, per citharam caro. Et quia duas dixerat
reductiones nostras ab abyssis terrae; unam secundum spiritum in spe, alteram secundum corpus
in re; audi eas duas: Etenim ego confitebor tibi in vasis psalmi veritatem tuam. Hoc secundum
spiritum: quid de corpore? Psallam tibi in cithara, sanctus Israel.

Omnes in fine resurgemus, quisque cum causa sua.
12. [vv 23.24.] Iterum hoc audi, propter ipsum iterum et iterum. Exsultabunt labia mea, cum
psallam tibi. Quia labia solent dici et interioris hominis et exterioris, incertum est quomodo posita
sint labia: sequitur ergo: Et anima mea quam redemisti. Ergo de labiis interioribus salvati in spe,
reducti ab abyssis terrae in fide et caritate, exspectantes tamen adhuc redemptionem corporis
nostri, quid dicimus? Iam dixit: Et anima mea quam redemisti. Sed ne solam animam redemptam
putares, in qua nunc audisti unum iterum: Adhuc autem, inquit: quid adhuc? Adhuc autem et lingua
mea: ergo iam lingua corporis Tota die meditabitur iustitiam tuam: id est in aeterni tate sine fine.
Sed quando hoc? Iam in fine saeculi resurrectione corporis, et immutatione in angelicum statum.
Unde hoc probatur quia de fine dicitur: Adhuc autem et lingua mea tota die meditabitur iustitiam
tuam? Cum confusi fuerint, et erubuerint qui quaerunt mala mihi. Quando confundentur, quando
erubescent, nisi in fine saeculi? Duobus enim modis confundentur; aut cum credent in Christum, aut
cum venerit Christus. Nam quamdiu hic est Ecclesia; quamdiu gemit triticum inter paleas, quamdiu
gemunt spicae inter zizania 38, quamdiu gemunt vasa misericordiae inter vasa irae facta in
contumeliam 39, quamdiu gemit lilium inter spinas, non deerunt inimici qui dicant: Quando
morietur, et peribit nomen eius 40; id est: Ecce veniet tempus ut finiantur, et non sint Christiani:
sicut coeperunt ex aliquo tempore, ita usque ad certum tempus erunt. Sed cum ista dicunt; et sine
fine moriuntur, et permanet Ecclesia, praedicans brachium Domini omni generationi superventurae.
Veniet et ipse ultimus in claritate sua; resurgent omnes mortui, quisque cum causa sua:
separabuntur boni ad dexteram, mali autem ad sinistram 41; et confundentur qui insultabant,
erubescent qui garriebant: et sic lingua mea post resurrectionem meditabitur iustitiam tuam, tota
die laudem tuam, sum confusi fuerint, et erubuerint qui quaerunt mihi mala.

90

IN PSALMUM 71
ENARRATIO

Christus mediator noster et pax.
1. [v 1.] In Salomonem quidem psalmi huius titulus praenotatur; sed haec in eo dicuntur, quae non
possint illi Salomoni regi Israel secundum carnem, iuxta ea quae de illo sancta Scriptura loquitur,
convenire: Domino autem Christo aptissime possunt. Unde intellegitur etiam ipsum vocabulum
Salomonis ad figuratam significationem adhibitum, ut in eo Christus accipiatur. Salomon quippe
interpretatur Pacificus; ac per hoc, tale vocabulum illi verissime atque optime congruit, per quem
mediatorem ex inimicis, accepta remissione peccatorum, reconciliamur Deo. Etenim cum inimici
essemus, reconciliati sumus Deo per mortem Filii eius 1. Idem ipse est ille pacificus, qui fecit
utraque unum, et medium parietem maceriae solvens, inimicitias in carne sua; legem mandatorum

467

