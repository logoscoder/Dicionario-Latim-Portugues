populi meditati sunt inania adversus Dominum et adversus Christum eius 10? Numquid illi tauri
pingues non circumdederunt eum? numquid non leo ille rugiens fremuit super illum 11, et intrans in
corda saevientium exclamavit: Crucifige, crucifige 12; quasi ille isto fremitu terreretur qui terribilis
est, non super omnes homines, sed super omnes deos? Ubi enim vult aedificare domum, locus ipse
silvosus est, unde dictum est hesterno die: Invenimus eam in campis silvae 13. Domum enim ipsam
quaerebat, cum diceret: In campis silvae. Et unde silvosus est locus ille? Simulacra colebant
homines: non mirum quia porcos pascebant. Filius enim ille erat qui dimisit patrem, et omnia sua
consumpsit in meretricibus, vivens prodige; pascebat porcos 14, id est, colebat daemonia: et ipsa
superstitione Gentilium, silva facta erat omnis terra. Sed exstirpat silvam qui aedificat domum; et
propterea dictum est: Cum domus aedificaretur post captivitatem 15. Tenebantur enim homines
captivi sub diabolo, et daemonibus serviebant; sed redempti sunt a captivitate. Vendere se
potuerunt, sed redimere non potuerunt. Venit Redemptor, et dedit pretium; fudit sanguinem suum,
emit orbem terrarum. Quaeritis quid emerit? Videte quid dederit, et invenite quid emerit. Sanguis
Christi, pretium est. Tanti quid valet? Quid, nisi totus orbis? quid, nisi omnes gentes? Valde ingrati
sunt pretio suo, aut multum superbi sunt, qui dicunt, aut illud tam parvum esse, ut solos Afros
emerit; aut se tam magnos esse, pro quibus solis illud sit datum. Non ergo exsultent, non
superbiant: pro toto dedit, quantum dedit. Novit quid emerit, quia novit quanti emerit. Inde quia
redempti sumus post captivitatem aedificatur domus. Et qui sunt qui nos tenebant in captivitate?
Quia illi quibus dicitur: Annuntiate, exstirpatores silvae sunt: ut exstirpent silvam, liberent de
captivitate terram, et struant, aedificent, annuntiando magnitudinem domus Domini. Unde silva
daemonum exstirpatur, nisi praedicetur ille qui super omnes est? Ergo omnes gentes daemonia
habebant deos: quos dicebant deos, daemonia erant, Apostolo dicente apertius: Quoniam quae
immolant gentes, daemoniis immolant, et non Deo 16. Quia ergo ideo erant in captivitate, quia
daemoniis immolabant, et propterea tota terra silvosa remanserat; annuntiatur iste magnus et
laudabilis nimis.

Dei Filius creata omnia trascendit.
6. [v. 5.] Et quomodo ostenditur magnitudo eius, ut eradicet illas superstitiones, sub quibus
captivus populus tenebatur, quem redimere advenit terribilis super omnes deos? Et quasi diceretur
illi: Quare dixisti, super omnes deos? sunt enim dii? sequitur et dicit: Quoniam omnes dii Gentium
daemonia. Intendat Caritas vestra. Magnum aliquid dicebat paulo ante: Magnus Dominus; et
tamquam deficiens in laudi ipsius, et laudabilis nimis. Nonne hoc dixeram, quia dimisit tibi cogitare
quod non poterat ipse verbis explicare? Explicans autem ipse verbis, quid magnum mihi dixit de
Domino Iesu Christo? An quia super omnia daemonia est? Cum enim dixisset: Terribilis super
omnes deos; subiunxit: Quoniam omnes dii Gentium daemonia. Non est magnum, esse super
daemonia: et tu; si volueris, eris; sed si in illum credideris. Itane ipsa est illa magnitudo laudis:
Magnus Dominus et laudabilis nimis? Volens enim explicare, ut poterat humana lingua, et quamvis
magnus sit tactor organi Spiritus sanctus, tamen per angustias spiritus humani syllabas sonat, sed
cogitationes generat: explicare ergo per hanc linguam volens, quid ait? Magnus Dominus et
laudabilis nimis. Dic, dic, quantum laudabilis; dic. Terribilis est, inquit, super omnes deos. Quare
dixisti, super omnes deos? Quoniam omnes dii Gentium daemonia. Et ipsa est tota laus illius qui
laudabilis est nimis, quia superat omnes deos Gentium, qui sunt daemonia? Exspecta, et audi quod
sequitur: Dominus autem coelos fecit. Iam ergo non super daemonia solum, sed super omnes
coelos quos fecit. Si diceret: Super omnes deos, quoniam omnes dii Gentium daemonia, et ibi
tantummodo remaneret laudatio Domini, minus dixerat quam nos solemus de Christo cogitare: cum
autem dixit: Dominus autem coelos fecit; videte quid intersit inter coelos et daemonia; et videte
quid intersit inter ipsos coelos et illum qui fecit coelos; ecce quantum excelsus est Dominus. Non
dixit: Dominus autem super coelos sedet; fortasse enim alius illos fecisse putaretur, super quos
sederet: sed dixit: Dominus autem coelos fecit. Si coelos fecit, etiam Angelos fecit: ipse fecit
Angelos, ipse fecit Apostolos. Apostolis cedebant daemonia: sed ipsi Apostoli coeli erant, qui
Dominum portabant. Et quem Dominum portabant? A quo facti erant. Audi quia coeli sunt: Coeli
enarrant gloriam Dei 17. Ipsis coelis dicitur: Annuntiate in gentibus gloriam eius, in omnibus populis
mirabilia eius. Quoniam magnus Dominus et laudabilis nimis, terribilis est super omnes deos. Quos
deos? Quoniam omnes dii Gentium daemonia. Et ipse est terribilis super omnes istos deos.
Dominus autem coelos fecit. O coeli, quos fecit, annuntiate in gentibus gloriam eius! Aedificetur
domus per omnem terram, cantet omnis terra canticum novum.

Confessione fis pulcher, sanctitate magnificus.
7. [v. 6.] Confessio et pulchritudo in conspectu eius. Pulchritudinem amas? vis esse pulcher?
Confitere. Non dixit: Pulchritudo et confessio; sed: Confessio et pulchritudo. Foedus eras, confitere

649

