12. [v 7.] Cito exaudi me, Domine. Quae enim mora quando sic sitio, ad inflammandam sitim
meam? Pluviam differebas, ut hauriens imbiberem, non respuerem quod influeres. Si ergo ideo
differebas, iam da; quoniam anima mea velut terra sine aqua tibi. Cito exaudi me, Domine; defecit
spiritus meus. Impleat me spiritus tuus, quia defecit spiritus meus: ipsa est causa ut cito exaudias,
quia defecit spiritus meus. Factus sum iam pauper spiritu; beatum me fac in regno coelorum 63. In
quo enim vivit spiritus eius, superbus est, spiritu suo extollitur contra Deum. Fiat in illo bene quod
alibi scriptum est: Auferes spiritum eorum, et deficient, et in pulverem suum convertentur 64; ut
confitentes dicant: Memento quia pulvis sumus 65. Cum autem dixerint: Quia pulvis sumus
memento; tunc dicant: Anima mea velut terra sine aqua tibi. Quid enim tam terra sine aqua; quam
pulvis? Sed cito exaudi me, Domine: complue me, confirma me, ne sim pulvis quem proicit ventus a
facie terrae 66. Cito exaudi me, Domine; defecit spiritus meus: non differatur inopia mea. Abstulisti
spiritum meum, ut deficerem, et in pulverem meum converterer, et dicerem tibi: Anima mea velut
terra sine aqua tibi: fac etiam quod in illo psalmo sequitur: Emittes spiritum tuum, et creabuntur; et
renovabis faciem terrae 67. Si qua igitur in Christo nova creatura, vetera transierunt 68. In spiritu suo
vetera transierunt, in spiritu tuo nova facta sunt.

Dominus faciem suam a nobis ne avertat.
13. Ne avertas faciem tuam a me. Avertisti a superbo. Etenim aliquando abundabam, et in
abundantia mea elatus eram: Ego enim dixi aliquando in abundantia mea: Non movebor in
aeternum 69. Dixi: Non movebor, in abundantia mea, ignorans iustitiam tuam, et constituens
meam 70; sed tu: Domine, in voluntate tua praestitisti decori meo virtutem 71. Dixi in abundantia
mea: Non movebor; verum autem a te mihi erat quidquid abundabam. Et ut hoc probares a te mihi
fuisse, avertisti faciem tuam a me, et factus sum conturbatus. Post hanc conturbationem in qua
factus sum, quia avertisti faciem tuam; post taedium spiritus mei, post conturbatum cor meum in
me, ex eo quod avertisti faciem tuam; iam factus sum sicut terra sine aqua tibi: Ne avertas faciem
tuam. Avertisti a superbo, redde humili. Ne avertas faciem tuam a me; quia si averteris; similis ero
descendentibus in lacum. Quid est, descendentibus in lacum? Peccator, cum venerit in profundum
malorum, contemnet 72. Illi descendunt in lacum, qui etiam confessionem perdunt: contra quod
dicitur: Ne coarctet super me puteus os suum 73. Hanc profunditatem lacum appellat plerumque
Scriptura, in quam profunditatem cum venerit peccator, contemnit. Quid est, "contemnit"? Iam nec
ullam providentiam deputat; aut si deputat, ad eam se pertinere non putat. Proponit sibi peccandi
licentiam, sine spe veniae habenis iniquitatis effusis. Non dicit: Revertar ad Deum, ut revertatur ad
me; nec audit: Convertimini ad me, et revertar ad vos 74: quoniam veniens in profundum malorum
contemnit. A mortuo enim, inquit, tamquam si non sit, perit confessio 75. Ne ergo avertas faciem
tuam a me, et similis ero descendentibus in lacum.
14. [v 8.] Auditam fac mihi mane misericordiam tuam; quoniam in te speravi. Ecce in nocte sum;
sed in te speravi, donec nocturna transeat iniquitas 76. Habemus enim, ut dicit Petrus, certiorem
propheticum sermonem, cui bene facitis intendentes, tamquam lucernae lucenti in obscuro loco,
donec dies illucescat, et lucifer oriatur in cordibus vestris 77. Mane ergo appellat, post finem saeculi,
cum viderimus quod in saeculo credimus. Mane enim exaudies vocem meam; mane astabo tibi et
contemplabor 78. Auditam fac mihi mane misericordiam tuam, quoniam in te speravi. Si enim quod
non videmus speramus, per patientiam exspectamus 79. Patientiam quaerit nox, laetitiam donabit
dies. Auditam fac mihi mane misericordiam tuam; quoniam in te speravi.

Donec dies lucescat perseverandum est.
15. Sed hic quid, donec veniat mane? Non enim sufficit mane sperare; aliquid opus est agere.
Quare aliquid agere? Quoniam dicit in alio psalmo: Deum exquisivi in die tribulationis meae 80:
tamquam in tempore noctis meae Deum exquisivi. Quomodo exquisisti? Manibus meis nocte coram
eo; et non sum deceptus. Manibus quaerendus est in nocte Deus. Quid est, manibus? Bonis
operibus. Coram eo: Cum enim facis eleemosynam, noli tuba canere; et Pater tuus qui videt in
occulto, reddet tibi 81. Quia ergo ita sperandum est mane, et ita nox ista toleranda est, et in ipsa
patientia donec dies lucescat perseverandum est, quid interea hic agendum? Ne forte per teipsum
acturus es aliquid, ut merearis perduci ad mane? Notam fac mihi, Domine, viam in qua ingrediar.
Ideo lucernam propheticam accendit; ideo ipsum Dominum tamquam in testa carnis misit, qui
etiam diceret: Exaruit velut testa virtus mea 82. Ambula ad prophetiam, ambula ad lucernam
praedictorum futurorum, ambula ad verba Dei. Nondum vides Verbum in principio, Deum apud
Deum 83; ambula ad formam servi, perduceris ad formam Domini. Notam fac mihi, Domine, viam in
qua ingrediar; quoniam ad te levavi animam meam. Levavi ad te, non contra te. Apud te fons

1005

