in corde liberum faciat; quanto magis Deo tota, et plena, et libenti voluntate serviendum est, qui
videt ipsam voluntatem tuam? Nam si servus tibi non ex animo serviat, manus eius, faciem eius,
praesentiam eius potes videre; cor eius non potes: et tamen ait illis Apostolus: Non ad oculum
servientes 11. Et quid est: Non ad oculum? Quid ergo, visurus est dominus meus quomodo illi
serviam, ut dicas mihi: Non ad oculum servientes? adiecit: Sed quasi servi Christi. Dominus homo
non videt; sed Dominus Christus videt. Ex animo, inquit, cum bona voluntate 12. Talis fuit Ionadab;
id est, hoc nomen ipsius interpretatur. Qui sunt ergo qui primi captivi ducti sunt? Ducti sunt filii
Israel captivi primi, et secundi, et tertii; sed pro his Psalmus, aut de his Psalmus, qui primi ducti
sunt, non hoc sonat: id est, ipse psalmus discussus, perscrutatus, interrogatus omnibus versibus
suis aliud tibi dicit, non de illis se loqui, qui homines nescio qui, nescio quando, irruentibus hostibus,
in Babyloniam captivi ducti sunt ex Ierusalem. Sed dicit Psalmus, quid, nisi quod audistis ab
Apostolo? Commendat nobis gratiam Dei; commendat nobis, quia nos per nosmetipsos nihil sumus:
commendat nobis, quia quidquid sumus, illius misericordia sumus; quidquid autem ex nobis sumus,
mali sumus. Quare ergo, captivi? et quare nomine captivitatis commendatur ipsa gratia liberatoris?
Aperit, ipse dicit Apostolus: Condelector legi Dei secundum interiorem hominem: video autem aliam
legem in membris meis repugnantem legi mentis meae, et captivum me ducentem in lege peccati,
quae est in membris meis. Ecce habes duci captivum. Quid ergo commendat iste psalmus? Quod
sequitur ibi Apostolus: Infelix ego homo, quis me liberabit de corpore mortis huius? Gratia Dei per
Iesum Christum Dominum nostrum 13. Quare ergo primi? Nam dictum est, quare captivi. Quantum
arbitror, et hoc elucet. Quoniam in comparatione filiorum Ionadab omnis inobedientia culpata est.
Per inobedientiam autem captivi facti sumus, quia ipse Adam non obediendo peccavit. Dictum est
autem ab eodem Apostolo, quod et verum est, quia omnes in Adam moriuntur, in quo omnes
peccaverunt 14. Merito et primi ducti sunt captivi: quia primus homo de terra terrenus, secundus
homo de coelo coelestis; qualis terrenus, tales et terreni; qualis coelestis, tales et coelestes. Sicut
portavimus imaginem terreni, portemus et imaginem eius qui de coelo est 15. Primus homo captivos
nos fecit; secundus homo nos de captivitate liberavit. Sicut enim in Adam omnes moriuntur, ita et
in Christo omnes vivificabuntur 16. Sed in Adam moriuntur per carnis nativitatem; in Christo
liberantur per cordis fidem. Non erat in potestate tua ut non nascereris ex Adam; est in potestate
tua ut credas in Christum. Qantumcumque ergo ad primum hominem pertinere volueris, ad
captivitatem pertinebis. Et quid est, pertinere volueris? aut quid est, pertinebis? Iam pertines:
exclama: Quis me liberabit de corpore mortis huius 17? Audiamus ergo istum hoc exclamantem.
3. Deus, in te speravi; Domine, non confundar in aeternum. Iam confusus sum; vel non in
aeternum! Quomodo enim non est confusus, cui dicitur: Quem fructum habuistis in his, in quibus
nunc erubescitis 18. Quid ergo fiet, ne confundamur in aeternum? Accedite ad eum, et illuminamini,
et vultus vestri non erubescent 19. Confusi estis in Adam: recedite ab Adam, accedite ad Christum,
et iam non confundemini. In te speravi, Domine; non confundar in aeternum. Si in me confundor, in
te non confundar in aeternum.

Dei iustitiam qua iustus es nemini invidens.
4. [v 2.] In tua iustitia erue me, et exime me. Non in mea, sed in tua; si enim in mea, ero ex illis de
quibus ille ait: Ignorantes Dei iustitiam, et suam iustitiam volentes constituere, iustitiae Dei non
sunt subiecti 20. Ergo in tua iustitia, non in mea. Quia mea quid? Praecessit iniquitas. Et cum ero
iustus, tua iustitia erit: quia iustitia mihi abs te data iustus ero; et sic erit mea, ut tua sit, id est abs
te mihi data. In eum enim credo qui iustificat impium, ut deputetur fides mea ad iustitiam 21. Erit
ergo et sic iustitia mea; non tamen tamquam propria mea, non tamquam a meipso mihi data: sicut
putabant illi qui per litteram gloriabantur, et gratiam respuebant. Nam dictum est alio loco: Iudica
me, Domine, secundum iustitiam meam 22. Certe non gloriabatur in sua iustitia. Sed revoca ad me
Apostolum: Quid enim habes quod non accepisti? 23 et sic dic iustitiam tuam, ut memineris quod
acceperis eam, et non eam invideas accipientibus. Nam et ille Pharisaeus, tamquam a Deo
accepisset, dicebat: Gratias tibi, quia non sum sicut caeteri homines. Gratias tibi: bene. Quia non
sum sicut caeteri homines: quare? Inde enim te delectat quia bonus es, quod alter malus est?
Denique quid addidit? Iniusti, raptores, adulteri, sicut et Publicanus iste. Hoc iam non est exsultare,
sed insultare. Ille autem captivus nec oculos ad coelum audebat levare; sed percutiebat pectus
suum, dicens: Domine, propitius esto mihi peccatori 24. Parum itaque est, ut illud quod in te est
bonum agnoscas quod a Deo sit, nisi etiam inde non te extollas super illum quid nondum habet; qui
fortasse cum acceperit, transiet te. Quando enim erat Saulus Stephani lapidator 25, quam multi
erant Christiani quorum erat ille persecutor! Tamen quando conversus est, omnes qui se
praecesserant superavit. Ergo dic Deo quod audis in Psalmo: In te speravi, Domine; non confundar
in aeternum: in tua iustitia, non in mea, erue me, et exime me. Inclina ad me aurem tuam. Et haec

454

