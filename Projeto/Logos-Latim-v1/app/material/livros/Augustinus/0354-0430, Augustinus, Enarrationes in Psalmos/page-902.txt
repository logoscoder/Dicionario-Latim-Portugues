humilitatem ostendit. Quomodo in honore iudicandi sessio? Sedebitis super duodecim sedes,
iudicantes duodecim tribus Israel 17. Quomodo in signo humilitatis sessio? Hora sexta Dominus
fatigatus sedit ad puteum 18. Fatigatio Domini, infirmitas Domini fuit, infirmitas virtutis, infirmitas
sapientiae: sed ipsa infirmitas, humilitas. Ergo si sedit ex infirmitate, sessio illa humilitatem
significat. Et ipsa sessio ipsius, id est humilitas ipsius, ipsa nos fecit salvos; quia: Quod infirmum est
Dei, fortius est quam homines 19. Ideo dicit in quodam psalmo: Domine, tu cognovisti sessionem
meam, et resurrectionem meam 20; id est humilitatem meam, et exaltationem meam. Quid ergo vos
ante lucem vultis exaltari, o filii Zebedaei? Sic enim loquamur, et ipsos potius nominemus, qui non
nobis irascuntur; quia ideo de illis ista conscripta sunt, ut alii caverent superbiam in qua ipsi
correpti sunt. Quid ergo vultis ante lucem surgere? In vanum est vobis. Exaltari vultis, antequam
humiliemini? Dominus ipse vester, qui est lux vestra, humiliatus est ut exaltaretur. Audite Paulum
dicentem: Qui cum in forma Dei esset, non rapinam arbitratus est esse aequalis Deo 21. Quare illi
non erat rapina? Quia natura erat, quia hoc natus erat, ut esset aequalis illi a quo genitus est. Sed
quid fecit? Propter nos semetipsum exinanivit, formam servi accipiens, in similitudine hominum
factus, et habitu inventus ut homo. Humiliavit semetipsum factus obediens usque ad mortem,
mortem autem crucis 22. Haec est sessio ipsius. Sed audi resurrectionem: Propter quod et Deus
illum exaltavit, et donavit illi nomen quod est super omne nomen. Iam vos ad illud nomen festinatis;
surgite, sed posteaquam sedistis. Surgere vultis, sed primo sedete: et surgens ab humilitate,
pervenis ad regnum. Nam si praeripis regnum, cadis a regno antequam surgas. Potestis bibere,
inquit, calicem quem ego bibiturus sum? Et illi: Possumus. Et ille: Calicem, inquit, meum bibetis;
sedere autem ad dexteram, vel ad sinistram meam, ait, non est meum dare vobis: aliis paratum est
a Patre meo 23. Quid est, non est meum dare vobis? Non est meum dare superbis; hoc enim adhuc
erant. Sed si vultis illud accipere, nolite esse quod estis. Aliis paratum est; et vos alii estote, et
vobis paratum est. Quid est: Alii estote? Prius humiliamini, qui iam vultis exaltari. Intellexerunt ergo
humilitatem profuturam sibi, et correcti sunt. Ergo et nos hoc audiamus, quia hoc dicit psalmus iste:
Surgite posteaquam sedistis.

In hoc saeculo humiliemur ut ascendere valeamus.
6. Sed ne quis putet se ad hoc sedere ut honoretur; ut ostenderet quia sessione ista humilitatem
voluit commendare; ne quis se putaret iussum esse sedere aut ad iudicandum, aut ad epulandum
et gaudendum, et maiorem superbiam ibi quaereret; in significationem humilitatis addidit: Qui
manducatis panem doloris. Illi ergo manducant panem doloris, qui gemunt in ista
peregrinatione. Ipsi sunt in convalle plorationis. Ascensiones enim facit Deus in corde. Sed ubi illas
disponit? Ascensiones, inquit, in corde eius disposuit 24. Quis? Deus. Si ascensiones in corde, ideo
cantant canticum graduum. Humiliemur in saeculo: ascendamus. Quomodo? Corde. Quia ipsa
ascensio cordis, a convalle plorationis surgit. In convalle, inquit, plorationis 25. Quomodo erecti sunt
montes, sic sederunt convalles: convalles enim dicuntur loca depressa terrarum: colles autem
eminentiora loca, minus tamen quam montes; multum excelsa loca terrarum montes dicuntur.
Parum est: non ait: "A colle surgite"; nec ait: "A campo"; sed: "A convalle", ut sit aliquid humilius
quam campus est. Si ergo in convalle plorationis manducas panem doloris, et dicis: Factae sunt
mihi lacrymae meae panis die ac nocte, dum dicitur mihi quotidie: Ubi est Deus tuus? 26 bene
surgis, quia sedisti.

Ad nos pertinet resurrectio quae in Domino praecessit.
7. Et quasi diceres: Quando surgemus? modo iubemur sedere; quando erit nostra surrectio, quando
fuit Domini. Ad eum attende, qui te praecessit: nam si non ipsum attendis, in vanum est tibi ante
lucem surgere. Ipse quando exaltatus est? Cum mortuus est. Ergo et tuam exaltationem post
mortem spera, in resurrectione mortuorum spera, quia ille resurrexit et ascendit. Sed ubi dormivit?
In cruce. Quando dormivit in cruce, signum gestabat, imo implebat quod significatum est in Adam:
quia cum dormiret Adam, costa illi detracta est, et Eva facta est 27; sic et Domino cum dormiret in
cruce, latus eius lancea percussum est, et Sacramenta profluxerunt, unde facta est Ecclesia 28.
Ecclesia enim coniux Domini facta est de latere, quomodo Eva facta est de latere. Sed quomodo illa
non est facta nisi de latere dormientis, sic ista non est facta nisi de latere morientis. Si ergo ille non
resurrexit nisi mortuus, tu exaltationem speras nisi post hanc vitam? Sed ut doceat te iste psalmus,
quasi interrogares: Quando surgam? fortassis priusquam sedero? Cum dedero, inquit, dilectis eius
somnum. Dat hoc Deus, cum dormierint dilecti eius; tunc surgent dilecti eius, id est Christi. Omnes
enim surgent, sed non quomodo dilecti eius. Omnium est resurrectio mortuorum; sed quid ait
Apostolus? Omnes quidem resurgemus, sed non omnes immutabimur 29. Resurgunt illi ad poenas;
resurgimus nos quomodo resurrexit Dominus noster, ut sequamur caput nostrum, si membra ipsius
sumus. Si autem membra eius sumus, tunc sumus dilecti eius, tunc ad nos pertinet illa resurrectio

902

