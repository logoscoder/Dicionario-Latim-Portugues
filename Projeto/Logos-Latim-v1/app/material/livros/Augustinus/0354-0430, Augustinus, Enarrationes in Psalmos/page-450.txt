omnia, declinans mortem, mentiens etiam inique ne moriatur, interficiens animam suam ut vivat
corpore, magni consilii prudentisque sibi videtur. Praecedit reprehendens Christum; veluti antecedit
Christum: credat in Christum, et sequatur Christum. Nam quod optatum est modo persecutoribus
cogitantibus mala, dixit hoc ipse Dominus Petro. Praecedere quippe quodam loco Petrus voluit
Dominum. Loquebatur enim Salvator de passione sua, quam si non suscepisset, nos salvi non
essemus; et Petrus qui paulo ante eum confessus erat Filium Dei, et in illa confessione appellatus
erat Petra, supra quam fabricaretur Ecclesia, paulo post Domino dicente de futura passione sua, ait:
Absit, Domine; propitius esto tibi, non fiet istud. Paulo ante: Beatus es, Simon Bar Iona, quia non
tibi revelavit caro et sanguis, sed Pater meus qui in coelis est 18: modo repente: Redi post me,
satana. Quid est: Redi post me? Sequere me. Praecedere me vis, consilium mihi dare vis; melius est
ut consilium meum sequaris: hoc est: Redi retro, redi post me. Antecedentem compescit, ut retro
redeat; et appellat satanam, quia vult praecedere Dominum. Paulo ante: Beatus: modo: Satanas.
Unde paulo ante: Beatus? Quia non tibi, inquit, revelavit caro et sanguis, sed Pater meus qui in
coelis est. Unde modo, Satanas? Quia non sapis, inquit, quae Dei sunt, sed quae sunt hominum 19.
Qui ergo volumus recte celebrare natalitia martyrum, desideremus imitationem martyrum; ne
velimus praecedere martyres, et melioris consilii nobis videri esse, quia evitamus passiones pro
iustitia et pro fide, quas illi non evitaverunt. Ergo illi qui cogitant mala, et in luxuria nutriunt corda
sua, avertantur retrorsum, et erubescant. Audiant ab Apostolo postea dicente: Quem autem
fructum habuistis aliquando in quibus nunc erubescitis? 20

Adsentatorum periculum quam persequentium. Impie et absurde Donatus
praefertur Christo.
5. Quid sequitur? Avertantur statim erubescentes qui dicunt mihi: Euge, euge. Duo sunt genera
persecutorum; vituperantium, et adulantium. Plus persequitur lingua adulatoris, quam manus
interfectoris; nam et ipsam caminum dixit Scriptura. Certe cum de persecutione loqueretur
Scriptura, dixit: Tamquam aurum in fornace probavit illos, de martyribus interfectis, et sicut
holocausti hostiam accepit illos 21. Audi quia et lingua adulantium talis est: Probatio, inquit, argenti
et auri ignis; vir autem probatur per os laudantium eum 22. Ignis ille, ignis et iste; de utroque te
salvum oportet exire. Fregit te reprehensor, fractus es in fornace tamquam vas fictile. Formavit te
verbum, et venit tentatio tribulationis: illud quod formatum est, oportet ut coquatur; si bene
formatum est, accedit ignis ut firmet. Unde ille dicebat in passione: Aruit sicut testa virtus mea 23.
Passio quippe et caminus tribulationis fecerat fortiorem. Rursus si lauderis ab adulantibus et
assentantibus, et annueris eis, veluti emens oleum, non tecum portans, sicut quinque virgines
insipientes 24; erit caminus fracturae tuae etiam os laudantium te. Sed sine his non possumus;
necesse est ut et intremus in haec, et exeamus inde: intremus in vituperationem aliquam malorum
et improborum, intremus et in assentationem aliquam adulatorum; sed exire inde opus est.
Rogemus eum de quo dictum est: Custodiat Dominus introitum tuum et exitum tuum 25; ut intrans
integer, sic exeas integer. Ait enim et Apostolus: Fidelis est Deus, qui non vos sinat tentari supra
quam potestis. Ecce habes ingressum. Non dixit: Non tentemini: qui enim non tentatur non
probatur; et qui non probatur, non proficit. Quid ergo optavit? Fidelis Deus, qui non vos sinat tentari
supra quam potestis. Audisti ingressum; audi et exitum: Sed faciet cum tentatione etiam exitum, ut
possitis tolerare 26. Ergo et illi avertantur statim erubescentes qui dicunt mihi: Euge, euge. Quare
enim me laudant? Laudent Deum. Quis enim ego sum, ut lauder in me? aut quid ego feci? quid
habeo quod non accepi? Si accepisti, inquit, quid gloriaris quasi non acceperis 27? Avertantur ergo
statim erubescentes qui dicunt mihi: Euge, euge. Tali oleo pingue factum est caput haereticorum 28,
cum dicunt: Ego sum, ego sum, et dicitur illis: Tu, Domine. Acceperunt Euge, euge; secuti sunt
Euge, euge: facti sunt duces caeci caecorum sequentium 29. Apertissimis vocibus Donato dicuntur
ista cantata: Euge, euge, dux bone, dux praeclare. Et non dixit ille: Avertantur statim, et
erubescant qui dicunt mihi: Euge, euge; nec eos corrigere voluit, ut Christo dicerent: Dux bone, dux
praeclare. At vero Apostolus reformidans Euge hominum, ut vere laudaretur in Christo, noluit se
laudari pro Christo; dicentibusque quibusdam: Ego sum Pauli, respondit in libertate Domini:
Numquid Paulus crucifixus est pro vobis? aut in nomine Pauli baptizati estis? 30 Ergo dicant
martyres in persecutione etiam adulantium: Avertantur statim erubescentes qui dicunt mihi: Euge,
euge.

Christi sumus quia ab ipso quaesiti et redempti.
6. [v 5.] Et quid fit, cum illi avertuntur, et erubescunt omnes; sive qui quaerunt animam meam, sive
qui cogitant mihi mala, sive qui perversa et simulata benevolentia, lingua volunt emollire quod
feriant; cum fuerint et ipsi aversi et confusi, quid fiet? Exsultent, et iucundentur in te: non in me,

450

