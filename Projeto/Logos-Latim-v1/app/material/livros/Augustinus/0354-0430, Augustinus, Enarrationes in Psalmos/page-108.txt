Confusio enim quaedam putatur, cum omnes Christiani dicuntur, et qui bene vivunt, et qui male
vivunt, omnes uno charactere signantur, omnes ad unum altare accedunt, omnes eodem baptismo
abluuntur, omnes eamdem orationem dominicam proferunt, omnes iisdem mysteriis celebrandis
intersunt: Quando discernuntur qui gemant, et pro quibus gematur, nisi illustret ille faciem suam
super servum suum? Quid est ergo: Illustra faciem tuam super servum tuum? Appareat quia
pertineo ad te, nec sic dicat et christianus impius quia pertinet ad te, ne sine causa tibi in alio
psalmo dixerim: Iudica me, Deus, et discerne causam meam de gente non sancta 5. Quod ibi dixit:
Discerne causam meam; hoc dicit hic: Illustra faciem tuam super servum tuum. Et tamen ne et ipse
superbiat, et quasi se iustificare videatur, adiungit, et ait: Salvum me fac in tua misericordia: hoc
est, non in mea iustitia, non in meis meritis, sed in tua misericordia; non quia ego sum dignus, sed
quia tu misericors es. Noli me audire secundum iudiciariam severitatem, sed secundum
misericordissimam bonitatem. Salvum me fac in tua misericordia.

Quomodo sit Deus invocandus.
4. [v 18.] Domine, non confundar, quoniam invocavi te: magnam causam dixit: Non confundar,
quoniam invocavi te. Vis ut confundatur qui invocavit te? Vis ut dicatur: Ubi est de quo
praesumpsit? Quis autem etiam ipsorum impiorum non invocat Deum? Nisi ergo proprio modo
quodam diceret: Invocavi te, qui non possit communis esse cum multis, nullo modo de hac
invocatione tantam mercedem auderet exigere. Responderet enim illi Deus quodammodo in
cogitatione, et diceret: Quid a me petis ut non confundaris? Quare? Quia invocasti me? Nonne
quotidie homines, ut impleant forte adulteria quae concupiscunt, invocant me? nonne quotidie
homines, ut moriantur illi a quibus exspectant haereditatem, invocant me? nonne quotidie homines
qui fraudem cogitant, ut eam prospero exitu compleant, invocant me? Quid ergo est quod pro
magna mercede exigis, ut dicas: Non confundar, quoniam invocavi te? Invocant quidem illi, sed non
invocant te. Invocas Deum, quando in te vocas Deum. Hoc est enim illum invocare, illum in te
vocare, quodam modo eum in domum cordis tui invitare. Non autem auderes tantum patrem
familias invitare, nisi nosses ei habitaculum praeparare. Si enim tibi dicat Deus: Ecce invocasti me,
venio ad te, quo intrabo? Tantas sordes conscientiae tuae sustinebo? Si servum meum in domum
tuam invitares, nonne prius eam mundare curares? Invocas me in cor tuum, et plenum est rapinis.
Quo invocatur Deus plenum est blasphemiis, plenum est adulteriis, plenum est fraudibus, plenum
est malis concupiscentiis, et invocas me! De talibus denique quid ait alio loco psalmus? Dominum
non invocaverunt 6. Et utique invocaverunt, nec tamen invocaverunt. Breviter dico, quoniam nata
est quaestio, ut tantam mercedem exigat homo allegans unum meritum, dicendo, quia invocavi te;
cum videamus a tam multis malis invocari Deum, nata est quaestio: unde non transeundum est.
Dico ergo breviter homini avaro: Invocas Deum? Quare invocas Deum? Ut det mihi lucrum. Lucrum
ergo invocas, non Deum. Quia hoc lucrum quod concupiscis, non potes habere per servum tuum,
non potes habere per colonum tuum, per clientem tuum, per amicum tuum, per satellitem tuum;
invocas Deum, ministrum lucri tui facis Deum: viluit tibi Deus. Vis invocare Deum? Gratis invoca.
Avare, an parum est tibi, si te impleat ipse Deus? Deus si ad te veniat sine auro et argento, non vis
illum? Quid ergo tibi de his quae fecit Deus sufficit, cui Deus ipse non sufficit? Merito ergo rogat
iste: Non confundar, quoniam invocavi te. Invocate Dominum, fratres, si non vultis confundi.
Confusionem enim quamdam timet iste, de qua in superioribus psalmi locutus est: In te, Domine,
speravi, non confundar in aeternum 7. Nam ut sciatis quia istam confusionem timet, quid addidit,
cum dixisset: Non confundar in aeternum, quoniam invocavi te? Erubescant impii, et deducantur in
infernum: confusione utique illa in aeternum.

Cur Christus et Ecclesia contemnuntur.
5. [v 19.] Muta efficiantur labia dolosa, quae loquuntur adversus iustum iniquitatem, in superbia et
contemptu. Iustus iste Christus est: multa labia loquuntur adversus eum iniquitatem in superbia et
contemptu. Quare in superbia et contemptu? Quia contemptibilis superbis apparuit, qui tam humilis
venit. Non vis ut contemnatur ab eis qui honores amant, ille qui tantas contumelias accepit? Non vis
ut contemnatur ab his qui pro magno habent istam vitam, ille qui mortuus est? Non vis ut
contemnatur ab eis qui quasi damnationis mortem crucis turpem putant, ille qui crucifixus est? Non
vis ut contemnatur a divitibus, ille qui pauperem vitam gessit in mundo, cum esset creator mundi?
Omnia ista quae amant homines, quia noluit illa habere Christus, ut non habendo ostenderet
contemnenda, non quia in potestate non habuit possidenda; omnes qui amant haec, contemnunt
illum. Et quicumque voluerit servorum eius sequi vestigia ipsius, ut ambulet et ipse in ea humilitate,
in qua didicit ambulasse Dominum suum, contemnitur in Christo quasi membrum Christi: et cum
caput et membra contemnuntur, totus ipse Christus contemnitur, quia totus ipse iustus est caput et
corpus. Et necesse est ut contemnatur totus ipse Christus a superbis et impiis, ut fiat illis quod
dicitur: Muta efficiantur labia dolosa, quae loquuntur adversus iustum iniquitatem, in superbia et

108

