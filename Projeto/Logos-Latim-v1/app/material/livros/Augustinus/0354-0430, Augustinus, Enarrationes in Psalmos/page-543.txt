deprimentes: haec tota aqua contradictionis est. Puto hodie esse hic sic; arbitror esse hic nonnullos
quos amici sui volebant rapere ad circum, et ad nescio quas hodiernae festivitatis nugas: forte ipsi
illos adduxerunt ad ecclesiam. Sed sive ipsi illos adduxerunt, sive ab eis ad circum abduci non
potuerunt, in aqua contradictionis probati sunt. Non ergo erubescas praedicare quod nosti,
defendere et inter blasphemos quod credidisti: si enim exaudiris in abscondito tempestatis, corde
creditur ad iustitiam; si probaris in aqua contradictionis, ore confessio fit ad salutem 24. Quanta est
enim ipsa aqua, contradictionis? iam pene siccata est. Senserunt illam maiores nostri, quando
verbo Dei, quando mysterio Christi acriter resistebant gentes; turbabatur aqua aquas enim pro
populis aliquando intellegendas evidenter Apocalypsis scriptura demonstrat, ubi aquae multae cum
viderentur, et quaereretur quid essent, responsum est: Populi sunt 25. Pertulerunt ergo illi aquam
contradictionis, quando fremuerunt gentes, et populi meditati sunt inania; quando astiterunt reges
terrae, et principes convenerunt in unum, adversus Dominum et adversus Christum eius 26. Quando
fremuerunt gentes, tunc leo ille viro forti Samson venienti ad ducendam de alienigenis uxorem,
Christo scilicet descendenti ad habendam Ecclesiam de Gentibus, fremens ibat in obviam. Sed quid
egit? Accepit, tenuit, fregit, dissipavit leonem; factus est in manibus eius velut haedus caprarum.
Quid enim fieret populus fremens, nisi languidus peccator? Occisa autem illa feritate, iam non sic
fremit regia potestas, non sic fremit populus Gentium in obviam Christo: imo vero in ipso regno
Gentium in venimus leges pro Ecclesia, tamquam favum in ore leonis 27. Quid ergo iam metuam
aquam contradictionis, quae prope iam tota siccata est? Illa pene iam silet, si amurca non
contradicat. Quantumlibet mali saeviant alieni, o si eos non adiuvent mali nostri! Exaudivi te in
abscondito tempestatis, probavi te in aqua contradictionis. Recolitis quid de Christo dictum sit, sic
natum eum esse in multorum ruinam, et multorum resurrectionem, et in signum cui
contradicetur 28. Novimus, videmus: signum crucis erectum est, et contradictum est ei.
Contradictum est gloriae crucis; sed titulus erat super crucem, qui non corrumpebatur. Est enim
titulus in psalmo: In tituli inscriptionem, ne corrumpas 29. Signum erat cui contradiceretur: dixerunt
enim Iudaei: Noli facere, Rex Iudaeorum; sed fac quod ipse dixerit regem se esse Iudaeorum. Victa
est contradictio; responsum est: Quod scripsi, scripsi 30. Exaudivi te in abscondito tempestatis,
probavi te in aqua contradictionis.
12. [vv 9.10.] Hoc totum ab initio Psalmi usque ad hunc versum, de oleo torcularis audivimus. Quod
restat magis dolendum est et cavendum: ad amurcam enim torcularis pertinet usque ad finem;
fortasse non frustra et interposito diapsalmate. Sed etiam hoc audire utile est, ut qui se iam in oleo
videt, gaudeat; qui periclitatur ne in amurca currat, caveat. Utrumque audi: unum dilige, alterum
time. Audi, populus meus, et loquar, et testificabor tibi. Non enim populo alieno, non enim populo
non pertinenti ad torcular: Iudicate, inquit, inter me et vineam meam 31. Audi populus meus, et
loquar, et testificabor tibi.

Quid intersit inter verum Deum et idola fabrefacta.
13. Israel, si me audieris, non erit in te deus recens. Deus recens, est ad tempus factus: Deus
autem noster non recens, sed ab aeternitate in aeternitatem. Et Christus noster recens forte homo,
sed sempiternus Deus. Quid enim ante principium? Et utique in principio erat Verbum, et Verbum
erat apud Deum, et Deus erat Verbum: et ipse Christus noster Verbum caro factum, ut habitaret in
nobis 32. Absit ergo ut sit in aliquo deus recens: deus recens, aut lapis, aut phantasma est. Non est,
inquit, lapis: ego argenteum habeo et aureum. Merito ipsa pretiosa voluit nominare, qui dixit: Idola
Gentium argentum et aurum 33. Magna sunt, quia aurea et argentea sunt; pretiosa sunt; lucida
sunt: sed tamen oculos habent, et non vident. Recentes hi dii. Quid recentius deo ex officina? Licet
illos iam vetustos aranearum casses contexerint; qui sempiterni non sunt, recentes sunt: hoc de
Paganis. Nescio quis alius, in vanitatem accipiens nomen Domini Dei sui, fecit sibi Christum
creaturam, Christum imparem et inaequalem generanti; Filium Dei dicens, et Filium Dei negans. Si
enim Filius unicus est, hoc quod Pater est, et hoc est ex aeternitate: tu autem nescio quid aliud
cogitasti in corde tuo; deum recentem posuisti. Fecit sibi alius deum pugnantem contra gentem
tenebrarum, timentem ne invadatur, satagentem ne corrumpatur; ex parte tamen corruptum, ut
posset esse totus salvus; sed non totus, quia ex parte corruptus. Manichaei ista dicunt; faciunt sibi
et isti in corde recentem deum. Non est talis Deus noster, non est talis portio tua Iacob: sed qui
fecit coelum et terram, ipse est Deus tuus; qui non eget bonis, qui non timet a malis.

De Deo apud eterodoxos opiniones diversae vanitas una.
14. Multi ergo haeretici cum Paganis alios et alios deos sibi ipsi fecerunt, alios et alios deos sibi
finxerunt; et eos etiamsi non in templis, tamen quod est peius in suo corde posuerunt, et falsorum

543

