16. [v 16.] Exaruit velut testa virtus mea: exaruit passione virtus mea; non velut fenum, sed velut
testa, quae fit igne firmior. Et lingua mea adhaesit faucibus meis: et servaverunt apud se praecepta
mea illi, per quos locuturus eram. Et in pulverem mortis deduxisti me: et in impios morti destinatos,
quos tamquam pulverem proicit ventus a facie terrae, deduxisti me.
17. [v 17.] Quoniam circumdederunt me canes multi: quoniam circumdederunt me, non pro
veritate, sed pro consuetudine, latrantes multi. Concilium malignantium circumdedit me. Foderunt
manus meas et pedes: foderunt clavis manus meas et pedes.
18. [v 18.] Dinumeraverunt omnia ossa mea: dinumeraverunt in ligno crucis extenta omnia ossa
mea. Ipsi vero consideraverunt et conspexerunt me: ipsi vero, id est non mutati, consideraverunt et
conspexerunt me.
19. [v 19.] Diviserunt sibi vestimenta mea, et super vestem meam miserunt sortem.
20. [v 20.] Tu autem, Domine, ne longe feceris auxilium tuum a me: tu autem, Domine, non in fine
saeculi, sicut caeteros; sed statim resuscita me. In defensionem meam aspice: aspice, ne quid mihi
noceant.
21. [v 21.] Erue a framea animam meam: erue animam meam a lingua dissensionis. Et de manu
canis unicam meam: et de potestate populi ex consuetudine latrantis Ecclesiam meam.
22. [v 22.] Salvum me fac de ore leonis: salvum me fac de ore regni saecularis. Et a cornibus
unicornuorum humilitatem meam: et a sublimitatibus superborum se singulariter erigentium,
consortesque non ferentium, salvam fac humilitatem meam.
23. [v 23.] Narrabo nomen tuum fratribus meis: narrabo nomen tuum humilibus, et se invicem
diligentibus sicut a me dilecti sunt fratribus meis. In medio Ecclesiae cantabo te: in medio Ecclesiae
gaudens praedicabo te.
24. [v 24.] Qui timetis Dominum, laudate eum: qui timetis Dominum, nolite quaerere laudem
vestram, sed ipsum laudate. Universum semen Iacob, magnificate eum: universum semen eius cui
maior serviet, magnificate eum.
25. [v 25.] Timeat eum omne semen Israel: timeant eum omnes ad novam vitam nati, et ad
visionem Dei reparati. Quoniam non sprevit neque despexit precem pauperis: quoniam non sprevit
precem, non illius qui verbis delictorum clamans ad Deum vitam vanam transire nolebat, sed
precem pauperis non tumentis in pompis transeuntibus. Neque avertit faciem suam a me: sicut ab
illo qui dicebat, Clamabo ad te, nec exaudies. Et cum clamarem ad eum, exaudivit me.
26. [v 26.] Apud te laus meas: non enim laudem meam quaero, quia tu mihi es laus, qui in sancto
habitas, et iam sanctum te deprecantem exaudis, laus Israel. In Ecclesia magna confitebor tibi: in
Ecclesia orbis terrarum confitebor tibi. Vota mea reddam coram timentibus eum: sacramenta
corporis et sanguinis mei reddam coram timentibus eum.
27. [v 27.] Edent pauperes, et saturabuntur: edent humiles et contemptores saeculi, et
imitabuntur; ita enim nec copiam huius saeculi concupiscent, nec timebunt inopiam. Et laudabunt
Dominum qui requirunt eum: nam laus Domini est eructatio saturitatis illius. Vivent corda eorum in
saeculum saeculi: nam cibus ille cordis est.
28. [v 28.] Commemorabuntur, et convertentur ad Dominum universi fines terrae:
commemorabuntur; exciderat enim Deus Gentibus mortaliter natis et in exteriora tendentibus; et
tunc convertentur ad Dominum universi fines terrae. Et adorabunt in conspectu eius universae
patriae gentium: et adorabunt in conscientiis suis universae patriae gentium.
29. [v 29.] Quoniam Domini est regnum, et ipse dominabitur gentium: quoniam Domini est regnum,
non superborum hominum; et ipse dominabitur gentium.
30. [v 30.] Manducaverunt et adoraverunt omnes divites terrae: manducaverunt corpus humilitatis
Domini sui etiam divites terrae, nec sicut pauperes saturati sunt usque ad imitationem, sed tamen

61

