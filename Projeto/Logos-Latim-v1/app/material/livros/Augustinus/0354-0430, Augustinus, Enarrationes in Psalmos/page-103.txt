2. Quaerimus unde sit ista tribulatio, quoniam liberatus paulo ante gaudere videbatur, iustitia
quadam infusa sibi largiter dono Dei, et inde facto spatio pedibus suis in latitudine caritatis. Unde
ergo et ista existit tribulatio, nisi forte ex illo quod Dominus dicit: Quoniam abundabit iniquitas,
refrigescet caritas multorum 2? Primo enim commendata paucitate sanctorum, tamquam missis
retibus, multiplicata est Ecclesia, et capti sunt innumerabiles, de quibus praedictum erat.
Annuntiavi et locutus sum, multiplicati sunt super numerum 3; qui etiam navigia premerent, et retia
rumperent, sicut est positum in illa prima piscatione 4 ante passionem Domini. Ex his igitur
multitudinibus exaggerati sunt, quibus per Pascha sic referciuntur ecclesiae, ut turbas ipsorum
parietum recuset angustia. Quomodo autem non tribuletur iste de hac multitudine, quando videt
ipsos implere theatra et amphitheatra, qui paulo ante ecclesias impleverunt? ipsos in nequitiis, qui
paulo ante in laudibus Dei? ipsos blasphemare Deum, qui respondebant: Amen Deo? Permaneat,
duret, non deficiat etiam in multitudine copiosa iniquorum, quia nec granum deficit in multitudine
palearum, quo usque post ventilationem mittatur in horreum, et ibi sit in societate sanctorum, ne
turbulenti aliquid pulveris patiatur. Perduret ergo, quia et Dominus cum dixisset: Quoniam
abundabit iniquitas, refrigescet caritas multorum; ne praenuntiata ista abundantia iniquitatis
labarent nutarentque pedes nostri, continuo subiecit, quod fideles erigeret, quod consolaretur
atque firmaret, dicens: Qui perseveraverit usque in finem, hic salvus erit 5.

Cur corpus Christi irascatur.
3. Attende itaque istum, quantum mihi videtur, in hac tribulatione constitutum. Quando quidem
positus in tribulatione quasi dolere deberet (tribulatio enim dolorem habet congruum), iratum se
dicit in tribulatione, et ait: Miserere mei, Domine, quoniam tribulor, conturbatus est in ira oculus
meus. Si tribularis, quare irasceris? Irascitur iste alienis peccatis. Quis non irascatur, videns
homines confitentes ore Deum, negantes moribus? Quis non irascatur, videns homines saeculo
verbis, et non factis renuntiantes? Quis est qui non irascatur, videns fratres insidiantes fratribus,
fidem non servantes osculo quod infigunt in sacramentis Dei? Et quis enumeret omnia, quibus
irascitur corpus Christi, quod intus vivit de spiritu Christi, quod gemit tamquam granum inter
paleas? Vix enim apparent isti qui sic gemunt, qui sic irascuntur: quomodo vix apparent grana,
quando area trituratur. Qui nescit quantae spicae missae sunt, putat totum paleam esse: et ex hoc
quod totum palea putatur, inde magna massa purgabitur. In his ergo non apparentibus et
gementibus irascitur, qui dicit alio loco: Zelus domus tuae comedit me 6. Dicit et alibi quando
quidem videt multos mala facientes: Taedium detinuit me a peccatoribus relinquentibus legem
tuam 7. Dicit et alio loco: Vidi insensatos, et tabescebam 8.

Quid ira et odium sint.
4. Haec autem ira, metuendum est, ne tanta sit, ut in odium vertatur. Ira enim nondum est odium:
nam irasceris filio, non odisti filium; ei servas haereditatem, qui te sentit iratum; et ad hoc irasceris,
ne perdat quod servaveris, male vivens moribus pravis. Ergo ira nondum est odium: nondum
odimus eos quibus irascimur; sed ista ira si manserit, et non cito evulsa fuerit, crescit et fit odium.
Ideo ut recens ira evellatur, et in odium non convertatur, hoc nos docet Scriptura, dicens: Non
occidat sol super iracundiam vestram 9. Invenis autem aliquando fratrem odium habentem, et
reprehendit irascentem: in illo est odium, et in alio culpat iram; ipse habet trabem in oculo suo, et
reprehendit festucam in oculo fratris sui 10. Sed festuca ista et surculus, nisi cito evellatur, trabes
futura est. Non ergo ait: Exstinctus est oculus meus prae ira; sed turbatus: nam si exstinguitur, iam
odium est, non ira. Et vide quia exstinctus est. Hinc ait Ioannes: Qui odit fratrem suum, in tenebris
est usque adhuc 11. Antequam ergo eatur in tenebras, conturbatur oculus in ira: sed cavendum est,
ne ira vertatur in odium, et oculus exstinguatur. Iste ergo dicit: Turbatus est prae ira oculus meus,
anima mea et venter meus; hoc est, turbata sunt interiora mea. Ventrem pro interioribus posuit.
Aliquando enim iniquis et perversis et a lege deviantibus et male viventibus irasci licet, clamare non
licet. Cum irascimur et clamare non possumus, interiora nostra turbantur. Tanta est enim aliquando
perversitas, ut nec corripi possit.
5. [v 11.] Quoniam defecit in dolore vita mea, et anni mei in gemitibus. Defecit, inquit, in dolore
vita mea. Dicit Apostolus: Nunc vivimus, si vos statis in Domino 12. Quicumque perfecti sunt ex
Evangelio et gratia Dei, non hic vivunt nisi propter alios; nam vita eorum in hoc saeculo, eis iam
non est necessaria. Sed quia dispensatio eorum aliis necessaria est, fit in eis quod ait idem
Apostolus: Concupiscentiam habens dissolvi, et esse cum Christo; multo enim magis optimum:
manere autem in carne necessarium propter vos 13. Quando autem videt homo ex dispensatione
sua, ex laboribus suis, ex praedicatione sua, non proficere homines, infirmatur in egestate vita

103

