cogitatione reverberata in se, et quodammodo revocante fluctus impetus sui, transitur ad vera
eligenda. Ideo revertetur populus meus huc; et dies pleni invenientur in eis.
17. [v 11.] Et dixerunt: Quomodo scivit Deus, et si est scientia in Altissimo? Vide per quam
cogitationem transeunt. Ecce iniqui felices sunt non curat Deus res humanas. Vere scit quid
agamus? Videte quae dicuntur. Rogamus, fratres; iam Christiani non dicant: Quomodo scivit Deus,
et si est scientia in Altissimo.
18. [v 12.] Unde enim tibi videtur non scire Deum, et non esse scientiam in Altissimo? Respondet:
Ecce ipsi peccatores, et abundantes in saeculo obtinuerunt divitias. Et peccatores sunt, et
abundantes divitias in saeculo obtinuerunt. Confessus est quia ideo nolebat esse peccator, ut
haberet divitias. Carnalis anima visibilibus rebus et terrenis vendiderat iustitiam suam. Qualis
iustitia, quae propter aurum habetur; quasi pretiosius sit aurum quam ipsa iustitia, aut cum
quisquam negat res alienas, maius damnum patiatur cui negat, quam ille qui illi negat! Ille perdit
vestem, iste fidem. Ecce ipsi peccatores, et abundantes in saeculo obtinuerunt divitias. Inde ergo
nescit Deus, et inde non est scientia in Altissimo!

Praemium bene vivendi non in terra exspectandum.
19. [v 13.] Et dixi: Ergo sine causa iustificavi cor meum. Quando servio Deo, et ista non habeo; non
serviunt illi, et his abundant: Ergo sine causa iustificavi cor meum, et lavi in innocentibus manus
meas. Hoc sine causa feci. Ubi est merces bonae vitae meae? ubi est praemium servitutis meae?
Bene vivo, et egeo; et iniquus abundat. Et lavi in innocentibus manus meas.

Si res impiis prospere cedunt, ne scandalizatus.
20. [v 14.] Et fui flagellatus tota die. A me non recedunt flagella Dei. Bene servio; et flagellor, non
servit, et ornatur. Magnam quaestionem sibi fecit. Agitatur anima, transit anima transitura ad
contemnenda terrena et concupiscenda aeterna. Transitus est ipsius animae in hac cogitatione: ubi
fluctuat in quadam tempestate, perventura est ad portum. Et quomodo solent aegri, qui lentius
aegrotant cum sanitas longe est, vicina sanitate plus aestuant: accessionem creticam medici
vocant, per quam transitur ad sanitatem; maior ibi aestus, sed ducens ad salutem; maior ibi ardor,
sed vicina refectio: sic ergo et hic aestuat. Nam periculosa verba sunt, fratres, molesta, et pene
blasphema: Quomodo scivit Deus? Hoc est et pene: non dixit: Nescivit Deus; non dixit: Non est
scientia in Altissimo: sed quasi quaerens, haesitans, dubitans Hoc est quod ait paulo ante: Pene
effusi sunt gressus mei. Quomodo scivit Deus, et si est scientia in Altissimo? Non confirmat; sed
ipsa dubitatio periculosa est. Per periculum transit ad sanitatem. Audi iam sanitatem: Ergo in
vanum iustificavi cor meum, et lavi inter innocentes manus meas: et fui flagellatus tota die, et
argutio mea in matutinum. Argutio, correptio est: qui arguitur, corripitur. Quid est, in matutinum?
Non differtur. Differtur impiorum; mea non differtur: illa sera, vel nulla est; mea in matutinum. Et fui
flagellatus tota die, et argutio mea in matutinum.

Sacrae Scripturae saluberrima auctoritas.
21. [v 15.] Si dicebam: Narrabo sic: id est, docebo sic. Quomodo docturus es? Quia non est scientia
in Altissimo? quia non scit Deus? Hanc sententiam vis proferre, quia sine causa iuste vivunt qui
iuste vivunt, quia perdidit homo iustus servitutem suam, quia magis Deus malis favet, aut neminem
curat? hoc vis dicere, hoc narrare? Reprimit se, auctoritate compescente. Qua auctoritate? Vult
homo aliquando erumpere in istam sententiam; sed revocatur Scripturis dicentibus ut semper bene
vivatur, dicentibus quia Deus curat res humanas, quia discernit inter pium et impium. Ergo et iste
volens iam istam proferre sententiam, revocat se. Et quid ait? Si dicebam: Narrabo sic: ecce
generationem filiorum tuorum reprobavi. Reprobavi generationem filiorum tuorum, si narrabo sic:
generationem iustorum reprobabo. Sicut et quaedam habent exemplaria: Ecce generationi filiorum
tuorum cui concinui? id est, cui filiorum tuorum concinui? id est, cui congrui, cui accommodatus
sum? Dissonui ab omnibus, si sic doceo. Concinit enim qui consonat; qui autem non consonat, non
concinit. Aliud dicturus sum quam dixit Abraham, quam dixit Isaac, quam dixit Iacob, quam dixerunt
Prophetae? Illi enim omnes dixerunt quia curat Deus res humanas: ego dicturus sum quia non
curat? Maiorne in me prudentia, quam in illis? maiorne intellectus in me quam in illis? Saluberrima
auctoritas revocavit cogitationem ab impietate.

Impie dicitur voluntas humana stellis subici.
480

