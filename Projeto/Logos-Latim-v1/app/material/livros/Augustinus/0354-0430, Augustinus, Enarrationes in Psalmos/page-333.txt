propter nos. Et si solus fecisset, forte nemo nostrum deberet audere imitari; ita enim ille homo erat,
ut et Deus esset: sed in eo quod homo erat, imitati sunt servi Dominum, et discipuli Magistrum, et
fecerunt qui nos praecesserunt in familia ipsius, patres quidem nostri, sed tamen conservi nostri;
neque imperaret hoc Deus ut faceremus, si impossibile iudicaret ut hoc ab homine fieret. Sed
considerans infirmitatem tuam, deficis sub praecepto? Confortare in exemplo. Sed etiam exemplum
ad te multum est? Adest ille qui praebuit exemplum, ut praebeat et auxilium. Audiamus ergo in isto
psalmo: opportune namque accidit, et illo procurante, ut ei consonaret Evangelium, commendans
nobis dilectionem Christi, qui animam suam posuit pro nobis, ut et nos animam nostram pro
fratribus ponamus 3. Concordavit et consonuit huic psalmo, ut videamus quomodo ipse Dominus
noster animam suam posuit pro nobis: psalmus enim iste passionem ipsius cantat. Et quoniam
totus Christus caput est et corpus, quod bene vos nosse non dubito: caput est ipse Salvator noster,
passus sub Pontio Pilato, qui nunc postea quam resurrexit a mortuis, sedet ad dexteram Patris:
corpus autem eius est Ecclesia; non ista, aut illa, sed toto orbe diffusa; nec ea quae nunc est in
hominibus qui praesentem vitam agunt, sed ad eam pertinentibus etiam his qui fuerunt ante nos, et
his qui futuri sunt post nos usque in finem saeculi. Tota enim Ecclesia constans ex omnibus
fidelibus, quia fideles omnes membra sunt Christi, habet illud caput positum in coelis quod
gubernat corpus suum; etsi separatum est visione, sed annectitur caritate. Quia ergo totus Christus
caput est et corpus eius; propterea in omnibus Psalmis sic audiamus voces capitis, ut audiamus et
voces corporis. Noluit enim loqui separatim, quia noluit esse separatus, dicens: Ecce ego vobiscum
sum usque ad consummationem saeculi 4. Si nobiscum est, loquitur in nobis, loquitur de nobis,
loquitur per nos; quia et nos loquimur in illo: et ideo verum loquimur quia in illo loquimur. Nam
quando in nobis et ex nobis loqui voluerimus, in mendacio remanebimus.

Finis propositi nostri, Christus.
2. [v 1.] Quia ergo passionem Domini cantat iste psalmus, vide quem titulum habeat: In finem. Finis
Christus est 5. Quare dictus est finis? Non qui consumat, sed qui consummet. Consumere enim,
perdere est: consummare, perficere. Finitum enim quidquid dicimus, a fine dicimus. Sed aliter
dicimus: Finitus est panis; aliter dicimus: Finita est tunica: finitus est panis qui manducabatur, finita
est tunica quae texebatur: panis ergo finitus est ut consumeretur, tunica finita est ut perficeretur.
Finis ergo propositi nostri Christus est; quia quantumlibet conemur, in illo perficimur, et ab illo
perficimur; et haec est perfectio nostra, ad illum pervenire: sed cum ad illum perveneris, ultra non
quaeris; finis tuus est. Quomodo enim finis viae tuae locus est quo tendis; quo cum perveneris, iam
manebis: sic finis studii tui, propositi tui, conatus tui, intentionis tuae, ille est ad quem tendis; ad
quem cum perveneris, ultra non desiderabis, quia melius nihil habebis. Ipse ergo et exemplum
nobis vivendi proposuit in hac vita, et praemium vivendi dabit in futura vita.

Titulus a Pilato scriptus cur non delendus.
3. In finem, ne corrumpas ipsi David in tituli inscriptionem, cum fugeret a facie Saul in speluncam.
Referentes nos ad sanctam Scripturam, invenimus quidem sanctum David illum regem Israel, ex
quo etiam nomen accepit Psalterium Davidicum, persecutorem passum fuisse Saulem regem ipsius
populi 6, sicut multi vestrum noverunt, qui Scripturas vel attigerunt vel audierunt. Habuit ergo
persecutorem Saulem rex David: et cum esset ille mitissimus, ille ferocissimus; ille lenis, ille
invidus; ille patiens, ille crudelis; ille beneficus, ille ingratus; pertulit eum tanta lenitate, ut cum eum
accepisset in manus, non illum attigisset, non laesisset. Accepit enim a Domino Deo potestatem, ut
si vellet, occideret Saulem ipse David; et elegit parcere quam occidere. Ille autem nec tali beneficio
victus est, ut desineret persequi. Invenimus ergo illo tempore, quando Saul David persequebatur,
regem futurum et praedestinatum rex iam reprobatus, quod fugerit a facie Saul in speluncam ipse
David. Quid ergo hoc ad Christum? Si omnia quae tunc agebantur, figurae erant futurorum,
invenimus ibi Christum, et multo maxime. Nam illud, Ne corrumpas in tituli inscriptionem, non video
quomodo pertineat ad illum David. Non enim aliquis titulus inscriptus erat ipsi David, quem voluit
corrumpere Saul. Videmus autem in passione Domini scriptum fuisse titulum, Rex Iudaeorum; ut ille
titulus exprobraret frontem ipsorum, quod a rege suo manus non abstinuerunt. In illis enim Saul
erat, in Christo David erat. Christus enim, sicut dicit apostolicum Evangelium, est, quod novimus,
quod confitemur, ex semine David secundum carnem 7; nam secundum divinitatem supra David,
supra omnes homines, supra coelum et terram, supra Angelos, supra omnia visibilia et invisibilia;
quia omnia per ipsum facta sunt, et sine ipso factum est nihil 8: dignatus tamen homo fieri ex
semine David ad nos venit; quia de tribu David natus est, unde virgo Maria quae peperit Christum 9.
Inscriptus itaque titulus ille est, Rex Iudaeorum. Saul, ut diximus, populus Iudaeorum erat; David
Christus erat: titulus ibi, Rex Iudaeorum. Indignati sunt Iudaei, quia inscriptus erat titulus, Rex
Iudaeorum: puduit illos habere regem quem crucifigere potuerunt. Non enim viderunt quia ipsa

333

