10. Aperiat itaque nobis pulsantibus Dominus; et mysteriorum eius, quantum ipse dignatur, secreta
pandantur. Etenim ut terra mota esset ad fidem, cum in desertum Gentium transiret Evangelium,
coeli distillaverunt a facie Dei. Hi sunt coeli, de quibus in alio psalmo canitur: Coeli enarrant gloriam
Dei. De his quippe paulo post ibi dicitur: Non sunt loquelae neque sermones, quorum non audiantur
voces eorum: in omnem terram exiit sonus eorum, et in fines orbis terrae verba eorum 42. Nec
tamen istis coelis tanta gloria tribuenda est, tamquam ab hominibus illa gratia venerit in desertum
Gentium, ut terra moveretur ad fidem. Non enim coeli a seipsis distillaverunt; sed a facie Dei,
utique inhabitantis eos, et facientis eos inhabitare unius moris in domo. Ipsi sunt enim et montes,
de quibus dicitur: Levavi oculos meos ad montes, unde veniet auxilium mihi 43. Et tamen ne in
hominibus spem posuisse videretur, continuo subiecit: Auxilium meum a Domino, qui fecit coelum
et terram 44. Ei quippe alio loco dicitur: Illuminans tu admirabiliter, a montibus aeternis 45: quamvis
a montibus aeternis, tamen illuminans tu. Sic et hic, coeli distillaverunt; sed, a facie Dei. Et ipsi
enim salvi facti sunt per fidem, et hoc non ex seipsis; sed Dei donum est: non ex operibus, ne forte
quis extollatur. Ipsius enim sumus figmentum 46, qui facit unius modi habitare in domo 47.

Lex et gratia.
11. Sed quid est quod sequitur: Mons Sina a facie Dei Israel? An subaudiendum est, distillavit: ut
quod vocavit coelorum nomine, hoc voluerit intellegi nomine etiam montis Sina; sicut diximus eos
vocari montes, qui vocati sunt coeli? Nec in isto sensu movere debet quod ait, mons; non, montes;
cum ibi dicti sint, coeli; non, coelum: quia et in alio psalmo cum dictum esset: Coeli enarrant
gloriam Dei; more Scripturae eumdem sensum verbis aliis repetentis subsequenter dictum est: Et
opera manuum eius annuntiat firmamentum 48. Prius dixit, coeli; non coelum; et tamen postea non,
firmamenta; sed, firmamentum. Vocavit enim Deus firmamentum, coelum 49, sicut in Genesi
scriptum est. Ita ergo coeli et coelum, montes et mons, non aliud, sed hoc ipsum: sicut Ecclesiae
multae et una Ecclesia, non aliud, sed hoc ipsum. Cur ergo, mons Sina qui in servitutem generat 50,
sicut dicit Apostolus? An forte Lex ipsa intellegenda est in monte Sina, quam distillaverunt coeli a
facie Dei, ut terra moveretur? et ipse est terrae motus, cum conturbantur homines, quia Legem
implere non possunt? Quod si ita est, haec est et pluvia voluntaria, de qua consequenter dicit:
Pluviam voluntariam segregans, Deus, haereditati tuae; quia non fecit sic ulli genti, et iudicia sua
non manifestavit eis 51. Segregavit itaque pluviam hanc voluntariam Deus haereditati suae, quod
Legem dedit. Et infirmata est: vel ipsa Lex, vel ipsa haereditas. Lex infirmata sic accipi potest, eo
quod non impleretur: non quod ipsa infirma sit, sed quod infirmos facit minando poenam, nec
adiuvando per gratiam. Nam et Apostolus ipso verbo usus est, ubi ait: Quod enim impossibile erat
Legi, in quo infirmabatur per carnem 52; significare volens quia per spiritum impletur: tamen ipsam
dixit infirmari, cum ab infirmis non possit impleri. Infirmata vero ipsa haereditas, id est ipse
populus, data sibi Lege, sine ulla ambiguitate intellegitur. Lex enim subintravit, ut abundaret
delictum 53. Quod autem sequitur: Tu vero perfecisti eam, ad Legem ita refertur, quia secundum
illud perfecta, id est impleta est; quod Dominus in Evangelio dicit: Non veni Legem solvere, sed
implere 54. Unde et Apostolus qui dixerat Legem infirmatam esse per carnem, quia caro non implet
quod per spiritum impletur, id est per gratiam spiritalem; ipse item dicit: Ut iustitia Legis impleretur
in nobis, qui non secundum carnem ambulamus, sed secundum spiritum 55. Hoc est ergo: Tu vero
perfecisti eam; quia plenitudo Legis est caritas 56; et caritas Dei diffusa est in cordibus nostris, non
per nos ipsos, sed per Spiritum sanctum qui datus est nobis 57: hoc est: Tu vero perfecisti eam, si
Legem perfecisse intellegatur; si vero haereditatem, facilior est intellectus. Si enim propter hoc
dicta est haereditas Dei infirmata, id est populus Dei infirmatus data Lege, quia Lex subintravit, ut
abundaret delictum: ergo et quod sequitur: Tu vero perfecisti eam, ex illo intellegitur quod etiam in
Apostolo sequitur: Ubi autem abundavit delictum, superabundavit gratia 58. Namque abundante
delicto, multiplicatae sunt infirmitates eorum; et postea acceleraverunt 59: quia ingemuerunt, et
invocaverunt, ut ipso adiuvante impleretur quod ipso iubente non implebatur.

Dei gratia nullis hominum praecedentibus meritis tribuenda.
12. Est in his verbis et alius sensus, qui probabilior mihi videtur. Multo enim congruentius
intellegitur ipsa gratia pluvia voluntaria, quia nullis praecedentibus operum meritis gratis datur. Si
enim gratia; iam non ex operibus: alioquin gratia iam non est gratia 60. Non enim dignus sum,
inquit, vocari apostolus, quia persecutus sum Ecclesiam Dei: gratia autem Dei sum id quod sum 61.
Haec est pluvia voluntaria. Voluntarie quippe genuit nos verbo veritatis 62. Haec pluvia voluntaria.
Inde alibi dicitur: Scuto bonae voluntatis tuae coronasti nos 63. Istam pluviam, cum Deus transiret in
deserto, id est, praedicaretur in Gentibus, coeli distillaverunt: non tamen a seipsis, sed a facie Dei,
quoniam et ipsi gratia Dei sunt id quod sunt. Et ideo mons Sina, quia et ipse qui plus omnibus illis

421

