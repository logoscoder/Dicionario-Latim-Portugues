tamen ideo moriebantur, quia praenuntiabant Christum, sed quia peccata hominum dicebant in
eos, et eorum iniquitatibus liberius resistebant: et habentur inter martyres. Iuste etenim si non pro
nominis Christi confessione, tamen pro veritate occisi sunt. Usque adeo autem pro ipso nomine, id
est, pro confessione nominis Christi nemo mortuus est, antequam granum illud caderet in terram,
cuius ex persona dictum est: Singularis ego sum, donec transeam, ut et ipse Ioannes, qui recens
interfectus erat, ab iniquo rege donatus puellae saltatrici, non propter hoc occisus sit, quia
confessus est Christum 80. Potuit utique et inde occidi, et hoc a multis. Si propter aliud occisus est
ab uno, quanto potius propter Christum potuit occidi ab his ipsis qui occiderunt Christum?
Perhibebat enim Christo testimonium Ioannes. Illi qui audiebant Christum, ipsum occidere volebant,
et eum qui testimonium perhibebat non occidebant. Quia enim si fieret impetus propter Christum in
Ioannem, non negaret. (Erant quippe in illo vires magnae, quibus appellatus est amicus sponsi 81.
Magna in illo gratia, magna excellentia: In natis mulierum nemo exsurrexit maior Ioanne
Baptista 82). Ergo in illum impetus factus est, qui non habebat tales vires: fit impetus in Petrum, non
fit in Ioannem. Etenim vires ipsas Petrus post accepit; tunc autem infirmus fuit. Pro Christi nomine
ille interrogatur qui vires non habebat: ille qui habebat vires, non patitur persecutionem propter
Christum; ne pro nomine Christi antecederet Christum. Non occiditur a Iudaeis, qui perhibebat
liberum testimonium Christo, quem occiderunt Iudaei; et occiditur ab Herode, quia dicebat ei: Non
tibi licet habere uxorem fratris tui 83. Neque enim frater eius sine posteritate decesserat. Pro lege
quidem veritatis, pro aequalitate, pro iustitia: ideo sanctus, ideo martyr; sed non tamen pro illo
nomine, quo christiani sumus. Quare hoc, nisi ut impleretur: Singularis ego sum, donec transeam?

199 IN PSALMUM 141
ENARRATIO
Sermo ad populum

Sapiens ea quae audierit cogitat.
1. Sollemnitati martyrum, sicut devotio celebritatis vestrae, ita nostrae servitutis sermo debetur.
Sed meminisse oportet Caritatem vestram, hesterno die quam multa dicta sint. Non enim quia
propter aviditatem interioris oris vestri per totum sermonem tamquam recentes adfuistis, propterea
oblivisci debemus infirmitatis communis: primo quia et honorare oportet verba praeclara, sicut
scriptum est: Praeclara autem verba sapientiae Domini Dei sunt. Per nos tamquam per vascula
vobis ministrantur: et si fictilia sunt vasa, sed panis coelestis est. Apostolus dicit: Habemus
thesaurum istum in vasis fictilibus, ut eminentia virtutis sit Dei 1. Qui autem thesaurus, idem et
panis. Nam si non idem esset thesaurus et panis, non de ipso thesauro alibi scriptum esset:
Thesaurus desiderabilis requiescit in ore sapientis; vir autem stultus glutit illum 2. Unde
admonemus Caritatem vestram ut ea quae audiendo tamquam ventre memoriae conditis, rursus
revolvendo et cogitando quodammodo ruminetis. Hoc est enim: Thesaurus desiderabilis requiescit
in ore sapientis; vir autem stultus glutit illum: breviter dixit: Sapiens ruminat, stultus non ruminat.
Hoc autem aperte et latine quid est? Sapiens cogitat ea quae audierit; stultus autem audita
oblivioni tradit. Neque enim propter aliud in Lege, munda ea dicta sunt animalia quae ruminant,
immunda quae non ruminant: nam creatura Dei omnis munda est 3. Artifici Deo tam mundus est
porcus quam agnus. Creavit enim omnia bona valde 4: et: Omnis creatura Dei bona est 5, dicit
Apostolus; et: Omnia munda mundis 6. Cum ergo in natura utrumque sit mundum; significatione
tamen agnus significat aliquid mundum, porcus significat aliquid immundum: agnus significat
innocentiam sapientiae ruminantis; porcus significat immunditiam stultitiae obliviscentis. Brevis
Psalmus pro solemnitate dictus est; videamus an possit etiam breviter tractari.
2. [v 2.] Voce mea ad Dominum clamavi. Sufficeret: Voce ad Dominum clamavi; forte non frustra
additum est, mea. Multi enim clamant ad Dominum, non voce sua, sed voce corporis sui. Homo
ergo interior, in quo coepit habitare Christus per fidem 7, voce sua, non in strepitu labiorum, sed in
affectu cordis clamet ad Dominum. Non ubi homo audit, ibi Deus audit: nisi voce pulmonum et
laterum et linguae clames, homo te non audit; cogitatio tua clamor est ad Dominum. Voce mea ad
Dominum clamavi; voce mea ad Dominum deprecatus sum. Quod dixit, clamavi; exposuit, cum
dixit, deprecatus sum. Clamant enim ad Dominum et qui blasphemant. In superiori versu clamorem
posuit, in sequenti clamorem exposuit. Quasi exigeretur: Quo clamore clamasti ad Dominum? Ad
Dominum, inquit, deprecatus sum: clamor meus, deprecatio mea; non convicium, non murmur, non
blasphemia.

994

