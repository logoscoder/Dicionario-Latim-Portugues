quae praecessit in Domino, ut lux surrexerit ante nos, nos post lucem: quia in vanum est nobis ante
lucem surgere, id est, altitudinem quaerere antequam moriamur; cum Christus lux nostra non sit
exaltatus in carne, nisi posteaquam mortuus est. Constituti ergo membra eius, et in membris eius
dilecti eius, cum somnum acceperimus, tunc surgemus in resurrectione mortuorum. Unus
resurrexit, iam non moriturus. Resurrexit Lazarus, sed moriturus 30; resurrexit filia archisynagogi,
sed moritura 31; resurrexit filius viduae, sed moriturus 32: resurrexit Christus, non moriturus. Audi
Apostolum: Christus resurgens ex mortuis iam non moritur, et mors ei ultra non dominabitur 33.
Talem spera resurrectionem; et propter hoc esto christianus, non propter felicitatem terrae huius.
Nam si propter felicitatem vitae huius vis esse christianus, quando illa lux tua non hic quaesivit
mundanam felicitatem; ante lucem vis surgere; necesse est ut in tenebris perseveres. Mutare,
sequere lucem tuam; qua resurrexit, surge: sede prius, et sic surge, cum dederit somnum dilectis
eius.

Boni et mali, nunc permixti, in fine separabuntur.
8. [v 3.] Quasi quaereres iterum: Quibus dilectis? Ecce haereditas Domini, filii, merces fructus
ventris. Quando dicit, fructus ventris; parturiti sunt filii isti. Est quaedam mulier, in qua spiritaliter
ostenditur quod dictum est Evae: In gemitu parturies 34. Parit enim Ecclesia filios coniux Christi; et
si parit, parturit. In cuius figura etiam Eva mater vivorum appellata est. In membris parturientis erat
ille qui dicebat: Filioli mei, quos iterum parturio, donec Christus formetur in vobis 35. Sed non frustra
parturivit, nec frustra peperit: erit semen sanctum in resurrectione mortuorum; abundabunt iusti,
qui diffusi sunt modo toto orbe terrarum. Gemit illos Ecclesia, parturit illos Ecclesia: in illa autem
resurrectione mortuorum apparebit partus Ecclesiae, transiet dolor et gemitus. Et quid dicetur?
Ecce haereditas Domini, filii, merces fructus ventris. Huius fructus, non, hic fructus; merces huius
fructus ventris. Quae est ipsa merces? Resurgere a mortuis. Quae est ipsa merces? Surgere,
posteaquam sedisti. Quae est ipsa merces? Laetari posteaquam manducasti panem doloris. Cuius
ventris? Ecclesiae: in cuius ventre, quia eius typum Rebecca gestabat, duo illi gemini tamquam duo
populi luctabantur 36. Una mater in visceribus suis dissentientes fratres nondum natos continebat:
pulsabant materna viscera discordiis internis; gemebat illa, vim patiebatur; sed pariens discernebat
quos geminos praegnans pertulerat. Sic et modo, fratres, quamdiu gemitus datus est Ecclesiae,
quamdiu parturit Ecclesia, ipsi sunt intus et boni et mali. Fructus autem ventris in Iacob erat, quia
ipsum dilexit mater. Iacob dilexi, dicit Deus: Esau autem odio habui 37. Ambo de uno utero
processerunt; unus amari meruit, alius reprobari. In dilectis ergo eius fructus erit. Ergo merces
fructus ventris.

Filii excussorum qui sint.
9. [v 4.] Sicut sagittae in manu potentis, sic filii excussorum. Unde enim facta est haereditas ista,
fratres? unde facta est tam multa haereditas, de qua dici habet in fine: Ecce haereditas Domini, filii,
merces fructus ventris? Excussi sunt quidam de manu Domini, tamquam sagittae, et ierunt longe,
et totam terram impleverunt, unde pullulant sancti. Nam ipsa est haereditas de qua dicitur: Postula
a me, et dabo tibi gentes haereditatem tuam, et possessionem tuam terminos terrae 38. Et
quomodo ista possessio pertenditur et crescit usque ad fines terrae? Quia sicut sagittae in manu
potentis, sic filii excussorum. De arcu excutiuntur sagittae, et quanto fortior excusserit, tanto
longius vadit sagitta. Quid autem fortius excutiente Domino? De arcu suo mandat Apostolos suos:
non potuit esse residuum, quo non perveniret sagitta a tam forti excussa; pervenit usque ad fines
terrae. Ideo non ultra, quia nihil est ultra generis humani. Nam tantas vires ille habet, ut etiam si
ultra esset quo pertenderet sagitta, excuteret illuc sagittam. Sic sunt autem filii excussorum,
quomodo et illi excussi. Quaesitum est enim de hoc verbo etiam ab iis qui ante nos ista tractarunt,
quare filii excussorum dicti sunt, vel qui sunt intellegendi filii excussorum; et quibusdam visum est,
sicut modo dixi, filios excussorum, filios esse Apostolorum.

Quonam modo Apostoli excussi sunt.
10. Intendat paululum Caritas vestra. Quaesitum est quare excussi Apostoli: dictum est a
quibusdam, ideo illos appellatos excussos, quia praecepit eis Dominus: Si exieritis de civitate in qua
non audiunt vos, excutite pulverem de pedibus vestris 39. Sed ait alius: Non ergo filii excussorum
dici debuerunt, sed filii excutientium: excutientes enim illos fecit Dominus, quibus dixit: Excutite
pulverem de pedibus vestris; non excussos. Subtiliter quidem quasi contradicere voluit praecedenti
sententiae, ille a quo iam ista tractata et dicta erant: verumtamen nos, quantum adiuvat Dominus,
quaerentes quomodo recte dici potuerint etiam excussi, quibus ait Dominus: Excutite pulverem de

903

