Caesaris est; sed interrogat: Cuius est? ut eorum dentes in ore ipsorum conterantur. Quaerente
quippe illo cuius haberet imaginem et inscriptionem, illi Caesaris dixerunt. Iam nunc Dominus
conteret dentes eorum in ore ipsorum. Iam respondistis, iam contriti sunt dentes vestri in ore
vestro. Reddite Caesari quae Caesaris sunt, et Deo quae Dei sunt 47. Quaerit Caesar imaginem
suam; reddite: quaerit Deus imaginem suam; reddite. Non perdat ex vobis Caesar nummum suum:
non perdat Deus in vobis nummum suum. Et illi non invenerunt quid responderent. Missi enim erant
ut calumniarentur ei: et redierunt dicentes quod nemo possit ei respondere. Unde? Quia contriti
erant dentes eorum in ore ipsorum.

De baptismate Iohannis.
12. Inde est et illud: In qua potestate ista facis? Et ego interrogabo vos unum sermonem;
respondete mihi. Et interrogavit de Ioanne, unde esset baptismus Ioannis, de coelo, an ex
hominibus; ut si quid responderent, contra illos esset. Noluerunt dicere: Ex hominibus, timentes
homines ne lapidarentur ab eis, eo quod Ioannem prophetam haberent: dicere: De coelo plus
formidabant, ne faterentur ipsum Christum, quia Ioannes praedicaverat Christum. Coarctati
utrinque, ex hac parte et ex hac parte, qui parabant obicere crimen responderunt ignorantiam;
dixerunt: Nescimus 48. Calumniam enim praeparabant, quando dixerunt: In qua potestate ista facis?
ut si diceret: Christus sum, quasi arrogantem, superbum, sacrilegum invaderent. Noluit dicere:
Christus sum; sed quaesivit de Ioanne, qui dixerat quod ipse esset Christus. Illi non sunt ausi
reprehendere Ioannem, timentes ne a populo occiderentur: non sunt ausi dicere: Verum dixit
Ioannes, ne diceretur eis: Credite illi. Obmutuerunt, nescire se dixerunt: iam mordere non valebant.
Unde non valebant? Iam occurrit vobis; contriti erant dentes eorum in ore ipsorum.

Simon pharisaeus et mulier in civitate peccatrix.
13. Pharisaeo displicuit Dominus illi qui ad prandium vocaverat, quod peccatrix mulier accesserit ei
ad pedes; et murmuravit adversus eum dicens: Si esset hic propheta, sciret quae mulier illi accessit
ad pedes. O tu non propheta, unde scis quod nescierit quae mulier illi accessit ad pedes? Quia non
servabat videlicet munditiam Iudaeorum, quae a foris quasi custodiebatur in carne, et exsulabat ex
corde, hoc de Domino suspicatus est. Dominus autem qui peccata mulieris noverat, etiam
cogitationes hospitis audiebat, et respondit quae nostis. Et ne diu hinc loquar, tamen in ore eius
voluit conterere dentes eius Proposuit enim: Duo debitores erant cuidam feneratori: unus
quingentos debebat denarios, alius quinquaginta. Non habebant ambo unde redderent; dimisit
ambobus. Quis eum plus dilexit? Ad hoc interrogat ille, ut ille respondeat: ad hoc ille respondet, ut
dentes eius in ore eius conterantur. Respondit confusus, exclusus est: admissa est illa ad
percipiendam misericordiam, quae irruperat in habitaculum alienum, sed non accesserat ad Deum
alienum 49: Contrivit Dominus dentes eorum in ore ipsorum.

Captiose interrogantes et aperte saevientes Iudaeos Christus superavit.
14. Molas leonum confregit Dominus. Non tantum aspidum. Quid de aspidibus? Aspides insidiosae
volunt venena immittere, et spargere, et insibilare. Apertissime saevierunt gentes, et fremuerunt
sicut leones. Quare fremuerunt gentes, et populi meditati sunt inania? 50 Quando insidiabantur
Domino: Licet dare tributum Caesari, an non licet? aspides erant, serpentes erant: contriti sunt
dentes eorum in ore ipsorum. Postea clamaverunt: Crucifige, crucifige 51: iam non est lingua
aspidis, sed fremitus leonis. Sed et molas leonum confregit Dominus. Forte hic non vacat quod non
addidit, in ore eorum. Insidiantes enim captiosis interrogationibus, cogebantur responsione sua
vinci: isti autem qui aperte saeviebant, numquid interrogationibus convincendi erant? Tamen et
eorum molae contritae sunt: crucifixus resurrexit, ascendit in coelum, glorificatus est Christus,
adoratur ab omnibus gentibus, adoratur ab omnibus regibus. Saeviant modo Iudaei, si possunt. Non
saeviunt. Molas leonum confregit Dominus.

Donatistae serpentes sunt indignatione obsurdati.
15. Habemus et in haereticis hoc documentum et experimentum, quia et ipsos invenimus esse
serpentes indignatione obsurdatos, nolentes audire medicamentum medicatum a sapiente: et in
ore ipsorum contrivit Dominus dentes eorum. Quomodo saeviebant in nos, reprehendendo quod
quasi persecutores essemus, excludendo illos de basilicis? Modo illos interroga: Debent excludi
haeretici de basilicis, an non debent? Respondeant modo. Dicant non debere: repetunt
Maximianistae basilicas. Ne autem repetant Maximianistae basilicas, dicunt debere. Quid est ergo

345

