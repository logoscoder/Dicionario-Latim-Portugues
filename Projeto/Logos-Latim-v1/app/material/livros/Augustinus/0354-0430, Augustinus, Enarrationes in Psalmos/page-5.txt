resurrecturum, non utique occiderent. Ad hoc valent illae voces: Descendat de cruce, si Filius Dei
est; et: Alios salvavit, seipsum non potest 8. Ergo nec Iudas eum tradidisset, nisi ex eorum esset
numero qui Christum contemnerent, dicentes: Non est salus illi in Deo eius.
3. [v 4.] Tu autem, Domine, susceptor meus es: secundum hominem dicitur Deo; quia hominis
susceptio est Verbum caro factum. Gloria mea: gloriam suam Deum dicit etiam ille, quem sic
suscepit Dei Verbum, ut simul cum eo Deus fieret. Discant superbi, qui non libenter audiunt cum eis
dicitur: Quid autem habes quod non accepisti? Si autem accepisti, quid gloriaris quasi non
acceperis 9? Et exaltans caput meum: mentem ipsam humanam hic accipiendam puto, quod caput
animae non absurde appellatur, quae ita inhaesit et quodammodo coaluit excellenti
supereminentiae Verbi hominem suscipientis, ut tanta passionis humilitate non deponeretur.

Vox cordis oratio est Deo.
4. [v 5.] Voce mea ad Dominum clamavi: id est, non corporis voce, quae cum strepitu verberati
aeris promitur; sed voce cordis, quae hominibus silet, Deo autem sicut clamor sonat. Qua voce
Susanna exaudita est 10: et de qua voce ipse Dominus praecipit, ut in cubiculis clausis, id est, in
secretis cordis sine strepitu oretur 11. Nec facile quisquam dixerit hac voce minus orari, si nullus
verborum sonus reddatur ex corpore; quoniam et silentes cum in cordibus oramus, si alienae ab
affectu orantis cogitationes intercurrant, nondum dici potest: Voce mea ad Dominum clamavi.
Neque hoc recte dicitur, nisi cum sola anima, nihil carnis nihilque carnalium intentionum in oratione
attrahens, loquitur Domino, ubi solus audit; clamor autem etiam iste dicitur, propter vim ipsius
intentionis. Et exaudivit me de monte sancto suo: montem quidem ipsum Dominum per Prophetam
dictum habemus, ut scriptum est, lapidem praecisum sine manibus crevisse in magnitudinem
montis 12. Sed hoc ab ipsius persona non potest accipi, nisi forte ita dicere voluit: De memetipso,
tamquam de monte sancto suo, me exaudivit, cum habitaret in me, id est, in ipso monte. Planius
autem est et expeditius, si accipiamus exaudisse Deum de iustitia sua: iustum enim erat ut
innocentem occisum, et cui retributa sunt mala pro bonis, resuscitaret a mortuis, et digna
persequentibus retribueret; legimus enim: Iustitia tua sicut montes Dei 13.

Quid sit prophetia.
5. [v 6.] Ego dormivi, et somnum cepi. Non inconvenienter animadverti potest quod positum est:
Ego, ad significandum quod sua voluntate mortem sustinuit, secundum illud: Propterea me Pater
diligit, quoniam ego pono animam meam, ut iterum sumam eam. Nemo eam tollit a meipso:
potestatem habeo ponendi eam, et potestatem habeo iterum sumendi eam 14: non ergo, inquit, vos
me tamquam invitum cepistis et occidistis, sed ego dormivi, et somnum cepi; et exsurrexi, quoniam
Dominus suscipiet me. Somnum autem pro morte positum innumerabiliter Scripturae continent,
sicut Apostolus dicit: Nolo vos ignorare, fratres, de iis qui dormitionem acceperunt 15. Nec
quaerendum est cur additum sit, somnum cepi, cum iam dictum esset, dormivi; usitatas enim
habent Scripturae huiuscemodi repetitiones, sicut in secundo psalmo multas ostendimus. Nonnulli
autem codices habent, dormivi, et soporatus sum, et alii aliter; quomodo interpretari potuerunt
quod graece positum est,
. Nisi forte dormitio morientis, somnus
autem mortui accipi potest; ut dormitio sit qua transitur ad somnum, veluti est expergefactio qua
transitur ad vigilationem. Ne pro inanibus sermonis ornamentis, repetitiones istas in divinis libris
esse arbitremur. Bene ergo accipitur: Ego dormivi, et somnum cepi; Ego me passioni permisi, et
mors consecuta est. Et exsurrexi, quoniam Dominus suscipiet me. Hoc magis animadvertendum
est, quemadmodum in una sententia et praeteriti temporis verbum posuit, et futuri: et exsurrexi
enim dixit, quod est de praeterito; et suscipiet, quod est de futuro; cum resurgere utique nisi illa
susceptione non posset. Sed in prophetia bene miscentur futura praeteritis, quo utrumque
significetur: quia ea quae ventura prophetantur, secundum tempus futura sunt; secundum
scientiam vero prophetantium, iam pro factis habenda. Miscentur quoque praesentis temporis
verba, quae suo loco, cum occurrerint, tractabuntur.
6. [v 7.] Non timebo millia populi circumdantis me: scriptum est in Evangelio, quanta eum multitudo
patientem et crucifixum circumsteterit 16. Exsurge, Domine, salvum me fac, Deus meus: non
dormienti aut iacenti dicitur Deo, exsurge; sed moris est divinarum Scripturarum personae Dei
tribuere quod in nobis facit; non quidem ubique, sed ubi congruenter dici potest, veluti cum ipse
loqui dicitur, quando eius dono loquuntur Prophetae vel Apostoli, vel quique nuntii veritatis. Unde
illud est: An vultis experimentum accipere eius qui in me loquitur Christus 17? non enim ait, eius quo
illuminante aut iubente loquor; sed prorsus ipsam locutionem illi tribuit cuius munere loquebatur.

5

