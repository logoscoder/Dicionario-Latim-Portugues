Turbatus est prae ira oculus meus 28. Quis oculus, nisi fidei? Interrogo oculum fidei tuae: Credidisti
in Christum; quare credidisti? Quid tibi promisit? Si felicitatem saeculi huius tibi promisit Christus,
murmura adversus Christum, murmura adversus illum, quando vides infidelem felicem. Quid tibi
promisit felicitatis? Quid nisi in resurrectione mortuorum? Quid autem in hac vita? Quod ipse: quod
ipse, inquam. An dedignaris, serve discipule, quod Dominus, quod magister? Nonne a ipso audis:
Non est servus maior domino suo, et non est discipulus super magistrum 29? Ille pro te dolores,
flagella, opprobria, crucem, mortem passus est. Et quid horum iusto debebatur? quid non tibi
peccatori debebatur? Ergo tene directum oculum tuum, ne turbetur prae ira: Desine ab ira, et
derelinque indignationem. Ne subaemuleris ut maligne facias: quasi imitando eum qui maligne
faciendo floret ad tempus. Ne subaemuleris, ut maligne facias. Quoniam qui maligne agunt,
exterminabuntur. Sed felicitatem eorum video. Crede illi qui dicit: Exterminabuntur: quia melius ille
videt quam tu, cuius oculum turbare ira non potest. Quoniam qui maligne agunt, exterminabuntur.
Sustinentes autem Dominum. Non enim aliquem fallacem, sed utique ipsam veritatem: non enim
aliquem minus valentem, sed utique omnipotentem. Sustinentes autem Dominum, ipsi haereditate
possidebunt terram. Quam terram, nisi illam Ierusalem, cuius amore qui exardescit, perveniet ad
pacem?

Securi diem iudicii exspectemus.
10. [v 10.] Sed quamdiu peccator floret? quamdiu sustinebo? Festinas: cito erit quod tibi diu est.
Infirmitas facit diu videri quod cito est. Quomodo inveniuntur desideria aegrotorum? Nihil tamdiu,
quam ut calix sitienti temperetur. Utique festinatur a suis, ne forte offendatur infirmus. Quando fiet?
quando coquetur? quando dabitur? Celeritas est in illis qui tibi serviunt, sed infirmitas tua
diuturnum putat quod cito agitur. Ergo videte medicum nostrum blandientem infirmo dicenti:
Quamdiu durabo? quamdiu erit? Et adhuc pusillum, et non erit peccator. Inter peccatores certe
gemis, de peccatore gemis: pusillum, et non erit. Ne forte, quia tibi dixi: Sustinentes autem
Dominum, ipsi haereditate possidebunt terram, ne sustinentiam istam longissimam putes; modicum
sustine, sine fine accipies quod sustines. Adhuc pusillum: modicum. Recole annos ab Adam usque
in hodiernum diem, percurre Scripturas: heri pene ille de paradiso lapsus est. Tot saecula emensa
et evoluta sunt. Ubi sunt praeterita tempora? Sic pauca quae restant, utique transibunt. Si toto illo
tempore viveres, ex quo Adam de paradiso dimissus est usque in hodiernum diem; certe videres
vitam tuam non fuisse diuturnam, quae sic avolasset. Unius autem cuiusque hominis vita quanta
est? Adde quantoslibet annos, duc longissimam senectutem, quid est? Nonne aura est matutina?
Ergo longe sit dies iudicii, quando erit retributio iniustorum et iustorum: tuus certe dies ultimus
longe abesse non potest. Ad hunc te praepara. Qualis enim exieris de hac vita, talis redderis illi
vitae. Post vitam istam parvam nondum eris ubi erunt sancti, quibus dicetur: Venite, benedicti
Patris mei, percipite regnum quod vobis paratum est ab initio mundi 30. Nondum ibi eris, quis
nescit? Sed iam poteris ibi esse, ubi illum quondam ulcerosum pauperem, dives ille superbus et
sterilis in mediis suis tormentis vidit a longe requiescentem 31. In illa requie positus, certe securus
exspectas iudici diem, quando recipias et corpus, quando immuteris, ut angelo aequeris. Ergo
quantum est quod festinamus, et dicimus: Quando erit? Tardum erit? Hoc dicturi filii nostri, et hoc
dicturi nepotes nostri: et cum singuli quique sibi succedentes haec dicturi sunt, sic transit quod
adhuc pusillum futurum est, quemadmodum transiit totum quod iam praeteritum est. O infirme!
Adhuc pusillum, et non erit peccator.

De peccatore facit Deus flagellum iustorum.
11. Et quaeres locum eius, et non invenies. Ostendit, quid dixit, non erit: non quia omnino non erit,
sed quia ad nullos usus esse poterit. Si enim omnino non erit, nec torquebitur: iam ergo securitas
data est peccatori, ut dicat: Faciam quidquid volo quamdiu vivo, postea non ero. Non erit qui
doleat, non erit qui torqueatur? Et ubi est: Ite in ignem aeternum, qui paratus est diabolo et angelis
eius 32? Sed forte missi in ignem illum non erunt, et consumentur. Non illis diceretur: Ite in ignem
aeternum; quia non futuris non esset aeternus. Et tamen quid illic futurum sit eis, utrum omnino
consumptio, an dolor et cruciatus, non tacuit Dominus dicens: Ibi erit ploratus et stridor dentium 33.
Quomodo ergo plorabunt et stridebunt dentibus, si non erunt? Quomodo ergo hic Adhuc pusillum,
et non erit peccator, nisi quomodo in sequenti versu exposuit: Et quaeres locum eius, et non
invenies? Quid est, locum eius? Usum eius. Habet enim aliquem usum peccator? Habet. Hic utitur
illo Deus ad probandum iustum, quomodo usus est diabolo ad probandum Iob, quomodo usus est
Iuda ad tradendum Christum. Est ergo in hac vita quod agatur de peccatore. Hic est ergo locus eius,
quomodo est in fornace aurificis locus paleae. Ardet palea, ut aurum purgetur: sic saevit impius, ut
iustus probetur. Sed cum transierit tempus probationis nostrae, quando non erunt qui probentur,
non erunt per quos probentur. Numquid quia diximus: Non erunt qui probentur, non erunt ipsi? Sed

169

