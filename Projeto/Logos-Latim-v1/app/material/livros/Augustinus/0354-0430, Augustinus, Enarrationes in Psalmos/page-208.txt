reddens bene ambulanti quod promisit, cui primo ut bene ambularet donavit. Reddet ergo iustus
iudex: sed quibus? Qui perseveraverit usque in finem, hic salvus erit 21.

Cum Deum glorificamus, nobis prodest, non illi: gloriosum dicendo, non
faciendo.
4. [v 4.] Immisit in os meum canticum novum. Quod canticum novum? Hymnum Deo nostro.
Dicebas forte hymnos diis alienis, veteres hymnos; quia vetus homo dicebat, non novus homo fiat:
novus homo, dicat canticum novum: innovatus amet nova quibus renovatur. Nam quid antiquius
Deo, qui est ante omnia, et sine fine, et sine initio? Tibi fit novus redeunti; quia discedendo factus
eras vetus, et dixeras: Inveteravi in omnibus inimicis meis 22. Dicimus ergo hymnum Deo nostro, et
ipse hymnus liberat nos. Laudans enim invocabo Dominum, et ab inimicis meis salvus ero 23.
Hymnus est enim canticum laudis. Laudans invoca, non reprehendens. Quando enim invocas Deum,
ut premat inimicum tuum, quando de malo alieno gaudere vis, et ad hoc malum invocas Deum,
participem eum facis malitiae tuae. Si participem eum facis malitiae, non ergo laudans invocas, sed
reprehendens. Talem enim putas Deum, qualis tu es. Unde tibi alio loco dicitur: Haec fecisti, et
tacui; suspicatus es iniquitatem, quod ero tibi similis 24. Laudans ergo invoca Dominum: noli eum
putare similem tibi, ut similis fias illi. Estote enim sicut Pater vester perfecti, qui solem suum oriri
facit super bonos et malos, et pluit super iustos et iniustos 25. Sic ergo lauda Dominum, ut nolis
male inimicis tuis. Et quantum eis, inquis, velim bonum? Quantum tibi. Non enim de tuo accepturi
sunt ut boni sint, aut quod illis dabitur, tibi minuetur. Inimicus tuus, quia malus est, inimicus est: fit
bonus, et amicus erit, et socius erit; ut simul velis possidere quod amabas, iam frater erit. Laudans
ergo invoca, hymnum dic Deo tuo. Sacrificium laudis, ait, glorificabit me 26. Et quid? maior gloria
erit Deo, quia glorificas cum? aut addimus gloriam Deo, quando ei dicimus: Glorifico te, Deus meus?
aut sanctiorem eum facimus, quando dicimus: Benedico te, Deus meus? Ipse quando nos benedicit,
facit nos sanctiores, facit nos feliciores; quando nos glorificat, facit nos gloriosiores, facit nos
honoratiores: quando eum glorificamus, nobis prodest, non illi. Quomodo enim eum glorificamus?
Gloriosum dicendo, non faciendo. Proinde quid secutus ait, cum diceret: Sacrificium laudis
glorificabit me? Ne putares te aliquid praestare Deo, offerendo illi sacrificium laudis: Et ibi est via,
inquit, ubi ostendam illi salutare meum 27. Vides quia tibi proderit laudare Deum, non Deo. Laudas
Deum? Ambulas viam. Reprehendis Deum? Perdidisti viam.

Christus aliquando loquitur ex se, aliquando ex nobis.
5. Et immisit in os meum canticum novum, hymnum Deo nostro. Forte quaerit aliquis, quae
persona loquatur in hoc psalmo. Breviter dixerim, Christus est. Sed sicut nostis, fratres, et saepe
dicendum est, Christus aliquando loquitur ex se, id est ex capite nostro: est enim ipse Salvator
corporis, caput nostrum, Filius Dei natus ex virgine, passus pro nobis, resurgens ad nos
iustificandos, sedens ad dexteram Dei ad interpellandum pro nobis, retributurus omnia in iudicio
bona bonis, mala malis. Caput nostrum ille, caput dignatus est corporis fieri, carnem assumendo a
nobis, in qua moreretur pro nobis: quam etiam resuscitavit propter nos, ut in illa carne
resurrectionis nobis praeberet exemplum, ut sperare disceremus quod desperabamus, et
haberemus iam pedes in petra, ambularemus in Christo. Loquitur ergo aliquando ex capite nostro,
loquitur aliquando et ex nobis, id est ex membris suis: quia etiam quando dixit: Esurivi, et dedistis
mihi manducare 28, ex membris suis loquebatur, non ex se. Et quando dixit: Saule. Saule, quid me
persequeris 29? caput pro membris clamabat: et tamen non dixit: Quid persequeris membra mea?
sed, quid me persequeris? Si in nobis ipse patitur, et nos in illo coronabimur. Haec est caritas
Christi. Quid huic comparari potest? Huius rei hymnum immisit in os nostrum, et dicit hoc ex
membris suis.

Fideles iusti sunt quia Christum sunt secuti.
6. Videbunt iusti, et timebunt, et sperabunt in Dominum. Videbunt iusti. Qui iusti? Fideles: quia
iustus ex fide vivit 30. Etenim in Ecclesia iste ordo est: alii praecedunt, alii sequuntur: et qui
praecedunt, exemplo se praebent sequentibus; et qui sequuntur, imitantur praecedentes. Sed et illi
qui se exemplo praebent sequentibus, numquid neminem sequuntur? Si neminem sequuntur,
errabunt. Sequuntur ergo et illi aliquem, ipsum Christum. Meliores quique in Ecclesia, quibus non
remansit iam homo quem imitentur, quia omnes proficiendo superaverunt, ipse Christus eis
remanet, quem usque in finem sequantur. Et cernitis ordinatos gradus per Paulum apostolum
dicentem: Imitatores mei estote, sicut et ego Christi 31. Ergo qui iam directos gressus habent in
petra, forma sint fidelibus: Sed forma, inquit, esto fidelibus 32. Ipsi fideles sunt iusti, qui attendentes

208

