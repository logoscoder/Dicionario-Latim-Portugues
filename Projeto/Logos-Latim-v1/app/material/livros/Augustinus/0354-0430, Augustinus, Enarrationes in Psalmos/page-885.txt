nostrum, fratres, nondum est in re, sed iam in spe. Spes autem nostra tam certa est, quasi iam res
perfecta sit: neque enim timemus promittente Veritate. Veritas enim nec falli potest, nec fallere:
bonum est ut haereamus illi; illa nos liberat, sed si manserimus in verbo eius. Modo enim credimus,
tunc videbimus: cum credimus, spes est in isto saeculo; cum videbimus, res erit in futuro saeculo.
Videbimus autem facie ad faciem 2: tunc autem videbimus facie ad faciem, cum habuerimus corda
mundata. Beati enim mundo corde, quoniam ipsi Deum videbunt 3. Unde autem corda mundantur,
nisi per fidem, sicut Petrus ait in Actibus Apostolorum: Mundans fide corda eorum 4. Mundantur
autem corda nostra per fidem, ut possint esse idonea capere speciem. Ambulamus enim nunc per
fidem, nondum per speciem; sicut Apostolus dicit: Quamdiu sumus in corpore, peregrinamur a
Domino. Et quid est, peregrinamur? Per fidem enim ambulamus, inquit, non per speciem 5. Qui ergo
peregrinatur, et per fidem ambulat, nondum est in patria, sed iam est in via; qui autem non credit,
nec in patria est, nec in via. Sic ergo ambulemus, tamquam in via simus; quia ipse Rex patriae
factus est via. Rex patriae nostrae, Dominus Iesus Christus; et ibi veritas, hic autem via. Quo imus?
Ad veritatem. Qua imus? Per fidem. Quo imus? Ad Christum. Qua imus? Per Christum. Ipse enim
dixit: Ego sum via, veritas et vita 6. Dixerat autem aliquando credentibus in se: Si manseritis in
verbo meo, vere discipuli mei estis; et cognoscetis veritatem, et veritas liberabit vos 7. Et
cognoscetis, inquit, veritatem, sed si manseritis in verbo meo. In quo verbo? Sicut dicit Apostolus:
Hoc est verbum fidei quod praedicamus 8. Primo ergo verbum fidei est; in quo verbo fidei si
manserimus, cognoscemus veritatem, et veritas liberabit nos. Veritas immortalis est, veritas
incommutabilis est: veritas illud Verbum est de quo dicitur: In principio erat Verbum, et Verbum
erat apud Deum, et Deus erat Verbum. Et quis hoc videt, nisi corde mundato? Unde mundantur
corda? Et Verbum caro factum est, et habitavit in nobis 9. Quod ergo manet Verbum in se, veritas
est ad quam venimus, et quae nos liberat: quod autem praedicatur verbum fidei, in quo nos vult
Dominus permanere, ut cognoscamus veritatem; hoc est: Verbum caro factum est, et habitavit in
nobis. Credis in Christum natum in carne, et pervenies ad Christum natum de Deo, Deum apud
Deum.

Promissionum divinarum spe cantat exules Dei filii.
3. Exsultantes cantant isti quos legimus; membra ista Christi exsultantia cantant psalmum istum. Et
quis hic exsultat, nisi in spe, sicut dixi? Et nobis certa sit ipsa spes, et exsultando cantemus. Non
enim qui cantant alieni sunt a nobis, aut non in hoc psalmo vox nostra est. Sic audite, tamquam vos
ipsos audiatis; sic audite, tamquam in speculo Scripturarum vos ipsos attendatis. Cum enim
tamquam speculum attendis Scripturas, exhilaratur facies tua: cum similem te invenies
exsultatione spei, membris quibusdam Christi, quae membra ista cantarunt; eris et tu in ipsis
membris, et cantabis ista. Cur ergo isti cantant ista exsultando? Quia evaserunt. Ergo spes est in
qua cantant. Cum enim hic sumus et peregrinamur, nondum evasimus. Praecesserunt quidem
membra quaedam de corpore illo de quo et nos sumus, quae possunt in veritate cantare. Et hoc
cantarunt martyres sancti: iam enim evaserunt, et in exsultatione cum Christo sunt, recepturi
corpora iam incorrupta, eadem ipsa quae primo erant corruptibilia, in quibus passi sunt poenas;
inde illis fient ornamenta iustitiae. Ergo, sive illi iam in re, sive nos in spe coniungentes affectum
coronis eorum, et desiderantes talem vitam qualem hic non habemus, sed habere non poterimus
nisi eam hic desideraverimus, cantemus simul omnes, et dicamus: Nisi quia Dominus erat in nobis.
Respexerunt enim quasdam tribulationes quas passi sunt, et consideraverunt in eo iam loco et in
beatitudine et in securitate constituti, qua transierint, quo venerint; et quia difficile erat inde
liberari, nisi adesset manus liberantis, in gaudio dixerunt: Nisi quia Dominus erat in nobis. Sic
coeperunt cantare: nondum dixerunt unde evaserint; tanta exsultatio est: Nisi quia Dominus erat in
nobis.

De illo triumpho qui erit in futuro saeculo.
4. Dicat nunc Israel: Nisi quia Dominus erat in nobis. Nunc dicat, quia iam evasit. Evadentes enim,
id est, eos, qui iam evaserunt, constituit intuendos psalmus iste. Constituamus illos et nos in corde
iam triumphantes; et tamquam ibi et nos simus, sicut in superiore psalmo dictum est: Stantes erant
pedes nostri in atriis Ierusalem 10. Nondum ibi erant, sed in via erant: tanta autem laetitia erat
festinantium, et tanta perveniendi spes, ut adhuc in via positi et laborantes, iam sibi illic constituti
viderentur. Sic et nunc ponamus nos in illo triumpho quod erit in futuro saeculo, quando
insultabimus morti iam finitae, iam consumptae; quando dicemus: Ubi est, mors, contentio tua? ubi
est, mors, aculeus tuus 11? iam coniuncti Angelis, et exsultantes cum Rege nostro, qui primus
resurgere voluit, quamvis prior mori noluerit. Multi enim ante illum mortui sunt, sed nemo ante
illum resurrexit in aeternum. Exsultantes autem cum illo, etiam ibi spe et corde constituti, quia
evasimus, cogitemus quid evasimus, quae scandala, quas tribulationes mundi, quas persecutiones

885

