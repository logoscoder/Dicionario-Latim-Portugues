tribulationes aliquas patiar, transacta nocte omnium tribulationum ad dexteram inveniar inter oves,
non ad sinistram inter haedos. Salvum me fac dextera tua, et exaudi me. Quia iam illud peto quod
dare vis; non verbis delictorum meorum clamo per diem, ut non exaudias, et nocte, ut non
exaudias, et non ad insipientiam mihi 24; sed utique ad commonitionem, addendo saporem de valle
salinarum, ut in tribulatione noverim quid petam: peto autem vitam aeternam ergo exaudi me, quia
dexteram tuam peto. Intellegat ergo Caritas Vestra omnem fidelem habentem in corde verbum Dei,
cum timore timentem iudicium futurum, viventem probabiliter, ne de illo blasphemetur nomen
sanctum Domini eius, multa deprecari secundum saeculum, et non exaudiri; ad vitam autem
aeternam semper exaudiri. Quis enim sanitatem non petat, cum aegrotat? Et tamen forte adhuc
aegrotare ei utile est. Potest fieri ut hinc non exaudiaris: non tamen exaudiris ad voluntatem, ut
exaudiaris ad utilitatem. At vero cum illud petis, ut det tibi vitam aeternam Deus, ut det tibi regnum
coelorum Deus, ut det tibi ad dexteram Filii sui stare, cum venerit iudicare terram; securus esto;
accipies, si modo non accipis: non enim iam venit tempus ut accipias. Exaudiris, et nescis: quod
petis agitur, etsi nescis in quo agitur. In radice res est, nondum in fructu. Salvum me fac dextera
tua, et exaudi me.

Non omnium est fides.
8. [v 8.] Deus locutus est in sancto suo. Quid times ne non fiat quod Deus locutus est? Si haberes
aliquem gravem amicum et sapientem, quomodo diceres? Ille locutus est haec, fiat necesse est
quod locutus est: vir gravis est, non levitate utitur, non facile de sententia dimovetur, quod promisit
fixum est. Sed tamen homo est, qui aliquando quod promisit facere vult, et non potest. De Deo non
est quod tu timeas: quia verax est, constat; quia omnipotens est, constat; fallere te non potest,
habet unde faciat. Quid ergo times ne decipiaris? Opus est ut tu te non decipias, et perseveres
usque in finem, cum daturus est quod promisit. Deus locutus est in sancto suo. In quo sancto suo?
Deus erat in Christo, mundum reconcilians sibi 25. In sancto illo, de quo alibi audistis: Deus in sancto
via tua 26. Deus locutus est in sancto suo. Laetabor, et dividam Sichimam. Quia Deus hoc locutus
est, fiet: vox Ecclesiae est, Deus locutus est in sancto suo. Non verba dicit quae Deus locutus est;
sed quoniam Deus locutus est in sancto suo, nec fieri aliquid potest, nisi quemadmodum locutus est
Deus, consequenter ista eveniunt: Laetabor, et dividam Sichimam, et convallem tabernaculorum
dimetiar. Sichima Humeri interpretantur. Secundum historiam vero, Iacob rediens a Laban socero
suo cum omnibus suis, abscondit idola in Sichima quae habebat de Syria, ubi diu peregrinatus,
tandem aliquando inde veniebat 27. Tabernacula autem fecit ibi propter oves suas et armenta, et
appellavit locum illum Tabernacula 28. Et haec dividam, inquit Ecclesia. Quid est hoc, dividam
Sichimam? Si ad historiam ubi abscondita sunt idola referatur, Gentes significat. Divido Gentes.
Quid est, divido? Non enim omnium est fides 29. Quid est divido? Alii credent, alii non credent: sed
tamen non timeant qui credunt, inter illos qui non credunt. Divisi sunt enim nunc fide; postea
dividentur in iudicio, oves ad dexteram, haedi ad sinistram 30. Ecce invenimus quemadmodum
Ecclesia dividat Sichimam. Quomodo dividit humeros, secundum nominis interpretationem?
Dividuntur humeri, ut alios gravent peccata sua, alii tollant sarcinam Christi. Humeros enim pios
quaerebat, cum diceret: Iugum enim meum lene est, et sarcina mea levis est 31. Alia sarcina premit
et aggravat te; Christi autem sarcina sublevat te: alia sarcina pondus habet; Christi sarcina pennas
habet. Nam et avi si pennas detrahas, quasi onus tollis; et quo magis onus abstulisti, eo magis in
terra remanebit. Quam exonerare voluisti, iacet: non volat, quia tulisti onus; redeat onus, et volat.
Talis est Christi sarcina. Portent illam homines; non sint pigri: non attendantur illi qui eam ferre
nolunt; ferant illam qui volunt, et invenient quam sit levis, quam suavis, quam iucunda, quam
rapiens in coelum et a terra eripiens. Dividam Sichimam, et convallem tabernaculorum dimetiar.
Forte propter oves Iacob, convallis tabernaculorum intellegitur gens Iudaeorum, et ipsa dividitur:
nam transierunt inde qui crediderunt; foris reliqui remanserunt.

Martyrum acervus Christum Dei virtutem testatur.
9. [v 9.] Meus est Galaad. Nomina sunt ista lecta in Litteris Dei. Galaad habet interpretationis suae
vocem et magni sacramenti: interpretatur enim Acervus testimonii. Quantus acervus testimonii in
martyribus? Meus est Galaad: meus est acervus testimonii, mei sunt Martyres veri. Moriantur alii
pro vetusta vanitate sua sine sale; numquid pertinent ad acervum testimonii? Quia et si tradidero
corpus meum ita ut ardeam, caritatem autem non habeam, nihil mihi prodest 32. Cum autem
quodam loco moneret Dominus de pace retinenda, praemisit salem: Habete, inquit, in vobis salem,
et pacem habete inter vos 33. Ergo, Meus est Galaad: sed Galaad, id est acervus testimonii, in
magna tribulatione evidenter factus est. Tunc ignominiosa Ecclesia erat in hominibus, tunc
opprobrium illi viduae obiectabatur, quia Christi erat, quia signum crucis in fronte portabat: nondum
erat honor; crimen erat tunc. Quando ergo non honor, sed crimen erat, tunc factus est acervus

365

