Ex quattuor tentationibus Deus nos liberat, quarum prima est error.
4. Repetiturus est enim assidue quod cantavimus modo: Confiteantur Domino miserationes eius, et
mirabilia eius filiis hominum 6. Istos versus, quantum advertere potui, quod potestis et vos, quater
repetit; in quo numero, quantum Domino adiuvante scrutari valuimus, significat nobis quatuor
quasdam tentationes, ex quibus nos liberat cui confitentur suae miserationes. Fac enim hominem
primo nihil quaerentem, secundum vitam veterem seductoria securitate viventem, nihil putantem
aliud esse post hanc vitam quandoque finiendam; neglegentem quemdam et socordem, obrutum
cor habentem illecebris mundi, et mortiferis delectationibus consopitum: ut excitetur iste ad
quaerendam gratiam Dei, ut fiat sollicitus, et tamquam de somno evigilet, nonne manus Dei excitat
eum? Sed tamen a quo sit excitatus, ignorat. Incipit autem esse iam Dei, cum cognoverit veritatis
fidem. Sed antequam cognoscat, dolet errorem suum. Invenit enim se in errore, vult cognoscere
veritatem, pulsat ubi potest, tentat quod potest, vagatur qua potest, famem etiam patitur ipsius
veritatis. Prima ergo tentatio est erroris et famis. Ubi in hac tentatione fatigatus exclamaverit ad
Deum, perducitur ad viam fidei, unde incipiat pergere ad civitatem quietis. Perducitur ergo ad
Christum, qui dixit: Ego sum via 7.

Secunda tentatio est difficultas concupiscentiarum vincendarum.
5. Cum ergo ibi fuerit, iam sciens quid observare debeat, nonnunquam multum sibi tribuendo, et
quasi de suis viribus praesumendo, incipit confligere velle contra peccata, et propter superbiam
superari. Invenit ergo se ligatum difficultatibus cupiditatum, et non posse viam propter compedes
ambulare: inclusum se sentit difficultate vitiorum; et tamquam muro impossibilitatis erecto,
portisque clausis, qua evadat ut recte vivat, non invenit. Iam scit quomodo vivere debeat: prius
enim in errore erat, et famem veritatis patiebatur; accepit autem iam cibum veritatis, et positus est
in via: audit: Vive bene, secundum quod nosti; antea enim non noveras quemadmodum viveres,
modo accepisti et nosti. Conatur, non potest; ligatum se sentit, exclamat ad Dominum. Secunda
ergo tentatio est difficultatis in bene operando, sicut illa prima erroris et famis. Exclamat et in hac
ad Dominum: liberat Dominus de necessitatibus, rumpit vincula difficultatis, constituit in operatione
aequitatis. Incipit ei iam facile esse quod difficile fuerat, abstinere a malis, non adulterare, non
furtum facere, non homicidium, non sacrilegium, non alienum concupiscere: facta est facultas quae
fuerat antea difficultas. Potuit hoc Dominus sine difficultate praestare; sed si hoc sine difficultate
haberemus, largitorem huius boni non agnosceremus. Si enim primitus, cum vellet, posset, et non
sentiret adversus se obnitentes cupiditates, nec vinculis suis gravata anima collideretur; suis viribus
tribueret quod se posse sentiret, et non confiterentur Domino miserationes eius.

Tertia tentatio est fastidium in bonis operibus aggrediendis.
6. Post has duas tentationes, primam erroris atque inopiae veritatis, secundam difficultatis bene
operandi, tertia tentatio excipit hominem: ei loquor qui iam transiit has duas. Nam istae duae,
fateor, multis notae sunt. Quis enim nescit se ab ignorantia venisse ad veritatem, ab errore ad
viam, a fame sapientiae ad verbum fidei? Deinde multi luctantur cum difficultatibus vitiorum
suorum, et adhuc consuetudine colligati gemunt tamquam in clausura et compedibus. Agnoscunt et
istam tentationem, quamvis iam dicant, si forte dicunt: Infelix ego homo, quis me liberabit de
corpore mortis huius? 8 Nam vide arctissima vincula: Caro, inquit, concupiscit adversus spiritum, et
spiritus adversus carnem; ut non ea quae vultis, illa faciatis 9. Proinde qui iam est adiutus spiritu, ut
quemadmodum noluit esse adulter, sic non sit; quomodo noluit esse fur, sic non sit; et caetera illa
omnia, quae volunt homines vincere, et saepe inflexi superantur, ut exclament ad Deum, ut de
necessitatibus eorum eruat eos, et inde liberati confiteantur Domino miserationes eius: quisquis
ergo talis est, et vicit illas difficultates, et probabiliter iam conversatur inter homines, sine ulla
querela malorum morum, excipitur tentatione tertia taedii cuiusdam in mora huius vitae, ita ut
aliquando eum nec legere nec orare delectet. Tertia tentatio priori contraria: prius enim
periclitabatur fame, postea fastidio. Unde et hoc, nisi de quodam languore animae? Iam non te illicit
adulterium, nec tamen delectat Dei verbum. Iam post periculum imperitiae et concupiscentiae, de
quibus duobus te evasisse laetaris, vide ne taedium fastidiumque te necet. Non est et ista levis
tentatio: agnosce te in illa, et exclama ad Dominum, ut de necessitatibus tuis etiam hic liberet te;
et de hac tentatione liberatus cum fueris, confiteantur illi miserationes eius.

Quarta tentatio est honoris laudemque humanarum appetitio.

756

