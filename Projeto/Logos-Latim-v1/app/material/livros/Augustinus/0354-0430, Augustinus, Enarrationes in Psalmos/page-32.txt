10. [v 10.] Et factus est Dominus refugium pauperi. Quantumlibet persequatur inimicus ille, qui
conversus est retro, quid nocebit eis quorum refugium factus est Dominus? Sed hoc fiet, si in
saeculo hoc, cuius ille magistratus est, pauperes esse delegerint, nihil amando quod vel hic
viventem aut amantem deserit, vel a moriente deseritur; tali enim pauperi refugium factus est
Dominus: Adiutor in opportunitatibus, in tribulatione. Sic pauperes facit, quoniam flagellat omnem
filium quem recipit 31. Nam quid sit adiutor in opportunitatibus, exposuit cum addidit, in
tribulatione: non enim convertitur anima ad Deum, nisi dum ab hoc saeculo avertitur; nec
opportunius ab hoc saeculo avertitur, nisi nugatoriis eius et noxiis et perniciosis voluptatibus
labores doloresque misceantur.

Quid significet cognoscere nomen.
11. [v 11.] Et sperent in te qui cognoscunt nomen tuum: cum destiterint sperare in divitiis et in aliis
huius saeculi blandimentis. Quaerentem quippe animam ubi figat spem, cum ab hoc mundo
avellitur, opportune excipit cognitio nominis Dei: nam nomen ipsum Dei nunc usquequaque
vulgatum est; sed cognitio nominis est, cum ille cognoscitur cuius est nomen: non enim nomen
propter se nomen est, sed propter id quod significat. Dictum est autem: Dominus nomen est illi 32.
Quapropter qui se libenter Deo famulum subdit, cognovit hoc nomen. Et sperent in te qui
cognoscunt nomen tuum. Item Dominus dicit ad Moysen: Ego sum qui sum; et dices filiis Israel:
Misit me qui est 33. Sperent ergo in te qui cognoscunt nomen tuum: ne sperent in his rebus quae
temporis volubilitate praeterfluunt, nihil habentes nisi, erit, et fuit; quoniam quod in illis futurum
est, cum venerit, fit statim praeteritum; exspectatur cum cupiditate, amittitur cum dolore. In Dei
autem natura non erit aliquid, quasi nondum sit; aut fuit, quasi iam non sit: sed est tantum id quod
est, et ipsa est aeternitas. Desinant igitur sperare et diligere temporalia, et se ad aeternam spem
conferant, qui cognoscunt nomen eius qui dixit: Ego sum qui sum, et de quo dictum est: Misit me
qui est. Quoniam non dereliquisti quaerentes te, Domine. Qui eum quaerunt, iam transeuntia et
moritura non quaerunt: nemo enim potest duobus dominis servire 34.

Sion interpretatur speculatio.
12. [v 12.] Psallite Domino, qui habitat in Sion: his dicitur, quos non derelinquit quaerentes se
Dominus. Ipse habitat in Sion, quod interpretatur Speculatio, et gestat imaginem Ecclesiae quae
nunc est: sicut Ierusalem gestat imaginem Ecclesiae quae futura est, id est civitatis sanctorum iam
angelica vita fruentium; quia Ierusalem interpretatur Visio pacis. Praecedit autem speculatio
visionem, sicut ista Ecclesia praecedit eam quae promittitur, civitatem immortalem et aeternam.
Sed praecedit tempore, non dignitate: quia honorabilius est quo pervenire nitimur, quam id quod
agimus, ut pervenire mereamur; agimus autem speculationem, ut perveniamus ad visionem. Sed
etiam ipsam, quae nunc est, Ecclesiam nisi Dominus inhabitaret, iret in errorem quamlibet
studiosissima speculatio: et huic Ecclesiae dictum est: Templum enim Dei sanctum est, quod estis
vos 35; et: In interiore homine habitare Christum per fidem in cordibus vestris 36. Praecipitur ergo
nobis ut psallamus Domino, qui habitat in Sion, ut concorditer Dominum Ecclesiae inhabitatorem
laudemus. Annuntiate inter gentes mirabilia eius: et factum est, et non desinet fieri.
13. [v 13.] Quoniam requirens sanguinem eorum memoratus est. Quasi responderetur ab his qui
missi sunt evangelizare, illi praecepto quod dictum est: Annuntiate inter gentes mirabilia eius; et
diceretur: Domine, quis credidit auditui nostro 37 et: Propter te occidimur tota die 38, convenienter
sequitur, dicens, non sine magno fructu aeternitatis morituros in persecutione Christianos:
Quoniam requirens sanguinem eorum memoratus est. Sed cur sanguinem eorum maluit dicere? An
quasi alius imperitior et minoris fidei quaereret dicens: Quomodo annuntiabunt, cum in eos
infidelitas gentium saevitura sit; huic respondetur: Quoniam requirens sanguinem eorum
memoratus est; id est, veniet ultimum iudicium, ubi et interfectorum gloria, et interficientium poena
manifesta sit? Memoratus est autem, nemo ita positum putet, quasi oblivio cadat in Deum; sed quia
post longum tempus futurum est iudicium, secundum affectum infirmorum hominum positum est,
qui quasi oblitum Deum putant, quia non tam cito facit quam ipsi volunt. His dicitur etiam quod
sequitur: Non est oblitus clamorem pauperum; id est, non ut putatis oblitus est: quasi dicerent
postea quam audierunt: Memoratus est. Ergo oblitus erat; Non est oblitus, inquit, clamorem
pauperum.

Radix omnium malorum cupiditas.

32

