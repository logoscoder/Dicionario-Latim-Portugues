Domine; defecit spiritus meus. Ne avertas faciem tuam a me 42. Auferes spiritum eorum, et
deficient, et in pulverem suum convertentur. Invenit se homo poenitens de peccato suo, quia non
habebat vires ex se; et confitetur Deo, dicens se esse terram et cinerem. O superbe, conversus es
in pulverem tuum, ablatus est spiritus tuus; iam non te iactas, non te extollis, non te iustificas;
vides quia de pulvere factus es, et avertente faciem suam Domino, in tuum pulverem recidisti.
Roga ergo, confitere pulverem tuum et infirmitatem tuam.

A Spiritu gratiam accepimus qua, peccatis mortui, iustitiae vivamus.
14. [v 30.] Et vide quid sequatur: Emittes spiritum tuum, et creabuntur. Auferes spiritum eorum,
emittes tuum: auferes spiritum eorum, non habebunt spiritum suum. Ergo deserti sunt? Beati
pauperes spiritu: non sunt autem deserti, quoniam ipsorum est regnum coelorum 43. Noluerunt
habere spiritum suum, habebunt spiritum Dei. Hoc enim dixit martyribus futuris: Cum vos ceperint
et adduxerint, nolite cogitare quomodo aut quid loquamini: non enim vos estis qui loquimini, sed
Spiritus Patris vestri qui loquitur in vobis 44. Nolite vobis tribuere fortitudinem. Si vestra est, inquit,
et mea non est; duritia est, non fortitudo. Auferes spiritum eorum, et deficient, et in pulverem suum
convertentur: emittes spiritum tuum, et creabuntur. Ipsius enim sumus figmentum, dixit Apostolus,
creati in operibus bonis 45. A spiritu eius accepimus gratiam, ut iustitiae vivamus: quia ipse est qui
iustificat impium 46. Auferes spiritum eorum, et deficient: emittes spiritum tuum, et creabuntur; et
innovabis faciem terrae: id est, novis hominibus, confitentibus se iustificatos esse, non a se iustos,
ut gratia Dei sit in illis. Vide quales sint quibus innovata est facies terrae. Paulus dicit: Plus omnibus
illis laboravi. Quid est, Paule? Attende si tu, si spiritus tuus. Non ego, inquit, sed gratia Dei
mecum 47.
15. [v 31.] Quid ergo? Quia cum abstulerit spiritum nostrum, in pulverem nostrum convertemur,
utiliter intuentes infirmitatem nostram, ut accepto spiritu eius recreemur. Vide quid sequitur: Sit
gloria Domini in aeternum. Non tua, non mea, non illius, aut illius; gloria Domini sit, non ad tempus,
sed in aeternum. Laetabitur Dominus in operibus suis. Non in tuis, quasi tuis: quia et opera tua si
mala, per iniquitatem tuam; si bona, per gratiam Dei. Laetabitur Dominus in operibus suis.

Cum timore et tremore nostram quisque salutem operemur.
16. [v 32.] Qui aspicit terram, et facit eam tremere; qui tangit montes, et fumigabunt. O terra,
exsultabas de bonitate tua, tibi tribuebas vires opulentiae tuae; ecce respicit Dominus, et facit te
tremere. Respiciat te, et faciat te tremere: melior est enim tremor humilitatis, quam confidentia
superbiae. Videte quomodo aspiciat Deus terram, et faciat eam tremere. Ad terram quasi
praefidentem sibi et exsultantem loquitur Apostolus: Cum timore et tremore vestram ipsorum
salutem operamini. Cum timore et tremore: Deus enim est qui operatur in vobis 48. Dicis, o Paule:
Operamini; dicis ut operemur: quare cum tremore? Deus enim est, inquit, qui operatur in vobis.
Ideo ergo cum tremore, quia Deus operatur. Quia ipse dedit, non ex te est quod habes, cum timore
et tremore operaberis: nam si non tremueris eum, auferet quod dedit. Cum tremore ergo operare.
Vide alium psalmum: Servite Domino in timore, et exsultate ei cum tremore 49. Si cum tremore
exsultandum est, Deus aspicit, fit terrae motus: aspiciente Deo, tremant corda nostra; tunc ibi
requiescet Deus. Audi illum alio loco: Super quem requiescet spiritus meus? Super humilem, et
quietum, et trementem verba mea 50. Qui aspicit terram, et facit eam tremere; qui tangit montes,
et fumigabunt. Montes superbi erant, iactabant se, non eos tetigerat Deus: tangit illos, et
fumigabunt. Quid est fumigare montes? Precem Domino reddere. Ecce magni montes, superbi,
montes ingentes, non rogabant Deum: se rogari volebant, et superiorem non rogabant. Quis enim
potens, et tumidus, et superbus in terra, qui dignetur humiliter rogare Deum? De impiis loquor, non
de cedris Libani quas plantavit Dominus. Impius quilibet, infelix anima, rogare Deum nescit, et vult
se rogari ab hominibus. Mons est, opus est ut tangat illum Deus, et fumiget: quando coeperit
fumigare, dabit Deo precem, tamquam sacrificium cordis. Fumigat ad Deum, deinde tundit pectus:
incipit et flere, quia et fumus excutit lacrymas. Qui tangit montes, et fumigabunt.
17. [v 33.] Cantabo Domino in vita mea. Quid cantabit? Totum quidquid est, cantabit. Cantemus
Domino in vita nostra. Vita nostra modo spes est; vita nostra postea aeternitas erit: vita vitae
mortalis, spes est vitae immortalis. Cantabo Domino in vita mea; psallam Deo meo, quamdiu sum.
Quoniam in illo sine fine sum, quamdiu sum, psallam Deo meo. Ne forte cum coeperimus psallere
Deo in illa civitate, putemus nos aliquid aliud acturos: tota vita nostra erit psallere Deo. Si veniet in
fastidium quod laudamus, potest venire in fastidium et nostra laudatio. Si semper ille amatur,
semper a nobis laudatur: Psallam Deo meo, quamdiu sum.

736

