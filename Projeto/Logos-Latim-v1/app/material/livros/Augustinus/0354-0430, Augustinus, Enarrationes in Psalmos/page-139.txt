9. Quaerendum est quid sit, et ipsum affectabat, et ad ostia tympanizabat. Non sine causa dictum
est: Procidebat ad ostia portae: non sine causa dictum est: Et salivae decurrebant super barbam
eius: non frustra dicta sunt. Mercede intellegentiae diuturnus sermo onerosus esse non debet.
Nostis, fratres, Iudaeos ipsos, coram quibus ille mutavit vultum suum, et dimisit eos, et abiit, hodie
vacare. Si illi qui Christum amiserunt, quos dimisit, et abiit, habent inanem vacationem; nos
habemus fructuosam vacationem, ut intellegamus Christum qui illos dimisit, et venit ad nos. Omnia
non frustra facta sunt, et in illo furore David, quod dicitur affectabat, et tympanizabat ad ostia
civitatis, et ferebatur in manibus suis, et procidebat ad ostia portae, et salivae decurrebant super
barbam eius. Affectabat ille: quid est, affectabat? Affectum habebat. Quid est affectum habere?
Quia compassus est infirmitatibus nostris: et ideo voluit ipsam carnem suscipere, in qua mortem
occideret. Compassus ergo nobis, affectasse dictus est. Ideo reprehendit Apostolus eos qui duri
sunt et sine affectu. Reprehendens enim quosdam, ait: Sine affectu, sine misericordia 33. Ubi est
affectus, ibi misericordia. Ubi misericordia est? Miseratus est nos desuper. Nam si exinanire se
nollet, manens in ea forma in qua aequalis erat Patri sempiternus, semper nos in morte
remansissemus: sed ut nos de morte sempiterna liberaret, quo nos peccatum superbiae
perduxerat, humilavit se, factus subditus usque ad mortem, mortem autem crucis. Ergo affectavit,
quia pervenit usque ad mortem crucis. Et quoniam qui crucifigitur, in ligno extenditur; ut autem
tympanum fiat, caro, id est corium, in ligno extenditur: dictum est, et tympanizabat, id est
crucifigebatur, in ligno extendebatur. Affectabat, id est, affectum in nos habebat, ut animam suam
poneret pro ovibus suis 34. Tympanizabat. Quomodo? Ad ostia civitatis. Ostium nobis est quod
aperitur, ut credamus in Deum. Clauseramus ostia contra Christum, et aperueramus diabolo; contra
vitam aeternam clausum cor habebamus: ille autem Dominus Deus noster, quia clausum cor
habebamus homines adversus vitam aeternam, nec poteramus videre Verbum quod vident Angeli,
cruce aperiebat corda mortalium, hoc est, tympanizabat ad ostia civitatis.
10. Et ferebatur in manibus suis. Hoc vero, fratres, quomodo posset fieri in homine, quis intellegat?
Quis enim portatur in manibus suis? Manibus aliorum potest portari homo, manibus suis nemo
portatur. Quomodo intellegatur in ipso David secundum litteram. non invenimus; in Christo autem
invenimus. Ferebatur enim Christus in manibus suis, quando commendans ipsum corpus suum, ait:
Hoc est corpus meum 35. Ferebat enim illud corpus in manibus suis. Ipsa est humilitas Domini nostri
Iesu Christi, ipsa multum commendatur hominibus. Ad ipsam nos hortatur, fratres, ut vivamus, id
est humilitatem eius imitemur: ut percutiamus Goliam, et tenentes Christum vincamus superbiam.
Procidebat enim ad ostia portae. Quid est: Procidebat? Ad humilitatem se ipse deiciebat. Quid est,
ad ostia portae? Ad initium fidei, quo salvi efficimur. Nemo enim incipit nisi ab initio fidei, sicut
dicitur in Canticis canticorum: Venies, et pertransies ab initio fidei 36. Venturi sumus facie ad
faciem; sicut scriptum est: Dilectissimi, filii Dei sumus, et nondum apparuit quid erimus; scimus
quia cum apparuerit, similes ei erimus, quoniam videbimus eum sicuti est 37. Videbimus: quando?
Cum ista transierint. Audi etiam Paulum apostolum: Videmus nunc per speculum in aenigmate, tunc
autem facie ad faciem 38. Antequam ergo videamus facie ad faciem Verbum, quod vident Angeli,
opus nobis est adhuc ostiis portae, ad quae procidit Dominus, humilans se usque ad mortem.
11. Quid est quod salivae decurrebant super barbam eius? In hoc enim immutavit vultum suum
coram Abimelech, vel Achis, et dimisit eum, et abiit. Non intellegentes dimisit. Ad quos abiit? Ad
Gentes. Ergo nos intellegamus quod ipsi non potuerunt. Decurrebant super barbam David salivae:
quid sunt salivae? Quasi verba infantilia: salivae enim currunt infantibus. Nonne erant tamquam
infantilia verba: Manducate carnem meam, et bibite sanguinem meum? Sed ista infantilia verba
tegebant virtutem ipsius. Virtus enim in barba intellegitur. Salivae igitur decurrentes super barbam
eius, quid sunt, nisi verba infirma virtutem eius tegentia? Intellexit, ut arbitror, Sanctitas vestra
titulum psalmi huius. Si velimus iam psalmum exponere, timendum est ne illa quae audistis
labantur de cordibus vestris. Titulum psalmi huius exposuerimus in nomine Domini nostri Iesu
Christi: quoniam crastinus dies dominicus est, et debemus vobis sermonem, differamus in
crastinum, ut etiam psalmi textum libenter audiatis.

45

IN PSALMUM 33
ENARRATIO
Sermo 2

1. Qui hesterno die adfuistis, non dubito quod memineritis pollicitationis nostrae. Tempus enim iam
est in nomine Domini debitum solvere. Ipse inspiravit ut promitteremus, ipse dabit ut solvamus,

139

