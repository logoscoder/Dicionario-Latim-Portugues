numquid deficis, ut aliquando minuaris? Sed quia es quod es, et vere es, utique nomen tuum dixisti
famulo tuo Moysi: Ego sum qui sum 2: utique magnus es, et magnitudo tua sempiterna est, nec
coepit, nec desinit; nec ab initio temporis incipit, nec usque ad finem temporis excurrit, nec in
medio aliquid patitur: incommutabilis enim magnitudo est. Quomodo ergo magnificatus es nimis?
Alius psalmus admonet nos; ait enim: Mirificata est scientia tua ex me 3. Si recte dicitur: Mirificata
est scientia tua ex me; recte dicitur: Magnificatus es nimis, Domine Deus meus, ex me. Sed et hoc
adhuc quaerendum. Ex me magnificatur Deus meus? Ergo ex me fit magnus. Docet nos aliquid et
quotidiana oratio salutis nostrae. Sanctificetur nomen tuum 4: quotidie petimus, quotidie rogamus
ut fiat. Si nos quisquam interroget: Quid est quod petitis, ut sanctificetur nomen Dei? aliquando
enim sanctum non est, ut modo sanctificetur? Et tamen nisi vellemus fieri, non peteremus ut fieret.
Alia est enim gratulatio, alia oratio: gratulamur, ex eo quod est; oramus, ut sit quod nondum est.
Quid est ergo: Sanctificetur nomen tuum? et intellegimus, quod hic dictum est: Domine Deus meus,
magnificatus es nimis. Hoc est: Sanctificetur nomen tuum, sanctum sit apud homines nomen tuum.
Sanctum est enim semper nomen tuum, sed quibusdam immundis nondum est sanctum nomen
tuum. Dicit enim Apostolus: Omnia munda mundis, immundis autem et infidelibus nihil est
mundum 5. Si immundis et infidelibus nihil est mundum, quaero causam: Sed polluta sunt, inquit,
eorum et mens et conscientia. Si nihil est mundum eis, nec Deus; nisi forte putatis mundum videri
Deum illis, qui quotidie blasphemant eum. Si mundus est, placeat; si placet, laudetur: si autem
blasphematur, displicet; et si displicet, quomodo tibi potest mundus esse qui displicet? Quid ergo
rogamus: Sanctificetur nomen tuum? Ut illis hominibus qui per infidelitatem nondum habent,
nomen Dei sanctum sit, quibus nondum est ille sanctus qui per se, et in se, et in sanctis suis
sanctus est. Rogamus pro genere humano, rogamus pro orbe terrarum, pro omnibus gentibus,
quotidie sedentibus et disputantibus quia non est rectus Deus, et non recte iudicat Deus; ut
aliquando ipsi se corrigant, et rectum cor ad illius rectitudinem ducant; et adhaerentes ei, directi ad
rectum, non iam vituperent, sed placeat rectis rectus: quia: Quam bonus Deus Israel, sed rectis
corde 6. Ergo cum videret iste qui cantat, iste ipse nos ipsi, id est corpus Christi, membra Christi;
cum videret quanta praestiterit Deus generi humano, cui antea aut nullus, aut falsus, aut non tam
magnus videbatur Deus, in operibus eius eum videns; Domine Deus meus, inquit, magnificatus es
nimis: id est, qui nondum te intellegebam, intellego te magnum. Magnus semper, etiam occultus;
sed mihi tunc magnus, quando apparuisti. Magnificatus es ergo ex me: quo modo Mirificata est
scientia tua ex me; mira enim facta est ex me. Ego illam miror conversus ad illam; illa autem etsi
non convertar, etsi post conversionem avertar, integra permanet. Sed ego iam magnus factus in ea,
et ex deminuto factus integer in ea, miror quod non noveram; non quod modo magnum factum est
ex quo didici, sed quia magnus factus sum ex quo didici. Audi iam et ubi videtur magnificatus Deus
nimis, semper magnus; magnificatus enim nimis in operibus suis ad nos.

Displiceat tibi deformitas tua, si vis sponso tuo placere.
4. Confessionem et decorem induisti. Ante decorem confessionem posuit, decus in pulchritudine.
Quaeris pulchritudinem; bonam rem quaeris. Sed quare quaeris pulchritudinem, o anima? Ut amet
te sponsus tuus; etenim displices ei foeda. Ille enim qualis est? Speciosus forma prae filiis
hominum. Osculari vis foeda pulchrum; sed non attendis quia tu iniquitatibus plena es. Diffusa est
autem gratia in labiis tuis. Sic enim de illo dictum est: Speciosus forma prae filiis hominum, diffusa
est gratia in labiis tuis; propterea adolescentulae dilexerunt te 7. Est ergo quidam formosus, est
quidam pulcher prae filiis hominum; etsi filius hominis, tamen prae filiis hominum. Huic tu placere
vis, o anima humana, o una in multis? Audiamus Ecclesiam; quia erat illis anima una et cor unum in
Deum 8: hanc alloquitur Psalmus. Vis ei placere? Non potes, quamdiu deformis es: quid facies ut
pulchra sis? Prius tibi displiceat deformitas tua, et tunc ab illo ipso cui vis placere pulchra,
mereberis pulchritudinem. Ipse enim erit reformator tuus, qui fuit formator tuus. Ergo prius attende
quae sis, ne audeas ire foeda in pulchri oscula. Et quid intuens, inquis, me videbo? Posuit tibi
speculum Scripturam suam; legitur tibi: Beati mundi corde, quoniam ipsi Deum videbunt 9.
Speculum in hac lectione propositum est: vide si hoc es quod dixit; si nondum es, geme ut sis.
Renuntiabit tibi speculum faciem tuam: sicut speculum non senties adulatorem, sic nec te palpes.
Hoc tibi ostendit nitor ille quod es: vide quod es; et si tibi displicet, quaere ut non sis. Si enim cum
foeda sis, tibi ipsi adhuc displices, pulchro iam places. Quid ergo? Quoniam displicet tibi foeditas
tua, incipis ei in confessione; sicut alibi dicitur: Incipite Domino in confessione 10. Primo accusa
foeditatem tuam: foeditas enim animae de peccatis, de iniquitatibus. Accusando foeditatem tuam
incipe confiteri, a confessione incipis decorari: quo decorante, nisi specioso forma prae filiis
hominum?

Ut veniret ad hominem foedum, Christus foedum ipse factus est.
708

