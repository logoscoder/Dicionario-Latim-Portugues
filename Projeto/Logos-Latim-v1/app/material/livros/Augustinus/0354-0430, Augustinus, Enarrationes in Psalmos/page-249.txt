27. [v 13.] Et adorabunt eum filiae Tyri in muneribus. Ipsum regem tuum Deum tuum adorabunt
filiae Tyri in muneribus. Filiae Tyri, filiae Gentium: a parte ad totum. Tyrus vicina huic terrae ubi
prophetia erat, significabat Gentes credituras Christo. Inde erat illa Chananaea, quae primo canis
est appellata: Nam ut noveritis quia inde erat, Evangelium sic loquitur: Secessit in partes Tyri et
Sidonis, et ecce mulier Chananaea de finibus illis egressa clamabat, et caetera quae ibi narrantur.
Quae primo canis erat apud patrem suum et in populo suo, clamando et veniendo ad istum regem,
decora facta credendo in illum, quid meruit audire? O mulier, magna est fides tua 88. Concupivit rex
speciem tuam. Et adorabunt eum filiae Tyri in muneribus. Quibus muneribus? Sic ad se vult veniri
rex iste, et thesauros suos impleri vult: et ipse donavit unde impleantur, et a vobis impleantur.
Veniant, inquit, adorent eum in muneribus. Quid est, in muneribus? Nolite vobis condere thesauros
in terra, ubi tinea et rubigo exterminat, et ubi fures effodiunt et furantur: sed thesaurizate vobis
thesauros in coelo, ubi neque fur neque tinea corrumpit. Ubi enim fuerit thesaurus tuus, illic erit et
cor tuum 89. Venite cum muneribus: Date eleemosynas, et omnia munda sunt vobis 90. Venite cum
muneribus ad eum qui dicit: Misericordiam volo magis quam sacrificium 91. Ad illud templum quod
erat ante umbra futuri, veniebatur cum tauris et arietibus, cum hircis, cum diversis quibusque
animalibus aptis ad sacrificium, ut in illo sanguine aliud fieret, aliud significaretur. Modo iam ipse
sanguis, quem figurabant illa omnia, venit: venit Rex ipse, et ipse munera vult. Quae munera?
Eleemosynas. Ipse est enim iudicaturus, et ipse munera imputabit quibusdam. Venite, inquit,
benedicti Patris mei, percipite regnum quod vobis paratum est ab initio mundi. Quare? Esurivi, et
dedistis mihi manducare; sitivi, et dedistis mihi bibere; nudus fui, et vestistis me; hospes, et
adduxistis me; infirmus et in carcere, et visitastis me. Haec sunt munera in quibus adorant filiae
Tyri regem: quia cum dicerent: Quando te vidimus? ille qui et sursum est et deorsum, propter
ascendentes et descendentes: Cum uni, inquit, ex minimis meis fecistis, mihi fecistis 92.

Omnes una sponsa et regina, mater et filii simul totum ad Christum pertinens.
28. Adorabunt eum filiae Tyri in muneribus. Et quae sunt filiae Tyri, et quomodo adorabunt eum in
muneribus, planius illud voluit dicere: Vultum tuum deprecabuntur divites plebis. Hae filiae Tyri
adorantes in muneribus, divites sunt plebis, quos ille alloquitur amicus sponsi: Praecipe divitibus
huius mundi, non superbe sapere, neque sperare in incerto divitiarum; sed in Deo vivo, qui praestat
nobis omnia abundanter ad fruendum: divites sint in operibus bonis, facile tribuant, communicent.
Adorent in muneribus; sed non perdunt: securi ponant ubi semper inveniant. Thesaurizent sibi
fundamentum bonum in futurum, ut apprehendant veram vitam 93. Adorando in muneribus, vultum
tuum deprecabuntur. Ad Ecclesiam enim concurrunt, et ibi eleemosynas faciunt. Ne extra fiant, id
est, ne extra positi fiant, in Ecclesia faciant. Vultus enim sponsae huius et reginae proderit
facientibus. Propterea illi qui res suas vendebant, vultum reginae huius deprecantes in muneribus
veniebant; et ea quae portabant, ad pedes Apostolorum ponebant 94. Fervebat dilectio in Ecclesia,
vultus erat reginae Ecclesia, vultus erat reginae obsequium filiarum Tyri, id est, divitum adorantium
in muneribus. Vultum tuum deprecabuntur divites plebis. Et qui deprecabuntur vultum, et cuius
vultum deprecabuntur, omnes una sponsa, omnes una regina, mater et filii simul totum ad
Christum pertinens, ad caput pertinens.

Cum bene facis conscientia delecteris, ubi amat et coronat Christus.
29. [vv 14.15.] Sed quia fiunt ista opera et istae eleemosynae ad iactantiam hominum, inde dicit
ipse Dominus: Cavete facere iustitiam vestram coram hominibus ut videamini ab eis 95. Quomodo
autem et publice debent fieri propter vultum sponsae, ait: Luceant opera vestra coram hominibus,
ut videant bona facta vestra, et glorificent Patrem vestrum qui in coelis est 96: non ut gloriam
vestram quaeratis in operibus bonis quae publice facitis, sed ut gloriam Dei. Et quis novit, inquit,
utrum gloriam Dei quaero, an gloriam meam? Quia do pauperi, videor: quo animo dem, quis videt?
Sufficiat tibi qui videt; ille videt qui retribuet. Intus amat qui intus videt: intus amat, intus ametur
qui interiorem facit et ipsam pulchritudinem. Noli quasi oculis exterioribus delectari, quia videris, et
quia laudaris; attende quid hic sequatur: Omnis gloria eius filiae regis intrinsecus. Extrinsecus non
solum vestis est aurea et varia, sed intus pulchram novit, qui speciem eius amavit. Quae sunt
interiora pulchritudinis? Conscientiae. Ibi videt Christus, ibi amat Christus, ibi alloquitur Christus, ibi
punit Christus, ibi coronat Christus. Sit ergo eleemosyna tua in occulto; quia omnis gloria eius filiae
regis intrinsecus. In fimbriis aureis, circumamicta varietate. Pulchritudo intrinsecus: in fimbriis
autem aureis varietas linguarum, doctrinae decus. Ista quid prosunt, si non sit pulchritudo illa
intrinsecus?
30. Afferentur regi virgines post eam. Vere factum est. Credidit Ecclesia, facta est Ecclesia per
omnes gentes. Modo quemadmodum concupiscunt virgines placere illi regi? Unde incitantur? Quia

249

