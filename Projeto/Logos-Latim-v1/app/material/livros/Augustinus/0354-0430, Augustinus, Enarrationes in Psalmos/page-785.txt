angustias transituri. Deum decet, Dominum decet et semper et ubique praedicari. Semper ergo
praedicetur: Sit nomen Domini benedictum, ex hoc et usque in saeculum. Ubique praedicetur: A
solis ortu usque ad occasum, laudate nomen Domini.

De superborum inani magnitudine.
2. Quaerat ex me aliquis puerorum sanctorum laudantium nomen Domini, et dicat mihi: Ecce usque
in saeculum, accipio usque in aeternum; cur autem ex hoc, et non ante hoc et ante omnia saecula
sit nomen Domini benedictum? Respondebo parvulo, qui non contumaciter quaerit: Vobis dicitur,
domini et pueri, vobis dicitur: Laudate nomen Domini: sit nomen Domini benedictum; sit a vobis
nomen Domini benedictum, ex hoc utique ex quo vobis dicitur. Incipitis enim laudare, sed sine fine
laudate. Ex hoc ergo et usque in saeculum, sine fine laudate. Ne dicatis: Incipimus quidem laudare
Dominum, quia pueri sumus; sed cum creverimus magnique fuerimus, nos ipsos laudabimus. Non
sic, pueri, non sic: propterea dicit Dominus per Isaiam: Ego sum; et usque dum senescatis, ego
sum 7. Ille semper laudandus est qui est. Laudate, pueri, ex hoc, laudate, senes, et usque in
saeculum. Quia senectus vestra albescet quidem canis sapientiae, sed non carnis vetustate
marcescet. Aut quoniam hoc loco humilitatem potius videtur significare pueritia, cui contraria est
vana et falsa superbiae magnitudo; et ideo Dominum nisi pueri non laudant, quia superbi eum
laudare non norunt: sit senectus vestra puerilis, et pueritia senilis; id est: ut nec sapientia vestra sit
cum superbia, nec humilitas sine sapientia, ut laudetis Dominum ex hoc et usque in saeculum.
Quacumque autem in parvulis sanctis Ecclesia Christi diffunditur: Laudate nomen Domini: hoc est
enim: A solis ortu usque ad occasum, laudate nomen Domini.
3. [v 4.] Excelsus super omnes gentes Dominus. Gentes homines sunt: quid mirum si super
homines excelsus est Dominus? Illi super se excelsos quos colunt, oculis vident in coelo fulgere,
solem et lunam et stellas, qui creaturae serviunt, deserentes Creatorem Sed non solum excelsus
super omnes gentes Dominus; verum etiam super coelos gloria eius. Coeli supra se suspiciunt eum;
et humiles eum secum habent, constituti carne infra coelum, qui pro illo non colunt coelum.

Dei sedes est cor hominis se humiliantis.
4. [vv 5.6.] Quis enim sicut Dominus Deus noster, qui in altis habitat, et humilia respicit? Quisquam
putaret quod in altis coelis habitet, unde humilia terrena respiciat; sed humilia respicit in coelo et in
terra. In quibus ergo altis habitat, unde humilia respiciat in coelo et in terra? An in quibus altis
habitat, etiam ipsa humilia respicit? Sic enim exaltat humiles, ut non faciat superbos. Itaque et in
aliis habitat quos exaltat, facitque sibi eos coelum, hoc est sedem suam; et eos tamen non
superbos, sed semper subditos intuendo, etiam in ipso coelo humilia respicit, in quibus excelsis
habitat. Spiritus enim per Isaiam ita loquitur; Haec dicit Altissimus in excelsis habitans, in aeternum
nomen eius, Dominus altissimus in sanctis requiem habens 8. Exposuit quid dixerit, in excelsis
habitans; hoc enim plenius elocutus, in sanctis, inquit, requiem habens. Sed qui sunt sancti, nisi
humiles, qui pueri laudant Dominum? Itaque adiungit: Et pusillanimis dans magnanimitatem, et
dans vitam qui in humilitate cordis sunt. In quibus sanctis requiem habet, his pusillanimis dat
magnanimitatem. Dans utique magnanimitatem excelsos facit, in quibus requiem habens in
excelsis habitat. Sed quia pusillanimis dat magnanimitatem, eadem excelsa in quibus habitat,
humilia respicit. Sed humilia, inquit, respicit in coelo et in terra.

Quae humilia Deus respiciat in caelo et in terra.
5. Et excitavit nos etiam quaerere utrum eadem in coelo, quae in terra; an alia in coelo, alia in terra
humilia respiciat Dominus Deus noster. Si enim eadem, video quemadmodum hoc intellegam
secundum Apostolum dicentem: In carne enim ambulantes, non secundum carnem militamus: arma
enim militiae nostrae non carnalia, sed potentia Deo 9. Unde ergo potentia, nisi quia spiritalia? Cum
itaque Apostolus et in carne ambulet, et spiritaliter militet, non mirum si humilitas eius et in coelo
respicitur propter spiritus libertatem, et in terra propter corporis servitutem. Idem quippe alio loco
dicit: Nostra enim conversatio in coelis est 10: ipse item dicit, optimum sibi esse dissolvi et esse
cum Christo, manere autem in carne necessarium 11, inquit, propter vos. Proinde quisquis intellegit
et conversationem Apostoli in coelis, et in carne mansionem in terris; simul oportet intellegat
Dominum Deum nostrum in excelsis sanctis habitantem, quemadmodum tamen eosdem sanctos
humiles sibi et in coelo respiciat, quoniam quae sursum sunt sapiunt, qui spe resurrexerunt cum
Christo 12; et in terra, quoniam nondum soluti sunt carnis vinculo, ut ex tota vita sua possint esse
cum Christo. Si vero alia Dominus Deus noster humilia respicit in coelo, et alia in terra; credo quod

785

