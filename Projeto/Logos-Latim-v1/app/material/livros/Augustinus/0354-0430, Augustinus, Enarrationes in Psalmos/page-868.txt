movebitur pes tuus. Deus nunquam est dormiens: si vis habere custodem non dormientem, Deum
elige custodem. Ne des ad movendum pedem meum, dicis tu; bene, optime: sed et ille dicit tibi:
Neque dormitet qui custodit te. Tu forte conversurus te eras ad homines custodes, et dicturus:
Quem sum inventurus non dormientem? quis homo non dormitabit? quem invenio? quo ibo? quo
revertar? Iste tibi ostendit: Ecce non dormitabit, neque obdormiet, qui custodit Israel. Vis habere
ergo custodem non dormientem neque dormitantem? Ecce non dormiet, neque dormitabit, qui
custodit Israel: Christus enim custodit Israel. Esto ergo Israel. Quid est, Israel? Israel interpretatur
Videns Deum. Et quomodo videtur Deus? Primo per fidem, postea per speciem. Si per speciem
nondum potes, per fidem vide. Si faciem eius videre non potes, quoniam ibi species; posteriora eius
vide. Hoc dictum est Moysi a Domino: Non potes videre faciem meam, posteriora mea videbis, cum
transiero 20. Exspectas forte ut transeat: iam transiit; tu vide posteriora ipsius. Ubi transiit? Audi
Ioannem; Cum venisset, inquit, hora, ut transiret de mundo ad Patrem 21. Dominus noster Iesus
Christus iam fecit Pascha. Pascha autem Transitus interpretatur. Nam verbum est hebraeum: et
putant homines graecum esse, quasi Passionem, sed non est. A diligentioribus et a doctioribus
inventum est quia Pascha hebraeum verbum est; et non interpretantur passionem, sed transitum.
Per passionem enim transiit Dominus a morte ad vitam; et fecit nobis viam credentibus in
resurrectionem eius, ut transeamus et nos de morte ad vitam. Non magnum est credere quia
mortuus est Christus: hoc et Pagani, et Iudaei, et omnes iniqui credunt. Hoc omnes credunt, quia
mortuus est: fides Christianorum, resurrectio Christi est; hoc pro magno habemus, quia credimus
eum resurrexisse. Ergo tunc se voluit videri, cum transiret, hoc est, cum resurrexisset. Tunc in se
voluit credi, cum transiret; quia traditus est propter delicta nostra, et resurrexit propter
iustificationem nostram 22. Et ipsam fidem in resurrectionem Christi maxime commendavit
Apostolus: ait enim: Si credideris in corde tuo quia Deus eum suscitavit a mortuis, salvus eris 23.
Non dixit: Si credideris quia mortuus est Christus, quod et Pagani, et Iudaei, et omnes inimici eius
crediderunt: sed ait: Si credideris in corde tuo quia Deus illum suscitavit a mortuis, salvus eris. Hoc
credere, hoc est esse Israel, hoc est videre Deum: quamvis adhuc posteriora eius, tamen cum
credideris in posteriora, pervenies ad visionem faciei. Quid est hoc? Cum credideris in id quod
posterius pro te factus est Christus; cum credideris in id quod posterius suscepit Christus. Nam in
principio facies eius quae est? In principio erat Verbum, et Verbum erat apud Deum, et Deus erat
Verbum. Posteriora eius quae sunt? Et Verbum caro factum est, et habitavit in nobis 24. Cum ergo
credis in hoc quod pro te factum est Verbum, et resurrexit in carne, ne tu de tua carne desperares,
efficeris Israel. Factus autem Israel cum fueris, non dormitabit, neque dormiet, qui custodit te; quia
iam Israel es, et audisti in Psalmo: Ecce non dormitabit, neque obdormiet, qui custodit Israel.
Christus enim ipse dormivit, sed resurrexit. Quid enim ait ipse in psalmo? Ego dormivi, et somnum
cepi 25. Numquid remansit in somno? Exsurrexi, inquit, quoniam Dominus suscipiet me. Si ergo iam
resurrexit, iam transiit; si iam transiit, vide posteriora eius. Quid est: Vide posteriora eius? Crede in
resurrectionem eius. Et quia ait Apostolus: Et si crucifixus est ex infirmitate, sed vivit in virtute
Dei 26; et iterum ait: Christus surgens a mortuis iam non moritur, et mors ei ultra non
dominabitur 27: recte tibi cantat: Ecce non dormitabit, neque obdormiet, qui custodit Israel. Adhuc
forte quaeris carnali sensu: Quis est, qui non dormitabit, neque obdormiet? Et cum quaeris inter
homines, falleris; nunquam inventurus es. Noli ergo praesumere de quoquam homine: omnis homo
dormit, et dormitabit. Quando dormitat? Cum portat carnem infirmitatis. Quando dormiet? Cum
fuerit mortuus. Noli ergo praesumere de homine. Potest dormitare mortalis: dormit moriens. Noli
quaerere inter homines.

Fide semper vigilemus, et saeculi tempestates superabimus.
7. [v. 5.] Et quis, inquis, custodiet me, qui non dormitat, neque dormiet? Audi quid sequitur:
Dominus custodiet te. Non ergo homo dormitans et dormiens, sed Dominus custodit te. Quomodo
te custodit? Dominus tegumentum tuum super manum dexterae tuae. Eia, fratres, intellegamus
adiuvante Domino quid sibi velit: Dominus tegumentum tuum super manum dexterae tuae. Videtur
enim mihi habere sensum occultum, quare non dixerit: Dominus custodiet te, absolute et
simpliciter; sed addidit, super manum dexterae tuae. Quid enim? dexteram nostram Deus custodit,
et sinistram non custodit? Nonne ipse nos totos fecit? nonne qui fecit nobis dexteram, ipse fecit et
sinistram? Postremo si placuit dici de dextera sola, quare dixit, super manum dexterae tuae, et non
iam, super dexteram tuam? Cur hoc diceret, nisi aliquid hic occultum, quo pulsando perveniremus,
absconderet? Diceret enim, aut: Dominus custodiet te, et nihil adderet; aut, si dexteram addere
voluit, Dominus custodiet te super dexteram tuam; aut certe, quia addidit manum, hoc diceret,
Dominus custodiet te super manum dexteram tuam, non, super manum dexterae tuae. Quod
Dominus ipse suggerere dignatur, promam vobis; qui et in vobis habitat, sine dubio facit vos
approbare verum esse quod dico. Nam quid dicturi sumus ignoratis; sed cum dixerimus, non ab
ipsis nobis vobis ostendemus verum esse quod dicimus, sed vos ipsi agnoscetis verum esse quod
dicimus. Unde autem agnoscetis, nisi demonstrante illo qui in vobis habitat, in quantum de illo

868

