24. [v 11.] Ergo quid concluditur? Laetamini in Domino, et exsultate iusti. O qui laetamini in vobis!
o impii, o superbi, qui laetamini in vobis: iam credentes in eum qui iustificat impium, deputetur
fides vestra ad iustitiam 59. Laetamini in Domino, et exsultate iusti. Et exsultate, subaudi, in
Domino. Quare? Quia iam iusti. Unde iusti? Non meritis vestris, sed gratia illius. Unde iusti? Quia
iustificati.

Quid de Deo pravi corde sentiant.
25. Et gloriamini omnes recti corde. Quid est, recti corde? Non resistentes Deo. Intendat Caritas
vestra, et intellegite rectum cor. Breviter dico, sed tamen maxime commendandum: Deo autem
gratias, quod in fine est, inhaereat sensibus vestris. Inter rectum cor, et pravum cor hoc interest:
quisquis homo quidquid patitur praeter voluntatem, afflictiones, moerores, labores, humilationes,
non tribuit nisi voluntati Dei iustae, non illi dans insipientiam, quod quasi nesciat quid agat, quia
talem flagellat, et talibus parcit; ipse est rectus corde: perversi autem corde sunt, et pravi et
distorti, qui omnia quae patiuntur mala, inique se pati dicunt, dantes illi iniquitatem, per cuius
voluntatem patiuntur; aut quia non ei audent dare iniquitatem, auferunt ei gubernationem. Quia
ipse, inquit, non potest facere iniquum, iniquum autem est ut ego patiar, et ille non patiatur;
concedo enim ut sim peccator, certe sunt peiores qui laetantur, et ego tribulor: quia ergo hoc
iniquum est, ut etiam peiores me laetentur, et ego tribuler, qui aut iustus, aut minus peccator quam
illi sum, et certum est apud me hoc esse iniustum, et certum est apud me quia Deus non facit
iniustum; Deus non gubernat res humanas, nec cura est illi de nobis. Ergo pravi corde, id est distorti
corde, tres habent sententias. Aut: Non est Deus: dixit enim stultus in corde suo: Non est Deus 60.
Et fuit dictum de diluvio illo: non defuit talis doctrina philosophorum, non defuerunt qui dicerent non
esse Deum, qui gubernat omnia et condidit omnia; sed esse multos deos vacantes sibi praeter
mundum, non curantes ista. Ergo aut: Non est Deus: hoc dicit impius, cui displicet quidquid illi
accidit praeter voluntatem, et alteri non accidit cui se praeponit: aut: Iniustus Deus est, cui ista
placent, et qui haec facit: aut: Non gubernat Deus res humanas, nec cura est illi de omnibus. In istis
tribus sententiis magna impietas, aut negare Deum, aut dicere iniustum, aut auferre illi
gubernationem rerum. Quare hoc? Quia distortus est corde. Rectus est Deus, et ideo distortum cor
illi non acquiescit. Quod in alio psalmo est: Quam bonus Deus Israel, rectis corde! Et quia talem
habebat ipse aliquando sententiam: Quomodo scivit Deus, aut si est scientia Altissimo? ideo ibi
subiecit: Mei autem pene moti sunt pedes 61. Quomodo distortum lignum, etsi ponas in pavimento
aequali, non collocatur, non compaginatur, nec adiungitur, semper agitatur et nutat; non quia
inaequale est ubi posuisti, sed quia distortum est quod posuisti: ita et cor tuum quamdiu pravum
est et distortum, non potest colliniari rectitudini Dei, et non potest in illo collocari ut haereat illi, et
fiat Qui adhaeret Domino, unus spiritus est 62. Ideo recti corde gloriamini dixit. Quomodo recti corde
gloriantur? Audite gloriationem ipsorum: Non solum autem, dicit Apostolus, sed et gloriamur in
tribulationibus. Nam non est magnum gloriari in gaudiis, gloriari in laetitiis: rectus corde etiam in
tribulatione gloriatur. Et audi quomodo gloriatur in tribulatione; quia non frustra quisquam, non
supervacue: vide rectum cor: Scientes, inquit, quia tribulatio patientiam operatur, patientia autem
probationem, probatio vero spem, spes autem non confundit, quia caritas Dei diffusa est in
cordibus nostris per Spiritum sanctum qui datus est nobis 63.
26. Sic est ergo rectum cor, fratres. Cuicumque aliquid accidit, dicat: Dominus dedit, Dominus
abstulit. Ecce rectum cor: Sicut Domino placuit, ita factum est: sit nomen Domini benedictum 64.
Quis abstulit? quid abstulit? cui abstulit? quando abstulit? Sit nomen Domini benedictum. Et non
dixit, Dominus dedit, diabolus abstulit. Intendat ergo Caritas vestra, ne forte dicatis: Haec mihi
diabolus fecit. Prorsus ad Deum tuum refer flagellum tuum, quia nec diabolus tibi aliquid facit, nisi
ille permittat qui desuper habet potestatem, aut ad poenam, aut ad disciplinam: ad poenam impii,
ad disciplinam filii. Flagellat autem omnem filium quem recipit 65. Nec te sine flagello speres
futurum, nisi forte cogitas exhaeredari. Flagellat omnem filium quem recipit. Itane omnem? Ubi te
volebas abscondere? Omnem: et nullus exceptus, nullus sine flagello erit. Quid? ad omnem? Vis
audire quam omnem? Etiam Unicus sine peccato, non tamen sine flagello. Unde ipse Unicus portans
infirmitatem tuam, et praefigurans in se personam tuam, tamquam caput gestans personam etiam
corporis sui, cum appropinquaret passioni, ex homine quem gerebat contristatus est, ut te
laetificaret; contristatus est, ut te consolaretur. Potuit enim utique sine tristitia esse Dominus, iturus
ad passionem. Si potuit miles, non potuit imperator? Quomodo potuit miles? Attende Paulum
exsultantem, propinquantem passioni: Ego autem iam, inquit, immolor, et tempus resolutionis
meae instat. Bonum certamen certavi, cursum consummavi, fidem servavi: de caetero superest
mihi corona iustitiae, quam mihi Dominus reddet in illa die iustus iudex. Non solum autem mihi, sed
et omnibus qui diligunt adventum eius 66. Videte quemadmodum exsultat, venturus ad passionem.
Ergo gaudet coronandus: contristatur coronaturus. Quid igitur portabat? Infirmitatem quorumdam,

121

