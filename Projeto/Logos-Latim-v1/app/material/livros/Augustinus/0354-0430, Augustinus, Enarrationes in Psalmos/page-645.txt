consumeris. Vide utrum ipsae tentationes non prosint. Attende Apostolum: Fidelis Deus, qui non
vos sinet tentari supra quam potestis ferre; sed faciet cum tentatione etiam exitum, ut possitis
sustinere 29. Non ait: Non vos sinet tentari omnino. Si enim recusares tentationem, recusares
refectionem. Ergo reficeris; et si reficeris, in manibus artificis es. Aliquid tibi tollit, aliquid corrigit,
aliquid complanat, aliquid mundat: agit quibusdam ferramentis suis; ipsa sunt scandala huius
saeculi: tu tantum de manu artificis noli cadere. Nihil tentationis accedet ultra vires tuas. Hoc
permittit Deus ad utilitatem tuam, unde tu possis proficere. Denique ipsum Apostolum audi hoc
coniungentem: Sed faciet cum tentatione etiam exitum ut possitis sustinere. Ergo mare forte
metuendum tibi erat? Noli timere: Quoniam ipsius est mare, et ipse fecit illud. A gentibus times
scandala? Et ipsas gentes ipse fecit; non permittet illas ultra eam saevire quam novit ille
mensuram, ex qua proficias. Nonne dicit alius psalmus: Omnes gentes quotquot fecisti, venient et
adorabunt coram te, Domine 30? Si omnes gentes quotquot fecisti, manifestum est quia et gentes
ipse fecit: ideo: Ipsius est mare, et ipse fecit illud, et aridam terram manus eius finxerunt. Esto tu
arida terra, siti gratiam Dei, ut veniat super te imber dulcis, inveniat in te fructum. Non permittit
fluctus operire quod sevit: Et aridam terram manus eius finxerunt. Ergo et hinc iubilemus illi.

Opera manuum suarum non contemnit Deus.
10. [v. 6.] Nam quoniam haec ita sunt, quoniam tanta explicavimus ad laudem Dei pertinentia,
redite ad illud unde coeperat: Venite, adoremus, et procidamus ei, et ploremus ante Dominum qui
fecit nos. Ideo enim exsultemus, quia fecit illud et illud. Et commemoravit multa, et nunc repetit
exhortationem: Venite, adoremus, et procidamus ei, et ploremus ante Dominum qui fecit nos. Iam
commemoratis a me laudibus Dei, nolite pigri esse, et longe vita et moribus stare: Venite,
adoremus, et procidamus ei. Sed forte de peccatis vestris, quae vos longe fecerant a Deo, solliciti
estis; faciamus sequentia: Et ploremus coram Domino, qui fecit nos. Ardes forte conscientia delicti;
lacrymis exstingue flammam peccati, plora ante Dominum: securus plora ante Deum, qui te fecit;
non enim opus manuum suarum contemnit in te. Noli putare quia potes a te refici. A te deficere
potes, tu teipsum reficere non potes: ille reficit qui te fecit. Ploremus ante Dominum qui nos fecit:
lacrymare ante illum, confitere illi, praeveni faciem eius in confessione. Quis enim es tu qui illi
ploras, et illi confiteris, nisi quem fecit? Non parvae fiduciae est ad factorem res facta, et non
quomodocumque facta, sed ad imaginem et similitudinem ipsius: Venite, adoremus, et procidamus
ei, et ploremus ante Dominum, qui fecit nos.

Dei populus et grex, Ecclesia.
11. [v. 7.] Quoniam ipse est Dominus Deus noster. Ut autem securi ante illum procidamus et
ploremus, nos quid sumus? Nos autem populus pascuae eius, et oves manuum eius. Vide quam
eleganter verborum ordinem commutavit, et tamquam non propria reddidit; ut ipsos intellegamus
oves, qui sunt et populi. Non dixit: Oves pascuae eius et populus manuum eius; quod magis
putabatur posse congruere, quia oves ad pascua pertinent: sed ait, populus pascuae. Ergo populus
oves sunt, quia dicit, populus pascuae eius; ipse populus oves sunt. Sed rursus, quia nos habemus
oves quas emimus, non quas fecimus; dixerat autem superius: Procidamus ei qui fecit nos: recte
dictum est, oves manuum eius. Nullus hominum sibi facit oves: emere potest, donari possunt,
invenire potest, aggregare potest, postremo furari potest; facere oves non potest. At vero Dominus
noster fecit nos; ideo populus pascuae eius et oves manuum eius, ipsae sunt quae sibi ipse facere
dignatus est gratia sua. Has enim oves laudat et in Canticis canticorum, perfectos quosdam dicens
tamquam dentes Ecclesiae sanctae sponsae suae: Dentes tui sicut grex detonsarum ascendentium
de lavacro, quae geminos pariunt, et sterilis non est in illis 31. Quid est: Dentes tui? Per quos
loqueris: dentes enim Ecclesiae, per quos loquitur Ecclesia. Quales dentes tui? Tamquam grex
detonsarum. Quare detonsarum? Quia sarcinas saeculi posuerunt. Nonne detonsae erant oves illae,
de quibus paulo ante dicebam, quos praeceptum Dei totonderat, dicentis: Vade, vende omnia tua,
da pauperibus, et habebis thesaurum in coelis; et veni, sequere me 32? Fecerunt hoc praeceptum;
detonsi venerunt. Et quia baptizati sunt credentes in Christum, quid ibi dicitur? Ascendentium de
lavacro; id est, ascendentium de mundatione. Et omnes geminos creant: quos geminos? Duo illa
praecepta, in quibus tota Lex pendet et Prophetae. Nos ergo populus pascuae eius, et oves
manuum eius.
12. [v. 8.] Ergo: Hodie si vocem eius audieritis. O plebs mea, plebs Dei! Alloquitur plebem suam
Deus, non solum illam plebem suam quam non repellet, sed etiam omnem plebem suam. Loquitur
enim in angulo utrique parieti 33; id est, in Christo prophetia loquitur, et populo Iudaeorum, et
populo Gentium. Hodie si vocem eius audieritis, nolite obdurare corda vestra. Aliquando enim
audistis vocem illius per Moysen, et obdurastis corda vestra. Per praeconem locutus est, quando

645

