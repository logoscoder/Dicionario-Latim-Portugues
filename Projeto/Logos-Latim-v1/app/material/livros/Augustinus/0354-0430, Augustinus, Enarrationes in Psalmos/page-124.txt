voluntatem quam utilitatem; illi qui malunt suam voluntatem impleri quam Dei, volunt ad suam
voluntatem flectere Deum, non suam corrigere ad Deum. Talibus hominibus infidelibus, impiis,
iniquis, quod piget dicere, sed tamen dicam, nostis enim quam verum dicam, facilius placet
pantomimus quam Deus.
2. Propterea cum dixisset: Exsultate iusti in Domino; quia exsultare in illo nisi laudando non
possumus, cum autem laudamus, cui tanto magis placemus quanto magis ipse nobis placuerit;
Rectos, inquit, decet laudatio. Qui sunt recti? Qui dirigunt cor secundum voluntatem Dei; et si eos
perturbat humana fragilitas, divina consolatur aequitas: quamvis enim corde mortali privatim
aliquid velint, quod suae interim causae vel negotio, vel praesenti necessitati conveniat; ubi
intellexerint et cognoverint aliud Deum velle, praeponunt voluntatem melioris voluntati suae, et
voluntatem omnipotentis voluntati infirmi, et voluntatem Dei voluntati hominis. Quantum enim
Deus distat ab homine, tantum voluntas Dei a voluntate hominis. Unde gerens hominem Christus,
et regulam nobis proponens, docens nos vivere, et praestans nobis vivere, ostendit hominis
quamdam privatam voluntatem, in qua suam figuravit et nostram, quia caput nostrum est, et ad
eum, sicut nostis, tamquam membra utique pertinemus: Pater, inquit, si fieri potest, transeat a me
calix iste. Haec humana voluntas erat, proprium aliquid et tamquam privatum volens. Sed quia
rectum corde voluit esse hominem, ut quidquid in illo aliquantum curvum esset, ad illum dirigeret
qui semper est rectus; Verum non quod ego volo, ait, sed quod tu, Pater 1. Sed quid posset mali
velle Christus? Quid postremo aliud posset velle, quam Pater? Quorum una est divinitas, non potest
esse dispar voluntas. Sed ex persona hominis transfigurans in se suos, quos in se transfiguravit,
cum ait: Esurivi, et dedistis mihi manducare 2; quos in se transfiguravit, cum furenti et sanctos
persequenti Saulo clamavit desuper, quem nemo tangebat: Saule, Saule, quid me persequeris 3?
ostendit quamdam hominis propriam voluntatem; ostendit te, et correxit te. Ecce vide, inquit, te in
me; quia potes aliquid proprium velle, ut aliud Deus velit, conceditur hoc humanae fragilitati,
conceditur humanae infirmitati; aliquid proprium velle, difficile est ut non tibi contingat: sed statim
cogita qui sit supra te; illum supra te, te infra illum; illum creatorem, te creaturam; illum dominum,
te servum; illum omnipotentem, te infirmum, corrigens te, subiungensque voluntati eius, ac dicens:
Verum non quod ego volo, sed quod tu vis, Pater: quomodo disiunctus es a Deo, qui iam hoc vis
quod Deus? Eris ergo rectus, et te decebit laudatio; quoniam rectos decet laudatio.
3. Si autem curvus fueris, laudas Deum quando tibi bene est, blasphemas quando tibi male est:
quod quidem male si iustum est, non est male; iustum est autem, quoniam ab illo fit qui iniuste
facere nihil potest: et eris insulsus puer in domo patris, amans patrem si tibi blandiatur, et odio
habens quando te flagellat; quasi non et blandiens et flagellans haereditatem paret. Vide autem
quemadmodum deceat rectos laudatio, audi vocem recti laudantis ex alio psalmo: Benedicam
Dominum in omni tempore, semper laus eius in ore meo 4. Quod est, in omni tempore; hoc est,
semper: et quod est, benedicam; hoc est, laus eius in ore meo. Omni tempore et semper, sive in
prosperis sive in adversis. Nam si in prosperis et non in adversis, quomodo omni tempore, quomodo
semper? et audivimus multas multorum tales voces: quando illis provenit aliqua felicitas, exsultant,
gaudent, cantant Deo, laudant Deum; non sunt improbandi, imo gaudendum est illis, quia multi nec
tunc. Sed isti qui iam Deum laudare ex prosperitatis parte coeperunt, docendi sunt patrem
agnoscere et flagellantem, nec murmurare adversus corrigentis manum; ne semper pravi
remanentes exhaeredari mereantur, ut facti iam recti, (quid est recti? Ut nihil illis displiceat quod
fecerit Deus.) possint et in adversis Deum laudare, et dicere: Dominus dedit, Dominus abstulit; sicut
Domino placuit, ita factum est: sit nomen Domini benedictum 5. Tales rectos decet laudatio, non
primo laudaturos, et postea vituperaturos.

Deum laudat qui eius sequitur voluntatem.
4. Ergo iusti recti, exsultate in Domino: quia vos decet laudatio. Nemo dicat: Quis ego iustus, aut
quando ego iustus? Nolite vos abicere et desperare de vobis. Homines estis, ad imaginem Dei facti
estis: qui vos homines fecit, pro vobis et homo factus est: ut multi filii ad haereditatem
sempiternam adoptaremini, sanguis Unici pro vobis effusus est. Si vos vobis terrena fragilitate
viluistis, ex pretio vestro vos appendite: quid manducetis, quid bibatis, quo subscribatis Amen,
digne cogitate. Numquid hoc vos monemus, ut superbi sitis, et vobis aliquam perfectionem audeatis
arrogare? Sed non iterum ab omni iustitia vos putare debetis exules fieri. Nolo enim vos interrogare
de iustitia vestra; fortassis enim nemo vestrum mihi audeat respondere: Iustus sum: sed interrogo
vos de fide vestra. Sicut nemo vestrum audet dicere: Iustus sum; sic nemo audet dicere: Fidelis non
sum. Nondum quaero quid vivas, sed quaero quid credas. Responsurus es credere te in Christum.
Non audisti Apostolum: Iustus ex fide vivit 6? Fides tua, iustitia tua: quia utique si credis, caves; si
autem caves, conaris; et conatum tuum novit Deus, et voluntatem tuam inspicit, et luctam cum

124

