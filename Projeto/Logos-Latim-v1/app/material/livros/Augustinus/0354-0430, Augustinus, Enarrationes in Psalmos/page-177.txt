Primiano. Propterea se et veriores Donatistis dicunt Maximianistae, quia revera facta maiorum
suorum ipsi imitati sunt. Sic enim erexerunt Maximianum adversus Primianum, quomodo illi
erexerunt Maiorinum adversus Caecilianum; et sic questi sunt isti de Primiano, quomodo illi de
Caeciliano. Nam si meministis, hoc dixerunt illi, quod ad eos exire noluerit Caecilianus, memor
conscientiae suae; ille autem noverat factionem eorum: sic et isti conqueruntur, quia noluit ad illos
exire Primianus. Quare Primiano conceditur, nosse factionem Maximianistarum, et Caeciliano non
conceditur nosse factionem Donatistarum? Nondum erat ordinatus Maximianus, crimina dicebantur
de Primiano: venerunt episcopi, voluerunt ut ad eos exiret: non est egressus, sicut eorum indicat
Tractatoria Actis inserta. Non est egressus: non improbo, imo et laudo. Si aliquam factionem vidisti,
non debuisti ad factiosos procedere, sed servare causam tuam meliori iudicio partis tuae. Restabat
enim magna pars Donati, ubi se posset purgare Primianus: propterea ad illos qui iam factione
conspiraverant, exire noluit. Vides quomodo laudamus consilium tuum adversus Maximianistas,
bene attende et causam Caeciliani: non vis ut frater; quomodo extraneus, sic iudica. Noluisti exire,
quid tibi dicens? Isti factione conspiraverunt contra salutem meam, corrupti sunt adversum me: si
me illis commisero, facio praeiudicium causae meae: non ad eos exibo, servetur causa mea
melioribus et auctoritate gravioribus. Bonum consilium. Quid si hoc dixit Caecilianus? Quamquam
laborabis tu, ut ostendas quae adversus te istos alia Lucilla corruperit, et forte non inventurus; quod
ille tunc usque adeo noverat, ut postea Gestis aperiretur. Sed vidisti nescio quid occultum,
renuntiatum est tibi aliquid metuendum. Concedo timori tuo cautelam istam: recte fecisti, ad tales
non procedere; erant enim alii qui de te poterant iudicare. Attente nunc Caecilianum: tu tibi servasti
Numidiam, ille orbem terrarum. Sed si valere vis adversus illum sententias tunc Donatistarum,
valeant nunc adversus te sententiae Maximianistarum: episcopi illum damnaverunt; episcopi et te.
Quare postea egisti causam tuam, et obtinuisti ibi Maximianistas; sicut ille postea egit causam
suam, et obtinuit ibi Donatistas? Quod ergo tunc factum est, videtur ante oculos miro et manifesto
exemplo revolutum, talia Maximianistas conqueri de Primiano, qualia omnes isti conquesti sunt de
Caeciliano. Mirum est, fratres, quomodo moveor, quomodo Deo gratias ago: quia vere misericordia
Dei ad istos, si sapiant, illuminandos formavit exemplum. Proinde si placet paululum, fratres, quia
et hoc nobis Deus in manus dedit, audite concilium Maximianistarum. (Et cum tractaret, idem
recitavit concilium Maximianistarum 38)
20. Sanctissimis fratribus atque collegis per universam Africam.-Tota unitas ipsorum per Africam.
Sed hic cum illis est Catholica: in aliis autem orbis partibus ipsi non sunt cum Catholica.Sanctissimis fratribus atque collegis per universam Africam, hoc est, per provinciam
Proconsularem, Numidiam, Mauritaniam, Byzacenam, et Tripolim constitutis; sed et presbyteris et
diaconis, universis plebibus, in veritate Evangelii nobiscum militantibus, Victorinus, Fortunatus,
Victorianus, Migginus, Saturninus, Constantius, Candorius, Innocentius, Cresconius, Florentius,
Salvius, alius Salvius, Donatus, Geminius, Praetextatus.-Ipse est Assuritanus, quem postea
receperunt: eum qui in se dixit sententiam, recepit postea.-Maximianus, Theodorus, Anastasius,
Donatianus, Donatus, alius Donatus, Pomponius, Pancratius, Ianuarius, Secundinus, Pascasius,
Cresconius, Rogatianus, alius Maximianus, Benenatus, Gaianus, Victorinus, Guntasius, Quintasius,
Felicianus.-Iste est Mustitanus qui adhuc vivit; sed forte alius est aliunde. Postea subscribentes
dicunt et loca unde quisque erat.-Salvius, Migginus, Proculus, Latinus, et caeteri qui in concilio apud
Cabarsussi fuimus, in Domino aeternam salutem. Nemo qui nesciat, fratres dilectissimi, de
sacerdotibus Dei, non propriae voluntatis, sed divinae legis impulsu, tam in reos sententiam dicere,
quam innocentibus inflictam, iure ab eis ac merito submovere. Non levi enim periculo subiacebit,
quisquis aut reo pepercerit, aut innocentem conficere pertentarit: maxime cum scriptum sit:
"Innocentem et iustum non occides, et purgatione non purgabis reum" 39. Hoc igitur Edicto Legis
admoniti, necesse nos fuerat Primiani causam, quem plebs sancta Carthaginensis Ecclesiae
episcopum fuerat in ovile Dei sortita, seniorum litteris eiusdem Ecclesiae postulantibus, audire
atque discutere sub eo, ut explanatis omnibus, aut innocentem, quod optabile fuerat, purgaremus;
aut nocentem certe ostenderemus suis meritis esse damnatum. Optatissimum enim nobis fuit, ut
plebs sancta Carthaginensis Ecclesiae eo se laetetur episcopo sublimatam, qui in omnia sanctus et
in nullo reprehensibilis haberetur. Propterea utique talem esse oportet Domini sacerdotem, ut quod
populus pro se apud Deum non valuerit, ipse pro populo mereatur quod poposcerit impetrare: quia
scriptum est, "Si peccaverit populus, orabit pro eo sacerdos; si autem sacerdos peccaverit, quis
orabit pro eo"? 40 Etiam Apostoli scripserunt plebibus ut orarent pro se, et Apostoli orantes
dicebant: Dimitte nobis debita nostra 41; et apostolus Ioannes dixit: Advocatum habemus apud
Patrem Iesum Christum iustum, et ipse est exoratio pro peccatis nostris 42. Sed illud de illo
sacerdote scriptum est, quem isti non intellegunt, ut admoneretur populus in prophetia talem se
debere agnoscere sacerdotem, pro quo nullus posset orare. Quis est autem pro quo nullus orat, nisi
ille qui pro omnibus interpellat 43? Quia ergo tunc sacerdotium erat Leviticum, ubi sacerdos intrabat
in sancta, et offerebat hostias pro populo; habebat autem imaginem, non veritatem futuri cuiusdam
sacerdotis; tunc enim et ipsi sacerdotes peccatores erant, sicut caeteri homines: volens Deus per

177

