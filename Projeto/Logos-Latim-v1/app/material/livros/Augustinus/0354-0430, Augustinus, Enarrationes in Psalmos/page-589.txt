tamen verba eorum pervenerunt usque ad terminos orbis terrae: bene accipimus in his impletum
quod nunc legimus: In coelis praeparabitur veritas tua.
4. [v. 4.] Disposui testamentum electis meis. Dixisti (Intellegitis) hoc totum: dixisti: Disposui
testamentum electis meis. Quod testamentum, nisi novum? Quod testamentum, nisi quo
renovamur ad novam haereditatem? Quod testamentum, nisi cuius haereditatis desiderio et amore
cantamus canticum novum? Disposui, inquit, testamentum electis meis. Iuravi David servo meo.
Quam securus loquitur iste, qui intellegit, cuius os servit veritati? Quoniam dixisti, securus loquor. Si
securum me facis, quia dixisti; quanto securiorem, quia iurasti? Dei quippe iuratio, promissionis est
confirmatio. Bene prohibetur homo iurare 9; ne consuetudine iurandi, quia potest homo falli, etiam
in periurium prolabatur. Deus solus securus iurat, quia falli non potest.

Christi capitis membra sumus ipsiusque sedes.
5. [v. 5.] Videamus ergo quid iuraverit Deus. Iuravi, inquit: David servo meo: usque in aeternum
praeparabo semen tuum. Semen David quod est, nisi semen Abrahae? Quod autem semen
Abrahae? Et semini, inquit, tuo, quod est Christus 10. Sed forte ille Christus caput Ecclesiae, salvator
corporis 11, semen est Abrahae, et ideo David; nos autem non sumus semen Abrahae? Imo vero
sumus, sicut Apostolus ait: Si autem vos Christi, ergo Abrahae semen estis, secundum
promissionem haeredes 12. Sic ergo hic accipiamus, fratres: Usque in aeternum praeparabo semen
tuum; non tantum illam carnem Christi natam ex virgine Maria, sed etiam nos omnes credentes in
Christum: illius enim capitis membra sumus. Non potest hoc corpus decollari: si in aeternum caput,
in aeternum gloriantur et membra, ut sit ille Christus integer in aeternum. Usque in aeternum
praeparabo semen tuum; et aedificabo in generationem et generationem sedem tuam. Putamus,
hoc dixit, in aeternum, quod in generationem et generationem; quoniam et supra dixerat: In
generationem et generationem annuntiabo veritatem tuam in ore meo 13. Quid est, in
generationem et generationem? In omnem generationem. Non enim toties repetendum erat
verbum, quoties generatio venit et transit. Ergo multiplicatio generationum in repetitione significata
et commendata est. An forte duae generationes sunt intellegendae, sicut nostis, sicut iam
insinuatum vestrae Caritati retinetis? Est enim generatio nunc carnis, et sanguinis; erit generatio
futura in resurrectione mortuorum. Praedicatur hic Christus; praedicabitur ibi: sed hic praedicatur,
ut credatur; ibi praedicabitur, ut videatur. Aedificabo in generationem et generationem sedem
tuam. Nunc Christus habet in nobis sedem, aedificata est sedes eius in nobis: nisi enim sederet in
nobis, non nos regeret; si autem ab illo non regeremur, a nobis ipsis praecipitaremur. Sedet ergo in
nobis, regnans in nobis: sedet etiam in alia generatione, quae fuerit ex resurrectione mortuorum. In
aeternum Christus regnabit in sanctis suis. Hoc promisit Deus, hoc dixit Deus: si parum est, hoc
iuravit Deus. Quia ergo non secundum merita nostra, sed secundum illius misericordiam firma est
promissio; nemo debet cum trepidatione praedicare, unde non potest dubitare. Fiat ergo in
cordibus nostris robur illud, unde Aethan nomen accepit, Robustus corde: praedicemus veritatem
Dei, eloquium Dei, promissa Dei, iurationem Dei; et his modis omni ex parte firmati praedicemus, et
portando Deum, coeli simus.

Perditorum redemptio mirabilibus opus quam mortuorum resuscitatio.
6. [v. 6.] Confitebuntur coeli mirabilia tua, Domine. Non merita sua confitebuntur coeli, sed
confitebuntur coeli mirabilia tua, Domine. In omni enim misericordia perditorum, in iustificatione
impiorum, quid laudamus nisi mirabilia Dei? Laudas quia resurrexerunt mortui; plus lauda quia
redempti sunt perditi. Quae gratia, quae misericordia Dei! Vides hominem heri voraginem
ebriositatis, hodie ornamentum sobrietatis: vides hominem heri coenum luxuriae, hodie decus
temperantiae: vides hominem heri blasphematorem Dei, hodie laudatorem Dei: vides hominem heri
servum creaturae, hodie cultorem Creatoris. Ab istis omnibus desperationibus ita homines
convertuntur: non respiciant ad merita sua; fiant coeli, confiteantur coeli mirabilia eius a quo facti
sunt coeli. Quoniam videbo, inquit, coelos, opera digitorum tuorum 14. Confitebuntur coeli mirabilia
tua, Domine. Et ut noveritis qui coeli confitebuntur, videte ubi confiteantur: sequitur enim: Et
veritatem tuam in ecclesia sanctorum. De coelis ergo nulla dubitatio est, quoniam intellegantur
praedicatores verbi veritatis. Et ubi confitebuntur coeli mirabilia tua et veritatem tuam? In ecclesia
sanctorum. Excipiat Ecclesia rorem coelorum; sitienti terrae pluant coeli, et germinet excipiens
pluviam germina bona, opera bona: ne pro bona pluvia det spinas, et pro horreo exspectet ignem.
Confitebuntur coeli mirabilia tua, Domine, et veritatem tuam in ecclesia sanctorum. Coeli ergo
confitebuntur mirabilia tua et veritatem tuam. Totum quidquid praedicant coeli, ex te est, de te est;
et ideo securi praedicant: norunt enim quem praedicant, quia non possunt de praedicato
erubescere.

589

