serviret minori; et appellatus est Edom. Interpretatur autem, quantum dicunt qui illam linguam
noverunt, Edom, Sanguis: nam et Punice Edom, "sanguis" dicitur. Noli mirari: ad sanguinem
pertinent omnes carnales. Caro et sanguis regnum Dei non possidebunt 30. Non illuc pertinet Edom;
pertinet illuc Iacob, qui caruit cibo carnali, et sumpsit honorem spiritalem. Ille vero factus est
inimicus. Omnes carnales spiritalibus inimici sunt: omnes tales concupiscentes praesentia,
insequuntur eos quos vident meditari aeterna. Contra hos iste respiciens in Ierusalem, et rogans
Deum ut eruatur a captivitate, quid dicit? Memento, Domine, filiorum Edom. Libera nos a
carnalibus, ab eis qui imitantur illum Edom, qui fratres maiores sunt, sed hostes sunt. Prius nati
sunt; sed posterius nati vicerunt ad primatum: quia concupiscentia carnis illos deiecit; contempta
concupiscentia istos erexit. Vivunt, et invident, et persequuntur.

Quantas persecutiones Ecclesia passa est.
19. Memento, Domine, filiorum Edom, in diem Ierusalem. Diem Ierusalem quo laboravit, quo
captivata est; an diem illum felicitatis Ierusalem, quo liberatur, quo pervenit, quo aeternitati
sociatur? Memento, inquit: Domine, noli oblivisci, filiorum Edom. Quorum? Dicentium: Evacuate,
evacuate, usque dum fundamentum in ea. Istum ergo diem memento, quando evertere volebant illi
Ierusalem. Quantas enim persecutiones passa est Ecclesia! Quomodo dicebant filii Edom, id est
carnales homines, subditi diabolo et angelis eius, colentes lapides et ligna, sequentes
concupiscentias carnis: Exstinguite Christianos, tollite Christianos, nec unus remaneat; evertite
usque ad fundamentum! Nonne dicta sunt haec? Et cum ista dicerentur, persequentes improbati
sunt, martyres coronati sunt. Dicentium: Evacuate, evacuate, usque dum fundamentum in ea. Filii
Edom dicunt: Evacuate, evacuate; et Deus dicit: Servite. Cuius verba possunt superare, nisi Dei, qui
dixit: Quia maior serviet minori? Evacuate, evacuate, usque dum fundamentum in ea.
20. [v 8.] Et convertit se ad illam: Filia Babylonis infelix. Infelix ipsa exsultatione tua, ipsa
praesumptione tua, et inimicitiis tuis: Filia Babylonis infelix. Civitas ipsa dicitur Babylon et filia
Babylonis: quomodo Ierusalem et filia Ierusalem, et quomodo Sion et filia Sion, hoc more appellatur
Ecclesia et filia Ecclesiae. Propter successionem dicitur filia, propter praelationem dicitur mater. Fuit
prima quaedam Babylonia; numquid ipse populus in ea permansit? Per successionem Babyloniae
facta est filia Babylonis. O filia Babylonis infelix tu! Beatus qui retribuet tibi retributionem tuam.
Infelix tu, beatus ille.

Deus nobis iam grandibus sui agnitionem dedit.
21. [v 9.] Quid enim tu fecisti, et quid retribuetur tibi? Audi: Beatus qui retribuet tibi retributionem
tuam quam retribuisti nobis. Quam retributionem dicit? Ad hoc claudit Psalmus: Beatus qui tenebit
et elidet infantes tuos ad petram. Illam dicit infelicem, beatum autem qui retribuet ei retributionem
quam retribuit nobis. Quaerimus, quam retributionem: Beatus, inquit, qui tenebit et elidet infantes
tuos ad petram. Ipsa est retributio. Quid enim fecit nobis Babylonia ista? Iam cantavimus in illo
psalmo: Sermones iniquorum praevaluerunt adversus nos 31. Quando enim nati sumus, parvulos
nos invenit ista confusio saeculi huius; et offocavit nos errorum diversorum vanis opinionibus adhuc
infantes. Natus infans futurus civis Ierusalem, et in praedestinatione Dei iam civis, sed interim
captivatus ad tempus, quando discit amare, nisi quod insusurraverint parentes? Instruunt et docent
illum avaritiam, rapinas, mendacia quotidiana, diversas culturas idolorum et daemoniorum, remedia
illicita praecantationum et ligaturarum. Quid facturus est adhuc infans, anima tenera, attendens ad
maiores quid agant, nisi ut quod eos viderit agere hoc sequatur? Babylonia ergo persecuta est
parvulos nos; sed Deus dedit nobis agnitionem sui iam grandibus, ut non sequeremur errores
parentum nostrorum. Quod et tunc commemoravi praedictum a propheta: Ad te gentes venient ab
extremo terrae, et dicent: Vere mendacium coluerunt patres nostri, vanitatem quae illis non
profuit 32. Iam iuvenes dicunt, qui occisi erant parvuli sequendo ipsas vanitates: proiciendo autem
vanitates, et reviviscendo in Deum proficiant, et retribuant Babyloniae. Qualem retributionem ei
retribuent? Quam retribuit nobis. Parvuli eius vicissim offocentur; imo parvuli eius vicissim
elidantur, et moriantur. Qui sunt parvuli Babyloniae? Nascentes malae cupiditates. Sunt enim qui
cum vetere cupiditate rixantur. Quando nascitur cupiditas, antequam robur faciat adversum te
mala consuetudo, cum parvula est cupiditas, nequaquam pravae consuetudinis robur accipiat; cum
parvula est, elide illam. Sed times ne elisa non moriatur; ad petram elide: Petra autem erat
Christus 33.

Aeternae Ierusalem desiderium in nobis roboretur.
960

