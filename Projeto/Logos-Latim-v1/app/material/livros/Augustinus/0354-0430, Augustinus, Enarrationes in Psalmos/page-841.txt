enim utique homines vult intellegi, non Deum Patrem; de quo dicit ipse Filius: Sicut docuit me
Pater, haec loquor 24. Quod difficillime ex persona Verbi intellegitur; nisi quis utcumque capere
valeat id esse Filium a Patre doctum, quod genitum. Cui enim non est aliud esse, aliud doctum
esse, sed quod illi est esse, hoc est doctum esse; profecto a quo ei est esse, ab illo simul ei est
doctum esse. Ex persona vero hominis, ubi formam servi accepit 25, facilius intellegitur a Patre
didicisse quae dixit: in qua forma servi constitutum, maxime puerum, potuerunt eum homines
maioris aetatis docendum putare, sed ille quem Pater docuit, super omnes docentes se intellexit.
Quia testimonia, inquit, tua meditatio mea est. Ideo super omnes docentes se intellegebat, quia
testimonia Dei meditabatur: quae melius quam illi de seipso noverat, qui dicebat: Vos misistis ad
Ioannem, et testimonium perhibuit veritati: ego autem non ab homine testimonium accipio, sed
haec dico ut vos salvi sitis. Ille erat lucerna ardens et lucens; vos autem voluistis exsultare ad
horam in luce eius: ego autem habeo testimonium maius Ioanne 26. Talia testimonia meditabatur,
quando super omnes docentes se intellexit.

Membrorum sapientia ex sapientia Capitis et Magistri profluit.
4. [v 100.] Illi autem doctores non absurde intelleguntur etiam ipsi esse seniores, de quibus
continuo dicit: Super seniores intellexi. Quod ideo mihi eo modo repetitum videtur, ut nobis haec
legentibus illa aetas eius veniret in mentem, quae nobis innotuit ex Evangelio, qua aetate puerili
inter aetate maiores, hoc est, iunior inter seniores sedebat, et super omnes docentes se
intellegebat. Solent enim iunior et senior ad invicem dici minor et maior, etsi neuter eorum senili
accessit aut propinquavit aetati: quamquam si et expressum nomen seniorum in Evangelio velimus
inquirere, supra quos intellexit, invenimus quando ei dixerunt Scribae et Pharisaei: Quare discipuli
tui transgrediuntur traditionem seniorum? Non enim lavant manus suas, cum panem manducant 27.
Ecce obiecta est ei transgressio traditionis seniorum. Sed qui super seniores intellexit, quid eis
responderit, audiamus: Quare, inquit, et vos transgredimini mandatum Dei propter traditionem
vestram? 28 Deinde paulo post, ut non solum ipse qui est caput corporis, verum etiam corpus ipsum
et membra eius super seniores illos intellegerent, quorum traditio de lavandis manibus ferebatur;
convocatis ad se turbis dixit eis: Audite, et intellegite 29. Tamquam diceret: Super seniores illos et
vos intellegite, ut etiam de vobis illa prophetia clareat esse praemissa: Super seniores intellexi nec
solum capiti, verum etiam corpori, ac sic universo Christo aptata conveniat. Non quod intrat in os,
coinquinat hominem; sed quod procedit ex ore, hoc coinquinat hominem 30. Hoc seniores illi non
intellegebant, qui de lavandis manibus sua velut magna mandata tradiderant. Ipsa quoque membra
capitis huius super seniores intellegentis, nondum quod ab eo dictum est intellexerant. Denique
post pauca respondens Petrus dixit ei: Edissere nobis parabolam istum 31. Putabat adhuc esse
parabolam, quod Dominus sine figuris fuerat elocutus. At ille dixit: Adhuc et vos sine intellectu
estis? Non intellegitis quia omne quod in os intrat, in ventrem vadit, et in secessum emittitur; quae
autem procedunt de ore, de corde exeunt, et ea coinquinant hominem? 32 Adhuc et vos sine
intellectu estis, et super illos seniores non intellegitis? Sed plane iam nunc audito tali magistro,
capite nostro, potest unusquisque nostrum dicere: Super seniores intellexi. Nam etiam corpori
congruit quod secutus adiunxit: Quia mandata tua exquisivi. Mandata tua, non mandata hominum:
mandata tua, non mandata seniorum, qui volentes esse legis doctores, non intellegunt neque quae
loquuntur, neque de quibus affirmant 33. Merito de mandatis Dei, quae sunt exquirenda, ut super
seniores illos intellegantur, responsum est iis qui eorum auctoritatem veritati praeferebant, et
dictum est: Cur et vos transgredimini mandatum Dei, ut traditiones vestras statuatis 34?
5. [v 101.] Iam vero quod adiungitur, non capiti videtur convenire, sed corpori: Ab omni via maligna
prohibui pedes meos, ut custodiam verba tua. Neque enim caput illud nostrum, ipse Salvator
corporis, in aliquam malignam viam carnali cupiditate ferretur, ut ei necesse esset pedes suos inde
prohibere, quasi illuc euntes motibus suis: quod nos facimus, quando ea quae ille non habuit, ne
vias malignas teneant, desideria nostra prava cohibemus. Sic enim verba Dei possumus custodire,
si post nostras malas concupiscentias non eamus 35, ut ad mala concupita perveniant; sed eas
potius adversus carnem spiritu concupiscente frenemus 36, ne nos raptos atque subversos per
malignas vias pertrahant.

Tu, Domine, mihi interior intimis meis.
6. [v 102.] A iudiciis, inquit, tuis non declinavi, quoniam tu legem posuisti mihi. Dixit quid timuerit,
ut ab omni via maligna prohiberet pedes suos. Quid est enim: A iudiciis tuis non declinavi; nisi quod
alio loco dicit: A iudiciis autem tuis timui? Perseveranter eis credidi, quia tu legem posuisti mihi. Tu
interior intimis meis, tu intus in corde legem posuisti mihi spiritu tuo, tamquam digito tuo; ut eam

841

