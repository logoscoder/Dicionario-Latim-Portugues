1. [v 2.] Intendat Caritas vestra paululum textum et mysteria psalmi huius; et curramus eum, quia
in multis locis apertus est: ubi autem obscuritatis necessitas nos immorari coegerit, tolerabitis
fructu discendi. Dixit iniustus ut delinquat in semetipso: non est timor Dei ante oculos eius. Non
unum hominem, sed genus hominum iniquorum dicit, qui sibi adversantur, non intellegendo ut
bene vivant; non quia non possunt, sed quia nolunt. Aliud est enim quando quisque conatur aliquid
intellegere, et per infirmitatem carnis non potest, sicut dicit quodam loco Scriptura: Quia corpus
quod corrumpitur aggravat animam, et deprimit terrena inhabitatio sensum multa cogitantem 1:
aliud autem quando perniciosius agit adversum seipsum cor humanum, ut quod possit intellegere,
si bona voluntas accederet, non intellegat, non quia difficile est, sed quia voluntas adversa est. Hoc
autem fit dum amant peccata sua, et oderunt praecepta Dei. Sermo enim Dei adversarius tuus est,
si tu amicus sis iniquitatis tuae: si autem tu adversarius sis iniquitatis tuae, sermo Dei amicus tuus
est, et adversarius iniquitatis tuae. Si ergo odisti iniquitatem tuam, iungis te sermoni Dei; et eritis
duo adversus illam perimendam, tu et sermo Dei. Tu enim per te ex viribus tuis nihil potes: adiuvat
te ille qui tibi sermonem misit, et vincitur iniquitas. Si tu illam odisti; et Deus dimisit, et eris liber: si
autem ipsam diligas; contrarium est tibi intellegere quidquid contra illam dicitur. Fac hominem
quaerere quomodo sit aequalis Filius Patri; credidit, quaerit intellegere, nondum potest. Magna
enim res est, et vires maiores desiderat ut possit capi; et est initium fidei quod custodit animam
donec roboretur. Lacte nutritur ut perveniat ad habitudinem et firmitatem cibi solidioris; ut possit
intellegere: In principio erat Verbum, et Verbum erat apud Deum, et Deus erat Verbum 2. Antequam
hoc possit, nutritur in fide: et conatur intellegere, ut intellegat quantum Deus dederit. Numquid et
hoc cum conatu intellegit: Quod tibi fieri non vis, alii ne feceris 3; ut quia non vis pati iniquitatem;
non facias iniquitatem; quia non vis pati dolum et insidias, non insidieris alteri? Hoc autem cum non
vis intellegere, voluntati tuae tribuitur. Ideo dixit iniustus, ut delinquat in semetipso: proposuit
delinquere.
2. Sed numquid qui proponit delinquere, publice hoc dicit, et non in semetipso? Quare in
semetipso? Quia homo illum non videt. Quid ergo, quia homo non videt, in ipso corde, ubi sibi dicit
ut delinquat, Deus ibi non videt? Videt ibi Deus. Sed quid sequitur? Non est timor Dei ante oculos
eius. Ante oculos timor hominum est. Non audet enim publice profiteri iniquitatem, ne vel
reprehendatur, vel damnetur ab hominibus. Discedit autem a conspectu hominum: quo? Ad
semetipsum: ducit se intro, et nemo illum videt: ubi meditatur dolos et insidias et delicta, nemo
videt. Posset nec ibi apud se meditari, si cogitaret quia Deus illum videt: sed quia non est timor Dei
ante oculos eius, cum discesserit a conspectu hominum ad cor suum, ibi quem timeat? Numquid
non ibi est praesens Deus? Sed non est timor Dei in conspectu eius.

Peccatum ignorantiae et peccatum dolosum.
3. [v 3.] Meditatur ergo dolos: et sequitur, (Forte latet illum, quia Deus ibi videt? Etiam ostenditur
quod dicere coeperam: latet illum, sed volentem; quia contra se fecit nolens intellegere.) Quoniam
dolose egit in conspectu eius. In cuius conspectu? Cuius timor non est ante oculos eius qui dolose
egit. Ut inveniret iniquitatem suam, et odisset. Iste sic egit ut non inveniret. Sunt enim homines qui
quasi conantur quaerere iniquitatem suam, et timent illam invenire; quia si illam invenerint, dicitur
illis: Recedite ab illa: haec fecisti antequam scires, iniquitatem fecisti cum esses in ignorantia; dat
Deus veniam: modo cognovisti eam; dimitte illam ut possit facile ignorantiae tuae venia dari, et
libera fronte dicas Deo: Delicta iuventutis meae et ignorantiae meae ne memineris 4. Hac illam
quaerit, hac timet ne inveniat illam: dolose enim quaerit. Non sciebam quia peccatum est, quando
dicit homo? Cum viderit quia peccatum est, et destiterit facere ipsum peccatum, quod ideo
faciebat, quia ignorabat; vere sic voluit nosse iniquitatem, ut inveniret, et odisset. Nunc autem
multi dolose agunt, ut inveniant iniquitatem suam, id est, non ex animo agunt invenire et odisse.
Sed quia in ipsa inquisitione dolus est, in inventione defensio iniquitatis erit. Cum enim invenerit
iniquitatem, ecce iam manifestum est illi, quia iniquitas est. Noli illam facere, inquis. Et ille qui
dolose agebat ut inveniret, iam invenit, et non odit: quid enim dicit? Quam multi hoc faciunt, et quis
hoc non facit? Et numquid omnes perditurus est Deus? Aut certe hoc dicit: Si nollet Deus illa fieri,
viverent homines qui ista committunt? Vides quia dolose agebas ad inveniendam iniquitatem tuam?
Nam si non dolose, sed sinceriter ageres, iam invenisses et odisses: modo invenisti et defendis:
dolose ergo agebas, cum quaereres.
4. [v 4.] Verba oris eius iniquitas et dolus: noluit intellegere, ut bene ageret. Videtis quia voluntati
illud tribuit: quia sunt homines qui volunt intellegere, et non possunt; sunt autem homines qui
nolunt intellegere, ideo non intellegunt. Noluit intellegere ut bene ageret.

Cubile cor nostrum, ubi oratur, laboremus mundare.
159

