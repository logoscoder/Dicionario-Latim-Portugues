dicitur: Tu autem idem ipse es, et anni tui non deficient. Non enim anni sunt qui pro nihilo habentur,
aut dies sunt qui sicut umbra declinaverunt 39: sed dies sunt qui sunt, quorum numerum notum sibi
fieri precabatur qui dicebat: Notum fac mihi, Domine, finem meum (quo perveniendo maneam, et
nihil ulterius iam requiram), et numerum dierum meorum qui est; utique qui est, non qui non est.
Quia dies isti, de quibus et illic consequenter dicit: Ecce veteres posuisti dies meos 40, non sunt,
quia non stant, non manent, celerrima mutabilitate transcurrunt; nec una hora in eis invenitur in
qua ita simus, ut non alia pars eius transierit, alia ventura sit, nulla stet ut sit. Illi autem anni et dies
non deficiunt, in quibus nec nos deficiemus, sed sine defectu reficiemur. Exaestuet anima nostra
illorum dierum desiderio, sitiat ardenter atque vehementer; ut illic repleamur, ibi satiemur, ibi
dicamus quod hic praedicimus: Satiati sumus mane misericordia tua; et exsultavimus, et iucundati
sumus in omnibus diebus nostris. Laetati sumus pro diebus quibus nos humiliasti, annis quibus
vidimus mala.

Dei sumus figmentum.
16. [v. 16.] Nunc autem in diebus adhuc malignis dicamus quod sequitur: Et respice in servos tuos,
et in opera tua. Ipsi enim servi tui opera tua sunt, non solum ut homines sint, sed etiam ut sint servi
tui, id est obedientes iussis tuis. Ipsius enim sumus figmentum, non solum in Adam, sed etiam
creati in Christo Iesu, in operibus bonis, quae praeparavit Deus ut in illis ambulemus 41. Deus est
enim qui operatur in nobis et velle et operari, pro bona voluntate 42. Et dirige filios eorum: ut sint
recti corde, quibus bonus est Deus. Bonus enim Deus Israel, sed rectis corde. Non sicut ille cui
commoti sunt pedes, quia pacem peccatorum intuenti displicere coeperat Deus, quasi ista
nesciens, quasi ista non curans, et ab humani generis gubernatione dissimulans 43.

Finis praecepti, caritas.
17. [v. 17.] Et sit splendor Domini Dei nostri super nos. Unde dicitur: Signatum est super nos lumen
vultus tui, Domine 44. Et opera manuum nostrarum dirige super nos: ut non ea pro rerum
terrenarum mercede faciamus; tunc enim non directa, sed curva sunt. Huc usque psalmum istum
multi codices habent; sed in nonnullis legitur alius ultimus versus: Et opus manuum nostrarum
dirige. Cui versui diligentes et docti praenotant stellam, quos asteriscos vocant, quibus significant
ea quae in hebraeo vel aliis interpretibus graecis reperiuntur, in Septuaginta vero interpretatione
non sunt. Quem versum si velimus exponere, id mihi videtur habere sententiae, quod omnia bona
opera nostra, unum opus est caritatis: plenitudo enim legis caritas 45. Nam superiore versu cum
dixisset: Et opera manuum nostrarum dirige super nos; isto ultimo non opera, sed opus dixit
manuum nostrarum dirige: tamquam ultimo versu volens ostendere ipsa opera unum opus esse, id
est, ad unum opus dirigi. Tunc enim recta sunt opera, cum ad hunc unum finem diriguntur: finis
enim praecepti est caritas de corde puro, et conscientia bona, et fide non ficta 46. Opus ergo unum
est, in quo sunt omnia, fides quae per dilectionem operatur 47: unde etiam Dominus in Evangelio
dicit: Hoc est opus Dei, ut credatis in eum quem ille misit 48. Cum ergo in isto psalmo, et vita vetus
et vita nova, et vita mortalis et vita vitalis, et anni qui pro nihilo habentur et dies habentes
plenitudinem misericordiae veraeque laetitiae, id est, et poena primi hominis et regnum secundi,
satis aperteque distincta sint; ad hoc existimo hominis Dei Moysi nomen titulo eius inscriptum, ut
eis qui pie recteque scrutantur Scripturas, eo modo intimaretur etiam legem Dei, quae per Moysen
ministrata est, ubi pro bonis operibus sola vel pene sola praemia terrenorum bonorum Deus
polliceri videtur, sine dubio habere sub velamento tale aliquid, quale iste psalmus ostendit. Sed
cum quisque transierit ad Christum, auferetur velamen 49, et revelabuntur oculi eius, ut consideret
mirabilia de lege Dei; donante illo cui dicimus: Revela oculos meos, et considerabo mirabilia de lege
tua 50.

110 IN PSALMUM 90
ENARRATIO
Sermo 1

Ubinam imitandus Christus.

604

