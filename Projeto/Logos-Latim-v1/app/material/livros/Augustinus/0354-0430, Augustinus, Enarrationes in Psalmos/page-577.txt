vigilabimus, non dormiemus. Quid agemus? Opera misericordiae ista non erunt, quia nulla miseria
erit. Forte opera necessitatis erunt ista quae hic sunt modo, seminandi, arandi, coquendi, molendi,
texendi? Nihil horum, quia necessitas non erit. Sic non erunt opera misericordiae, quia transit
miseria: ubi necessitas non erit nec miseria, opera necessitatis et misericordiae non erunt. Quid ibi
erit? quod negotium nostrum? quae actio nostra? An nulla actio, quia quies? Sedebimus ergo, et
torpebimus, et nihil agemus? Si refrigescet amor noster, refrigescet actio nostra. Amor ergo quietus
in vultu Dei, quem modo desideramus, cui suspiramus, cum ad eum venerimus, quomodo nos
accendet? In quem nondum visum sic suspiramus, cum ad eum venerimus, quomodo illuminabit?
quomodo nos mutabit? quid de nobis faciet? Quid ergo agemus, fratres? Psalmus nobis dicat: Beati
qui habitant in domo tua. Unde? In saecula saeculorum laudabunt te 93. Haec erit actio nostra, laus
Dei. Amas, et laudas. Desines laudare, si desines amare. Non autem desines amare, quia talis est
quem vides, qui nullo te offendat fastidio: et satiat te, et non te satiat. Mirum est quod dico. Si
dicam quia satiat te, timeo ne quasi satiatus velis abscedere; quomodo de prandio, quomodo de
coena. Ergo quid dico? Non te satiat? Timeo rursus ne si dixero: Non te satiat, indigens videaris; et
quasi inanior existas, et minus in te sit aliquid quod debeat impleri. Quid ergo dicam, nisi quod dici
potest, cogitari vix potest? Et satiat te, et non te satiat: quia utrumque invenio in Scriptura. Nam
cum diceret: Beati esurientes, quia ipsi saturabuntur 94: est rursus dictum de Sapientia: Qui te
manducant, iterum esurient: et qui te bibunt, iterum sitient 95. Imo vero non dixit, iterum; sed dixit,
adhuc: nam: Iterum sitiet, quasi primo saginatus discesserit et digesserit et redierit bibere. Tale est:
Qui te edunt, adhuc esurient: sic cum edunt, esurient; et qui te bibunt, sic bibendo, sitient. Quid
est, bibendo sitire? Nunquam fastidire. Si ergo ista ineffabilis et sempiterna dulcedo erit; modo quid
a nobis petit, fratres, nisi fidem non fictam, spem firmam, caritatem puram, et ambulet homo in via
quam Dominus dedit, ferat tentationes, et suscipiat consolationes?

105 IN PSALMUM 86
ENARRATIO
Sermo

Cives sumus aeternae patriae.
1. Psalmus qui modo cantatus est, brevis est numero verborum, magnus pondere sententiarum.
Nam totus lectus est, et videtis quam exiguo tempore ad terminum usque perductus. Hic nobis,
quantum Dominus donare dignatur, cum vestra Caritate tractandus, modo est propositus a
beatissimo praesente patre nostro. Repentina propositio me gravaret, nisi me continuo proponentis
oratio sublevaret. Intendat ergo Caritas vestra. Civitas quaedam in isto psalmo cantata et
commendata est: cuius cives sumus, in quantum christiani sumus; et unde peregrinamur, quamdiu
mortales sumus; et ad quam tendimus, per cuius viam, quae omnino quasi dumetis et sentibus
interclusa non inveniebatur, rex ipsius civitatis se fecit viam, ut ad civitatem perveniremus.
Ambulantes ergo in Christo, et adhuc peregrinantes donec perveniamus, et suspirantes desiderio
cuiusdam ineffabilis quietis quae habitat in illa civitate, de qua quiete dictum est hoc nobis esse
promissum quod oculus non vidit, nec auris audivit, nec in cor hominis ascendit 1; ambulantes ergo,
sic cantemus, ut desideremus. Nam qui desiderat, etsi lingua taceat, cantat corde: qui autem non
desiderat, quolibet clamore aures hominum feriat, mutus est Deo. Videte quomodo erant amatores
huius civitatis ardentes, illi ipsi per quos haec dicta sunt, per quos haec nobis commendata sunt,
quanto per eos affectu ista cantata sunt. Affectum istum generabat in eis amor civitatis; amorem
autem civitatis infuderat Spiritus Dei: Caritas, inquit: Dei diffusa est in cordibus nostris per Spiritum
sanctum, qui datus est nobis 2. Hoc ergo Spiritu ferventes audiamus quae dicta sunt de hac civitate.

Fundamentum et lapis angularis Ecclesiae Christus.
2. [vv. 1.2.] Fundamenta eius in montibus sanctis. Nihil de illa adhuc dixerat Psalmus; hinc incipit,
et ait: Fundamenta eius in montibus sanctis. Cuius fundamenta? Non dubium est quia fundamenta,
praesertim in montibus, civitatis alicuius sunt. Repletus ergo Spiritu sancto civis iste, et multa de
amore et desiderio civitatis huius volvens secum, tamquam plura intus apud se meditatus, erupit in
hoc: Fundamenta eius in montibus sanctis; quasi iam de illa dixerit aliquid. Quomodo de illa nihil
dixerat, qui nunquam de illa corde tacuerat? Quomodo enim dicitur eius, de qua nihil dictum est?
Sed multa, ut dixi, secum in silentio de illa civitate parturiens, clamans ad Deum, erupit etiam in
aures hominum: Fundamenta eius in montibus sanctis. Et quasi homines audientes quaererent:
Cuius? Diligit, inquit: Dominus portas Sion. Ecce cuius fundamenta in montibus sanctis, cuiusdam

577

