vulnus tuum admonet ut cureris: et aversum revocat, et refugientem quodammodo ad se redire
compellit, et attrahit. In omnibus implet quod dictum est: Misericordia eius praeveniet me 23.
Cogitate quod dictum est, praeveniet me. Si aliquid tuum primum attulisti, et ex tuo aliquo bono
primo Dei misericordiam meruisti, non te praevenit. Quando autem vel intellegis quia praeventus
es, nisi intellegas quod ait Apostolus: Quid enim habes, quod non accepisti? Si autem accepisti,
quid gloriaris quasi non acceperis? 24 Hoc est, Misericordia eius praeveniet me. Denique attendens
omnia bona quaecumque habere possumus, sive in natura, sive in instituto, sive in ipsa
conversatione, in fide, in spe, in caritate, in bonis moribus, in iustitia, in timore Dei, totum non esse
nisi ex illius donis, ita conclusit: Deus meus misericordia mea. Non invenit impletus bonis Dei, quid
appellaret Deum suum, nisi misericordiam suam. O nomen, sub quo nemini desperandum est! Deus
meus, inquit, misericordia mea. Quid est, misericordia mea? Si dicas: Salus mea, intellego quia dat
salutem; si dicas: Refugium meum, intellego quia confugis ad eum; si dicas: Fortitudo mea,
intellego quia dat tibi fortitudinem: Misericordia mea, quid est? Totum quidquid sum, de
misericordia tua est. Sed promerui te, invocando te! Ut essem, quid feci? ut essem qui te
invocarem, quid egi? Si enim egi aliquid ut essem, iam eram antequam essem. Porro si omnino nihil
eram antequam essem, nihil te promerui ut essem. Fecisti ut essem, et non tu fecisti ut bonus
essem? Dedisti mihi ut sim, et potuit mihi alius dare ut bonus sim? Si tu mihi dedisti ut sim, et alius
mihi dedit ut bonus sim; melior est ille qui mihi dedit ut bonus sim, quam ille qui mihi dedit ut sim.
Porro quia te nemo melior, nemo te potentior, nemo te in misericordia largior; a quo accepi ut
essem, ab illo accepi ut bonus essem. Deus meus misericordia mea.

76

IN PSALMUM 59
Enarratio
Sermo ad populum

In psalmis Christus loquitur et Ecclesia.
1. [v 1.2.] Titulus psalmi huius aliquantum prolixus est; sed non nos terreat, quia Psalmus brevis
est. Tamquam ergo aliquantulum prolixiorem Psalmum audierimus, sic intendamus: quoniam in
nomine Christi nutritis et nutriendis loquimur in Ecclesia Dei, nec alienis a sapore istarum
Litterarum a quibus mundus alienus est, non quasi rudia vobis ista semper esse debent. Si enim ea
quae saepissime audistis cum iucunditate in ore cogitationis ruminastis, nec oblivione tamquam in
ventre sepelistis; eadem ipsa recordatio vestra, et memoria multum nos poterit adiuvare, ne
multum loquamur ad enodanda quasi rudibus ea quae iam vos nosse novimus. Certe illud
meminimus saepe vos audisse quod dicimus: vix est ut in Psalmis invenias voces, nisi Christi et
Ecclesiae, aut Christi tantum, aut Ecclesiae tantum, quod utique ex parte et nos sumus. Ac per hoc
quando voces nostras agnoscimus, sine affectu agnoscere non possumus: et tanto magis
delectamur, quando indidem nos esse sentimus. David rex unus homo fuit, sed non unum hominem
figuravit: quando scilicet figuravit Ecclesiam ex multis constantem, distentam usque ad fines
terrae; quando autem unum hominem figuravit, illum figuravit qui est mediator Dei et hominum,
homo Christus Iesus 1. In hoc ergo psalmo, vel potius in huius psalmi titulo, dicuntur quaedam
victoriosa David, quod fortiter fecerit debellando quosdam inimicos, et eos tributarios faciendo;
quando post mortem Saulis persecutoris sui, regnum illius accepit manifestum in Israel. Nam et
antequam persecutionem pateretur, rex erat, sed Deo tantum notus erat. Postea ergo iam
manifesto regno, et evidenter atque eminenter accepto debellavit eos qui in hoc titulo
commemorantur; et notatus est Psalmi titulus ita: In finem, pro his qui immutabuntur in tituli
inscriptionem ipsi David in doctrinam, cum succendit Mesopotamiam Syriae, et Syriam Sobal, et
convertit Ioab, et percussit Edom, in valle Salinarum duodecim millia. Legimus haec in libris
Regnorum, istos omnes quos nominavit, debellatos esse a David, id est Mesopotamiam Syriae, et
Syriam Sobal, Ioab, Edom 2. Facta sunt ista, et quemadmodum facta sunt ita ibi conscripta sunt, ita
leguntur: legat qui vult. Verumtamen sicut solet propheticus spiritus in Psalmorum titulis recedere
aliquantulum ab expressione rerum gestarum, et aliquid dicere quod in historia non invenitur, et
hinc potius admonere, non propter cognoscendas res gestas esse huiusmodi titulos inscriptos, sed
propter futura praefiguranda; sicut dictum est quod coram Abimelech mutavit vultum suum, et
dimisit eum, et abiit 3, cum indicet scriptura Regnorum hoc eum non fecisse coram Abimelech, sed
coram Achis rege 4: ita et in hoc titulo invenimus aliquid, quo commoneamur ad aliquid. Namque in
illa narratione bellorum fortiumque factorum regis David, ubi hi omnes quos commemoravimus,
debellati sunt, eum aliquid succendisse non legimus. Hic autem maxime hoc positum est, quod ibi
non est scriptum, quia succendit Mesopotamiam Syriae, et Syriam Sobal. Iam ergo incipiamus

362

