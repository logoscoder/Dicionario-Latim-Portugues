cordis tui, unde praecipiteris; et audes ferre sententiam de homine cuius causam nescis! Hoc si de
uno homine faceres, esses iniustus: facis hoc de toto orbe terrarum, et iustus es? Fratres carissimi,
et quae est quae patitur iniuriam, nisi Ecclesia catholica quae tanta ista perpetitur? Inter tot
scandala haereticorum gemit; videt per malas suasiones et fraudes rapi de gremio suo infirmos,
parvulos pertrahi per nescio quae secreta malarum speluncarum, rebaptizari, exsufflari in eis
Christum, occidi in eis non mortale illud suum quo homines sunt, sed illud quo in aeternum victuri
sunt. Suadetur homini dicere: Non sum christianus, et iustitia vocatur. Accessurus es ad episcopum,
ait illi, vide ne dicas te esse christianum: si enim dixeris te esse christianum, non es accepturus; ut
autem accipias, dic te non esse. Quid mones, christiane? quid doces? Certe persecutionem pateris:
quanto tu verior persecutor! Quando Imperatores persequebantur Christianos, minando cogebant,
quod tu efficis suadendo. Persuades christiano ut neget se esse christianum: quod tu suadendo
facis, hoc persecutor occidendo non fecit. Sub te vivit homo, qui negat se esse christianum. Negat,
et vivit? Perdidit iam vitam; cadaver tibi loquitur. Qui percussus est gladio persecutoris, cecidit, et
vivit: cui loqueris, stat, et cecidit. Haec faciens, quidquid passus fueris, iniuria erit? Nolo tibi
blandiaris: si haec iniusta sunt omnia quae facis, quidquid pateris iustum erit. Cui autem facit
iudicium, qui custodit veritatem in aeternum? Iniuriam accipientibus.

Famelici Dei esse debemus, qui nos a mortalitate liberat.
17. [v 8.] Iam tu procede, et dic ratiocinationibus illis tuis bonis, et quasi acutis et subtilibus, quia tu
pascis; et dic: Famelicus potest pascere? id est, peccator potest dare sanctum? Famelicus potest
pascere? languidus potest sanare? ligatus potest solvere? Ista sunt veluti magna et subtilia, quibus
decipiunt imperitos. Claudat illis os psalmus iste: Dantem escam esurientibus. Ecce nihil a te
exspecto; Deus dat escam esurientibus. Quibus esurientibus? Omnibus. Quid est, omnibus?
Omnibus animalibus, omnibus hominibus ipse dat escam; et nullam escam servat dilectis suis? Si
habent aliam famem, habent et aliam escam. Quaeramus primo famem ipsorum, et inveniemus
escam ipsorum: Beati qui esuriunt et sitiunt iustitiam, quoniam ipsi saturabuntur 30. Famelici Dei
esse debemus: ante ianuam conspectus illius in orationibus mendicemus; ipse dat escam
esurientibus. Quid est quod te, haeretice, iactas quia tu solvis, tu erigis, tu illuminas? Videlicet quia
tu liberatus iam es, et tu stas, et tu lumen es? Absit. Superius attende: Nolite confidere in principes,
et in filios hominum, a quibus non est salus 31. Non ipsi dant salutem. Ergo recedant haeretici de
medio. Dominus solvit compeditos; Dominus erigit elisos; Dominus sapientes facit caecos; id est,
eos qui caeci sunt facit sapientes. Optime per hanc sententiam exposuit nobis omnes superiores:
ne forte cum dixisset: Dominus solvit compeditos, ad illos compeditos referremus, qui forte propter
aliquam noxam ligantur ferro a dominis suis; quia autem dixit: Erigit elisos, occurreret nobis aliquis,
aut offendens et cadens, aut equo lapsus. Est alius casus, sunt aliae compedes; quomodo sunt aliae
tenebrae et alia lux. In eo quod dixit: Sapientes facit caecos; noluit dicere: Illuminat caecos, ne et
hoc carnaliter intellegeres; sicut illuminatus est a Domino, cuius oculos luto de sputo facto inunxit,
et salvum eum fecit 32: ne tale aliquid sperares, cum de spiritalibus loquitur, ostendit quamdam
lucem sapientiae, qua illuminantur caeci. Ergo quomodo illuminantur caeci luce sapientiae, sic
solvuntur compediti, sic eriguntur elisi. Unde sumus ergo compediti? unde elisi? Corpus nostrum
ornamentum nobis fuit: peccavimus, et compedes inde accepimus. Quae sunt compedes nostrae?
Mortalitas ipsa. Audi apostolum Paulum, quia et ipse adhuc in hac peregrinatione compeditus erat.
Quanta peragravit compeditus iste! Non illi fuerunt graves compedes; cum ipsis compedibus toto
orbi Evangelium praedicavit: spiritus caritatis rapuit compedes, et circuivit quantum potuit. Sed
tamen quid ait? Concupiscentiam habens dissolvi, et esse cum Christo 33. Quid est, dissolvi? A
compedibus mortalitatis. Et tamen misericordia adhuc volebat esse in compedibus, propter alios
compeditos, quibus ministraret: Manere, inquit, in carne, necessarium propter vos. Dominus ergo
solvit compeditos, id est, ex mortalibus immortales facit. Dominus erigit elisos. Quare elisi sunt?
Quia erecti erant. Quare eriguntur? Quia humiliati sunt. Cecidit atque elisus est Adam: ille cecidit,
Christus descendit. Quare descendit qui non cecidit, nisi ut levaretur qui cecidit? Dominus
sapientes facit caecos; Dominus diligit iustos. Ideo facit iudicium iniuriam accipientibus.

Dei pupilli et Dei vidua sumus.
18. [v 9.] Et qui sunt ipsi iusti? modo quatenus iusti? Quemadmodum habes: Dominus custodit
proselytos. Proselyti, advenae sunt. Omnis Ecclesia Gentium, proselyta est. Adventitia enim est ad
patres, non de carne eorum nata, sed imitando filia. Dominus tamen custodit, non aliquis homo.
Orphanum et viduam suscipiet. Nemo putet quasi pupillum propter haereditatem, aut viduam
propter nescio quod negotium suum. Equidem et istis Deus opitulatur, et in omnibus officiis generis
humani bonum opus facit, qui pupillo consulit, qui viduam non deserit: sed secundum quemdam
modum omnes pupilli sumus, absente patre, non mortuo. Pupillus enim secundum homines, mortuo

1029

