11. [v 2.] Exaltabo te, Domine, quoniam suscepisti me, nec iucundasti inimicos meos super me.
Quos inimicos? Iudaeos? In dedicatione fundamenti ipsam dedicationem intellegamus domus
futurae. Quod enim dicitur modo ex persona fundamenti, tunc dicetur ex persona universae domus.
Quos ergo inimicos? Iudaeos, an potius diabolum et angelos eius, qui confusi discesserunt,
postquam Dominus resurrexit? Praepositus mortis doluit victam mortem. Et non iucundasti inimicos
meos super me: quia teneri apud inferos non potui.
12. [v 3.] Domine Deus meus, clamavi ad te, et sanasti me: oravit in monte Dominus ante
passionem 30; sanavit eum. Quem sanavit, qui nunquam aegrotavit, Verbum Deum, Verbum
divinitatem? Non, sed mortem carnis portabat, vulnus tuum portabat, sanaturus te de vulnere tuo.
Sanata est autem caro. Quando? Cum resurrexit. Audi Apostolum, vide veram sanitatem: Absorpta
est, ait, mors in victoriam. Ubi est, mors, aculeus tuus? ubi est, mors, contentio tua? 31 Ergo
exaltatio illa nostrae tunc erit vocis, Christi modo est exaltatio.
13. [v 4.] Domine, reduxisti ab inferis animam meam. Non opus est ut exponatur. Salvum fecisti
me a descendentibus in lacum. Qui sunt qui descendunt in lacum? Omnes peccatores mergentes in
profundum: lacus est enim profunditas saeculi. Quae est ista profunditas saeculi? Abundantia
luxuriae et nequitiae: qui ergo libidinibus sese immergunt et terrenis desideriis, descendunt in
lacum. Tales Christum persecuti sunt. Sed quid dicit? Salvum fecisti me a descendentibus in lacum.

Ubi Caput, et caetera membra.
14. [v 5.] Psallite Domino, sancti eius: quia resurrexit caput vestrum, hoc sperate membra caetera,
quod videtis in capite; hoc sperate membra, quod credidistis in capite. Proverbium est antiquum et
verum: Ubi caput, et caetera membra. Christus in coelum ascendit, quo nos secuturi sumus: non
remansit apud inferos, resurrexit, iam non moritur; cum resurrexerimus et nos, iam non moriemur.
Has ergo promissiones habentes: Psallite Domino, sancti eius: et confitemini memoriae sanctitatis
eius. Quid est, confitemini memoriae? Obliti enim eratis eum, sed ipse vos non est oblitus.
15. [v 6.] Quoniam ira in indignatione eius, et vita in voluntate eius. Ira in indignatione peccatori:
Qua die ederitis, morte moriemini 32. Tetigerunt, mortui sunt, dimissi de paradiso, quia ira in
indignatione eius: sed non sine spe, quia vita in voluntate eius. Quid est, in voluntate eius? Non in
viribus nostris, non in meritis nostris: sed quia voluit, salvos nos fecit; non quia digni eramus. Quo
est enim peccator dignus, nisi supplicio? Sed tamen ipse et pro supplicio vitam dedit. Et si impiis
vitam donavit, quid servat fidelibus?
16. Vespere demorabitur fletus. Nolite timere, quia dixerat nobis: Psallite; et hic gemitus est: in
psallendo exsultatio, in orando gemitus. Geme de praesentibus, psalle de futuris: ora de re, psalle
de spe. Vespere demorabitur fletus. Quid est: Vespere demorabitur fletus? Vespera fit quando sol
occidit. Occidit sol ab homine, id est lux illa iustitiae, praesentia Dei. Ideo quando expulsus est
Adam, quid dictum est in Genesi? Cum deambularet Deus in paradiso; ad vesperam deambulabat
Deus: iam ille peccator texerat se intra lignum, nolebat videre faciem Dei 33, ad quam gaudere
consueverat: occiderat illi sol iustitiae, non gaudebat ad praesentiam Dei. Inde inchoata est omnis
vita ista mortalis. Vespere demorabitur fletus. Diu eris in fletu, o genus humanum: nasceris enim de
Adam, et sic est factum; et nos ex Adam sumus, et quotquot crearunt filios, et creaturi sunt, ex
Adam sunt, ex quo et ipsi creati sunt. Vespere demorabitur fletus: et in matutinum exsultatio:
quando coeperit oriri fidelibus lux, quae occiderat peccatoribus. Nam ideo et Dominus Iesus
Christus in matutino resurrexit de sepulcro 34, ut quod dedicavit in fundamento, hoc promitteret
domui. In Domino nostro vespera fuit, qua sepultus est; et matutinum, quo resurrexit, tertio die:
sepultus es et tu vespere in paradiso, et resurrexisti tertio die. Quomodo tertio die? Si saeculum
cogites, unus dies est ante Legem, secundus sub Lege, tertius sub Gratia. Quod triduo illo ostendit
caput tuum, hoc triduo saeculi ostenditur in te. Quando? In matutino sperandum est, laetandum
est; sed perferendum est modo, et gemendum.

Quae sit vera abundantia.
17. [v 7.] Ego autem dixi in mea abundantia: Non movebor in aeternum. In qua abundantia dixit
homo: Non movebor in aeternum? Intellegimus, fratres, personam humilis hominis. Quis hic habet
abundantiam? Nemo. Abundantia hominis quae est? Aerumna, calamitas. Sed divites habent
abundantiam? Plus egent quanto plus habent: desideriis vastantur, cupiditatibus dissipantur,
timoribus cruciantur, tristitia contabescunt: quae illis abundantia? Abundantia erat, quando

93

