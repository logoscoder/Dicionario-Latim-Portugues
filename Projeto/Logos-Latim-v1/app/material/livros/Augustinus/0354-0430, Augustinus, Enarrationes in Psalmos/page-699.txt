quaeruntur medici homines, aegrotat quisque in domo sua, anhelat febribus in lecto suo; velit forte
cogitare de re familiari, aliquid iubere vel in domo, vel in fundo, aut disponere; statim cura suorum
circumstrepente et murmurante revocatur a talibus curis, et dicitur illi: Dimitte ista, prius de salute
tua cogita. Ergo hoc tibi dicitur: Omnis homo, si non aegrotas, alia cogita; si te aegrotantem languor
ipse convincit, prius de salute tua cogita. Salus tua Christus est: Christum ergo cogita. Accipe
calicem salutaris eius: Qui sanat omnes languores tuos: hanc salutem si volueris, obtinebis.
Honores et divitias cum requisieris, non continuo si volueris, habebis: hoc et pretiosius est, et
sequitur voluntatem. Qui sanat omnes languores tuos, qui redimit de corruptione vitam tuam. Ibi
sanabitur omnis languor tuus, cum corruptibile hoc induet incorruptionem. Redempta est enim vita
tua de corruptione; iam securus esto: initus est bonae fidei contractus; nemo fallit redemptorem
tuum, nemo circumvenit, nemo premit. Egit hic commercium, iam pretium solvit, sanguinem fudit.
Sanguinem, inquam, fudit unicus Filius Dei pro nobis: o anima, erige te, tanti vales. Redimit de
corruptione vitam tuam. Ostendit exemplo, quod promisit in praemio. Mortuus est propter delicta
nostra, et resurrexit propter iustificationem nostram 19. Sperent membra quod in capite
demonstratum est. Non curabit membra sua, quorum caput levavit in coelum? Ergo redimit de
corruptione vitam tuam.

Deus dona sua coronat, non merita nostra.
7. Qui coronat te in miseratione et misericordia. Iam enim forte quasi arrogans esse coeperas, cum
audires, coronat te. Ergo magnus sum, ergo luctatus sum. Cuius viribus? Tuis, sed ab illo
subministratis. Nam luctaris, manifestum est; et ideo coronaberis, quia vinces: sed vide quis prior
vicerit, vide quis te faciat etiam secundo victorem. Ego, inquit, vici saeculum, gaudete 20. Et unde
gaudemus, si ille vicit saeculum? quasi nos vicerimus? Ita plane gaudeamus, quia nos vicimus. Qui
in nobis victi sumus, in illo vicimus. Ergo coronat te, quia dona sua coronat, non merita tua. Plus
omnibus illis laboravi, ait Apostolus: sed vide quid adiungit: Non ego autem, sed gratia Dei
mecum 21. Et post labores omnes exspectat ipsam coronam, et dicit: Bonum agonem certavi,
cursum consummavi, fidem servavi: de caetero superest mihi corona iustitiae, quam mihi reddet
Dominus in illa die iustus iudex 22. Quare? Quia agonem certavi. Quare? Quia cursum consummavi.
Quare? Quia fidem servavi. Unde certasti? unde fidem servasti? Non ego autem, sed gratia Dei
mecum. Ergo et quod coronaris, illius misericordia coronaris. Nusquam sis superbus; semper lauda
Dominum, omnes retributiones eius noli oblivisci. Retributio est, cum peccator et impius vocatus es,
ut iustificareris. Retributio est, cum erectus et gubernatus es ne caderes. Retributio est, cum tibi
vires subministratae sunt, ut usque in finem perseverares. Retributio est, ut etiam caro ista tua qua
premebaris, resurgat, et nec capitis tui capillus intereat. Retributio est, ut post resurrectionem
coroneris. Retributio est, ut in aeternum Deum ipsum sine defectu laudes. Omnes retributiones eius
noli oblivisci, si vis ut benedicat anima tua Dominum, qui coronat te in miseratione et misericordia.

Erigamus spem ad Bonum bonorum omnium.
8. Et quid agam coronatus? Ecce adiuvabar cum luctarer, finito certamine coronabor; iam nulla
residua erit inimica suggestio vel corruptio cum qua lucter. Semper enim in hac vita luctamur cum
corruptione ista: sed quid scriptum est? Novissima inimica destruetur mors. Post destructionem
mortis, nullum timebis inimicum: inde absorpta est mors in victoriam 23. Tunc ergo erit victoria, tunc
corona. Post certamen ergo coronabor, post coronam quid agam? Qui satiat in bonis desiderium
tuum. Modo enim audis bonum, et anhelas; audis bonum, et suspiras: et hoc ipsum quod forte
peccas, eligendi bona aviditate falleris; et in eo reus detineris, quod bonum consilium Dei non
audis, quid contemnendum et quid eligendum sit; quod forte neglegis discere, si in eligendo bono
fallebaris. Ubicumque peccas quasi bonum quaeris, quasi refectionem desideras. Bona sunt ista
quae quaeris; sed mala tibi erunt, deserto illo a quo bona facta sunt. Bonum tuum quaere, o anima.
Est enim bonum aliud alteri, et omnes creaturae habent quoddam bonum suum, integritatis suae,
et perfectionis naturae suae: interest quid cuique rei imperfectae necessarium sit, ut perficiatur;
quaere tuum bonum. Nemo bonus nisi unus Deus 24. Summum bonum, hoc est tuum bonum. Quid
ergo deest cui summum bonum bonum est? Sunt enim et inferiora bona, quae aliis et aliis bona
sunt. Pecori quid bonum est, fratres, nisi implere ventrem, carere indigentia, dormire, gestire,
vivere, sanum esse, generare? Bonum illi est, et usque ad quemdam modum habet boni sui
mensuram tributam, et concessam ab omnium rerum creatore Deo. Tale tu bonum quaeris? Dat et
hoc Deus; sed noli solum quaerere. Cohaeres Christi, quid gaudes, quia socius es pecori? Erige
spem tuam ad bonum bonorum omnium. Ipse erit bonum tuum, a quo tu in tuo genere factus es
bonus, et omnia in suo genere facta sunt bona. Fecit enim Deus omnia bona valde. Ergo illud
bonum quod Deus est, si dicamus valde bonum, iam et de creatura dictum est: Fecit Deus omnia
bona valde 25. Quid ergo illud bonum de quo dictum est: Nemo bonus nisi unus Deus? dicimus quia

699

