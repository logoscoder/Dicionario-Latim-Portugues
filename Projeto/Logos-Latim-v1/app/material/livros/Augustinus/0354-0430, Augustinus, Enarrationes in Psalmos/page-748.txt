alibi ipsum corpus Christi intellegitur dicere: Cum accepero tempus, ego iustitias iudicabo 15. Quod
verbum e verbo magis diceretur, Aequitates iudicabo. Non autem dixit: Cum accepero tempus,
iustitiam faciam; quia omni tempore facienda est, sicut etiam hic dicit: Qui faciunt iustitiam in omni
tempore.

Populi a Deo electi privilegia recensentur...
5. [vv 4.5.] Deinde, quia Deus iustificat, id est, iustos facit, sanando eos ab iniquitatibus suis,
sequitur oratio: Memento nostri, Domine, in beneplacito populi tui: id est, ut in eis simus in quibus
beneplacitum est tibi; quia non in omnibus illis beneplacitum est Deo. Visita nos in salutari tuo. Ipse
est enim Salvator, in quo peccata dimittuntur, et animae sanantur, ut possint custodire iudicium, et
facere iustitiam; quos cum beatos esse intellegerent qui haec loquuntur, hoc sibi consequenter
orando petunt. De isto salutari alibi dicitur: Ut cognoscamus in terra viam tuam 16: et quasi
quaereremus in qua terra, secutus est: In omnibus gentibus; rursum, quasi quaereremus quam
viam, secutus est: Salutare tuum 17. De illo quippe dixit Simeon senex: Quoniam viderunt oculi mei
salutare tuum 18; qui de seipso dixit: Ego sum via 19. Visita ergo nos in salutari tuo, hoc est, in
Christo tuo. Ad videndum in bonitate electorum tuorum, ad laetandum in laetitia gentis tuae: id est,
ad hoc nos visita in salutari tuo, ut videamus in bonitate electorum tuorum, et laetemur in laetitia
gentis tuae. Quod autem hic positum est, in bonitate; alii codices habent, in suavitate: sicut illud:
Quoniam bonus 20; alii habent: Quoniam suavis. Idipsum autem verbum in graeco est, quod et alibi
legitur: Dominus dabit suavitatem 21: quam et aliqui interpretati sunt bonitatem, aliqui
benignitatem. Sed quid est: Visita nos, ut videamus in bonitate electorum tuorum, id est, in ea
bonitate quam praestas electis tuis; nisi ut non remaneamus caeci, sicut illi quibus dictum est:
Nunc autem dicitis: Quia videmus; peccatum vestrum manet 22? Dominus enim illuminat caecos 23,
non meritis eorum, sed in bonitate electorum suorum, id est, quam exhibet vel donat electis suis:
sicut Salus vultus mei, non a meipso, sed Deus meus 24; et panem nostrum dicimus quotidianum,
sed tamen addimus, da nobis 25. Visita ergo nos in salutari tuo, ad videndum, id est ut videamus, in
bonitate electorum tuorum; ad laetandum, id est ut laetemur, in laetitia gentis tuae. Unam gentem
Dei intellegere debemus universum semen Abrahae; sed filios promissionis, non carnis. Hi ergo,
quorum vox est, optant eiusdem gentis habere laetitiam. Et quae huius gentis laetitia, nisi Deus
eius? Cui dicitur: Exsultatio mea, redime me 26: et cui dicitur: Signatum est super nos lumen vultus
tui, Domine; dedisti laetitiam in cor meum 27; summo scilicet, vero, incommutabili et beatifico bono,
quod ipse Deus est. Ut lauderis cum haereditate tua. Miror istum versum sic interpretatum in multis
esse codicibus, cum sit una atque eadem in tribus his versibus graeca locutio, ut si hoc recte
dictum est quod legitur: Ut lauderis cum haereditate tua; posset recte dici: Ut videas in bonitate
electorum tuorum, et laeteris in laetitia gentis tuae: toto ipso sensu ita contexto: Visita nos in
salutari tuo, ut videas in bonitate electorum tuorum, ut laeteris in laetitia gentis tuae, et lauderis
cum haereditate tua. Secundum hoc autem quod diximus: Visita nos, ut videamus in bonitate
electorum tuorum, et laetemur in laetitia gentis tuae; consequenter et hic dici debuit: Ut laudemur
cum haereditate tua: cui haereditati dictum est: Laudamini in nomine sancto eius 28. Porro autem
quoniam haec ambigua videtur locutio; si verus est iste sensus quo maluerunt interpretes dicere:
Ut lauderis; etiam duo versus superiores ita intellegendi sunt, quia, ut dixi, una est in his tribus
versibus graeca locutio: ut hoc totum ita dictum accipiatur: Visita nos in salutari tuo, ut videas in
bonitate electorum tuorum, id est, ad hoc nos visita, ut illic nos esse facias, et illic nos videas; ut
laeteris in laetitia gentis tuae, id est, tu dicaris laetari, cum illi laetantur ex te; ut lauderis cum
haereditate tua, id est, cum ea lauderis, quoniam non laudatur nisi propter te. Sive ergo illo, sive
isto modo intellegendum sit quod dictum est, ad videndum, ad laetandum, ad laudandum; ideo se
optant visitari in salutari Dei, id est in Christo eius, ut non alienentur a populo eius, et ab eis in
quibus beneplacitum est Deo.

...eiusdemque sua peccata confitentis voces recitantur.
6. [vv 6.7.] Quid autem deinceps confiteantur, audiamus: Peccavimus cum patribus nostris, iniuste
egimus, iniquitatem fecimus. Quid est, cum patribus nostris? An sicut habet Epistola ad Hebraeos,
quia et Levi cum Abraham decimatus est, quoniam in lumbis eius fuit, quando decimas dedit
sacerdoti Melchisedec; sic et isti peccaverunt cum patribus suis, in quorum lumbis erant quando illi
in Aegypto fuerunt 29? Nam qui fuerunt eo tempore, cum psalmus iste conscriptus est, maximeque
posteri eorum (quia vel ab eis qui tunc erant dici, vel de post futuris potuit prophetari), longe
aberant ab aetate illorum qui in Aegypto peccaverunt, non intellegentes mirabilia Dei. Hoc enim
sequitur, exponendo quomodo peccaverunt cum patribus suis: Patres nostri, inquit, in Aegypto non
intellexerunt mirabilia tua; et caetera, quae de peccatis eorum multa commemorat. An sic potius
accipiendum est quod ait: Peccavimus cum patribus nostris, tamquam diceret: Peccavimus sicut

748

