Corruptibile hoc induet incorruptionem.
18. Aliqui autem dixerunt carcerem istum et speluncam corpus hoc esse, ut hoc sit: Educ de
carcere animam meam. Sed et iste intellectus vacillat aliquantum. Quid enim magnum: Educ de
carcere animam meam, Educ de corpore animam meam? latronum animae et sceleratorum nonne
exeunt de corpore, et eunt in peiores poenas quam hic pertulerunt. Quid ergo magnum petitur:
Educ de carcere animam meam; cum sive sero, sive cito, necesse sit exire? Forte iustus dicit: Iam
moriar; educ de carcere isto corporis animam meam. Si nimis festinat, non habet caritatem.
Desiderare quidem hoc debet et concupiscere, sicut Apostolus ait: Concupiscentiam habens dissolvi
et esse cum Christo; multo enim magis optimum 66. Sed ubi est caritas? Ergo sequitur: Manere in
carne necessarium propter vos 67. De corpore ergo educat Deus, quando voluerit. Posset dici et
corpus nostrum carcer, non quia carcer est quod fecit Deus, sed quia poenale et mortale. Duo enim
consideranda sunt in nostro corpore; figmentum Dei, et poena meriti. Tota ista forma, status,
incessus, membra ordinata, sensuum dispositiones, videre, audire, olfacere, gustare, contingere;
omnis haec compago et fabricae distinctio, non potuit fieri nisi a Deo, qui omnia operatus est,
coelestia, terrestria, summa et ima, visibilia et invisibilia. Quid ergo ibi poenale nostrum? Quod
corruptibilis caro, quod fragilis, quod mortalis, quod indigens: hoc non erit in praemio. Non enim
corpus non erit, cum corpus resurgat. Sed quid ibi non erit? Corruptio: corruptibile enim hoc induet
incorruptionem 68. Ergo si caro tibi carcer est, non corpus est carcer tuus, sed corruptio corporis tui.
Corpus enim tuum fecit Deus bonum, quia bonus est; corruptionem intulit iustus, quia iudex est:
illud habes de beneficio, illud habes de supplicio. Hoc ergo forte dixit: Educ de carcere animam
meam, Educ de corruptione animam meam. Si sic intellegamus, non est blasphemia; intellectus
constat.

Sine fine erit laus quia sine fine amor.
19. Ad extremum, fratres, sicut arbitror, hoc dixit: Educ de carcere animam meam, Educ ab
angustia. Gaudenti enim homini et carcer latus est, et tristi pratum angustum est. Ergo orat se
educi ab angustia. Quamvis enim in spe latitudinem habeat, in re tamen praesenti angustatur.
Attende angustias Apostoli: Non habui requiem spiritu meo, dixit; quia non inveni Titum fratrem
meum 69. Alio loco: Quis infirmatur, et ego non infirmor? quis scandalizatur, et ego non uror? 70 Qui
ergo et infirmabatur et urebatur, nonne in poenis et carcere erat? Sed istae poenae ex caritate
coronam parturiunt. Unde iterum dicit: Superest mihi corona iustitiae, quam reddet mihi Dominus in
illa die iustus iudex 71. Ad hoc valet: Educ de carcere animam meam, ut confiteatur nomini tuo. Iam
educta de corruptione, quid habet confiteri? Peccata ibi non sunt, sed laudes sunt: duobus autem
modis confessio intellegitur, et in peccatis nostris, et in laude Dei. In peccatis nostris nota est
confessio, et ita nota omni populo, ut quando auditum fuerit nomen confessionis in lectione, sive in
laude dicatur, sive de peccatis dicatur, currant pugni ad pectus. Notum est ergo nomen
confessionis de peccato: confessionem in laude quaeramus. Ubi invenimus? Habes in Scripturis: Et
haec dicetis in confessione: Opera Domini universa quoniam bona valde 72. Ergo hic confessio laudis
est. Alio loco ipse Dominus dicit: Confiteor tibi, Pater, Domine coeli et terrae 73. Quid confitebatur?
numquid peccata? Christi ergo confiteri, erat laudare. Et audi laudem Patris: Quia abscondisti haec,
inquit, a sapientibus et prudentibus, et revelasti ea parvulis 74. Quia ergo post istas corruptionis
angustias habitabimus in domo Dei, tota vita nostra non erit nisi laus Dei. Iam saepe vobis
expositum est quia recedente necessitate omnia negotia necessitatis intercidunt; quoniam non erit
quid ibi agamus. Non dico die ac nocte, ubi nox non est; sed toto die, cum unus dies est, non erit
quid ibi agamus, nisi laudemus quem diligimus, quia tunc et videbimus. Modo non visum
desideramus, et laudamus; tunc visum quod amamus, quomodo laudabimus? Sine fine erit laus,
quia sine fine amor. Quia ergo hoc ibi agemus, ideo educ de carcere animam meam, ut confiteatur
nomini tuo. Beati enim qui habitant in domo tua; in saecula saeculorum laudabunt te 75. Modo
impedit carcer, quia corpus quod corrumpitur, aggravat animam 76. Non corpus aggravat animam;
sed corpus quod corrumpitur. Ergo carcerem facit non corpus, sed corruptio. Educ de carcere
animam meam, ut confiteatur nomini tuo. Iam vox quae sequitur, ex capite sonat, Domini nostri
Iesu Christi. Et est talis ipsa, qualis hesterna ultima. Hesterna enim ultima, si meministis, haec fuit:
Singularis ego sum, donec transeam 77. Et hic quae est ultima? Me sustinebunt iusti, quoadusque
retribuas mihi.

200 IN PSALMUM 142
ENARRATIO

1000

