potentiorem non habet a quo eius promissio corrumpatur: certi ergo simus de promissis Dei; et
cantemus iam, unde incipit Psalmus.

Deus humila respicit et alta a longe cognoscit.
2. [v 2.] Confitebimur tibi, Deus, confitebimur tibi, et invocabimus nomen tuum. Noli antequam
confitearis invocare; confitere, et invoca. Illum quippe quem invocas, in te vocas. Quid est enim
invocare, nisi in teipsum vocare? Si invocatur a te, id est, si vocatur in te, ad quem accedit? Ad
superbum non accedit. Certe altus est; non eum attingit elatus. Omnia sublimia ut contingamus,
attollimus nos; et si attingere non possumus, machinamenta aliqua vel scalas quaerimus, ut
sublimati sublimia contingamus: contra Deus; et altus est, et ab humilibus contingitur. Scriptum est:
Prope est Dominus his qui obtriverunt cor 4: tritura cordis, pietas, humilitas. Qui se conterit, irascitur
sibi: se habeat iratum, ut illum habeat propitium; se habeat iudicem, ut illum habeat defensorem.
Ergo invocatus Deus venit. Ad quem venit? Ad superbum non venit. Audi aliud testimonium:
Excelsus Dominus, et humila respicit; excelsa autem a longe cognoscit 5. Excelsus Dominus, et
humila respicit, non a longe; excelsa autem a longe cognoscit. Et ne forte cum dictum esset quia
humila respicit, superbi de impunitate gauderent, quasi eos superbientes non agnoscat qui in
excelsis habitat; territi sunt et dictum est eis: Videt vos, et cognoscit vos, sed a longe. Hos facit
beatos quibus propinquat: vos autem, inquit, o superbi, o excelsi, non eritis impuniti, quia
cognoscit; non eritis beati, quia a longe cognoscit. Videte ergo quid agatis; quia si agnoscit, non
ignoscit. Melius ergo ignoscit, quam agnoscit. Quid est enim ipsum ignoscere, nisi non noscere?
Quid est non noscere? Non animadvertere: nam et vindicantis solet dici animadversio. Audi
orantem ut ignoscat: Averte faciem tuam a peccatis meis 6. Quid igitur facies, si averterit faciem
suam a te? Molestum est, et timendum ne deserat te. Rursus si faciem non avertit, animadvertit.
Novit hoc Deus, potest hoc Deus, et avertere faciem a peccante, et non avertere a confitente.
Itaque alibi ei dicitur: Averte faciem tuam a peccatis meis; et alibi ei dicitur: Ne avertas faciem
tuam a me 7. Ibi: A peccatis meis averte; hic autem: A me noli avertere. Confitere ergo, et invoca:
confitendo enim mundas templum quo veniat invocatus. Confitere, et invoca. Avertat faciem a
peccatis tuis; non avertat a te: avertat faciem ab eo quod tu fecisti; non avertat ab eo quod ipse
fecit. Te enim hominem ipse fecit; peccata tua ipse fecisti. Confitere ergo, et invoca; dic:
Confitebimur tibi, Deus: confitebimur tibi.

Confessio tua nihili Deum docet, sed te mundat. Sententias repetere modus est
loquendi sacrorum auctorum.
3. Ipsa repetitio, confirmatio est, ne te confessum esse poeniteat. Non enim alicui crudeli confessus
es; non ultori, non insultatori: confitere securus. Audi aliam vocem psalmi adhortantem: Confitemini
Domino, quoniam bonus est 8. Quid est, quoniam bonus est? Quid timetis confiteri? bonus est;
ignoscit confitenti. Time confiteri iudici homini, ne forte confessum puniat; Deo noli: fac confitendo
propitium, quem negando non facis nescium. Confitebimur tibi, Deus; confitebimur, et securi iam
invocabimus nomen tuum. Exhausimus corda nostra confessione; terruisti, mundasti. Confessio nos
humiles facit, propinqua humilibus, qui recedis ab excelsis. Firmamentum autem esse sententiae in
repetitione, multis Scripturarum locis docemur. Inde est quod Dominus ait: Amen amen 9. Inde in
aliquibus psalmis: Fiat, fiat 10: ad significationem rei sufficeret unum fiat; ad significationem
firmitatis accessit alterum fiat. Rex Aegypti Pharao, nostis quod cum ibi iam esset Ioseph propter
pudicitiae amorem inclusus in carcere, vidit somnium idem Pharao notum omnibus nobis: a septem
macris consumptas esse septem boves pingues; et rursus, a septem spicis exilibus consumptas
esse septem fecundas. Et quid est interpretatus Ioseph? Si meministis, non duo sunt ista somnia,
sed visum unum. Una est, inquit, interpretatio eorum: sed quod rursus vidisti, ait, ad
confirmationem valet 11. Haec dixi ut non putetis repetitionem in verbis sanctae linguae, quasi
loquacitatis esse appetitum. Saepe ibi repetitio firmamenti habet vim. Paratum cor meum, Deus,
inquit; paratum cor meum 12. Alio loco dicit: Sustine Dominum, viriliter age; et confortetur cor tuum,
et sustine Dominum 13. Innumerabilia talia sunt per omnes Scripturas. His sufficit commendasse nos
vobis loquendi genus, quod observetis in omnibus similibus: modo ad rem advertite. Confitebimur
tibi, inquit, et invocabimus. Dixi quare ante invocationem praecedit confessio: quia quem invocas,
invitas. Venire autem non vult invocatus, si tu fueris elatus: elatus si fueris, confiteri non poteris;
nec ea negas Deo quae nescit. Itaque confessio tua non illum docet, sed te mundat.

Christus caput et corpus est.

494

