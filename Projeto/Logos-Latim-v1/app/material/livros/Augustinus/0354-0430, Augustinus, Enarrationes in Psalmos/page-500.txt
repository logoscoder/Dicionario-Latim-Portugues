omnes de tribu Iuda, sed donec veniret cui repromissum est. Itaque ipso iam veniente Domino,
eversum est regnum Iudaeorum, et sublatum est ex Iudaeis. Modo non habent regnum, quia nolunt
cognoscere verum regem. Videte iam si Iudaei sint appellandi. Iam videtis quia Iudaei non sunt
appellandi. Ipsi voce sua abdicaverunt se ab isto nomine, ut Iudaei non sint digni appellari, nisi
tantum carne. Ubi ergo se separaverunt ab isto nomine? Dicebant, saeviebant in Christum, id est
genus Iuda, saeviebant in semen David. Et ait illis Pilatus: Regem vestrum crucifigam? Et illi: Nos
non habemus regem, nisi Caesarem 11. O Iudaei qui vocamini, et non estis; si non habetis regem,
nisi Caesarem, defecit iam princeps de Iuda: venit ergo ille cui repromissum est. Illi ergo verius
Iudaei, qui christiani facti sunt ex Iudaeis: caeteri Iudaei qui in Christum non crediderunt, etiam
nomen ipsum perdere digni fuerunt. Iudaea ergo vera, Christi Ecclesia est, credens in illum regem
qui venit ex tribu Iuda per virginem Mariam; credens in illum de quo modo Apostolus dicebat, ad
Timotheum scribens: Memor esto Iesum Christum resurrexisse a mortuis ex semine David,
secundum Evangelium meum 12. De Iuda enim David, et ex David Dominus Iesus Christus. Nos
credentes in Christum pertinemus ad Iudam; et nos cognovimus Christum qui oculis non vidimus,
fide retinemus. Non ergo insultent Iudaei, qui iam non sunt Iudaei: ipsi dixerunt: Nos non habemus
regem, nisi Caesarem. Nam melius illis erat, ut rex illorum esset Christus, ex semine David de tribu
Iuda. Tamen quia ipse Christus ex semine David secundum carnem, Deus autem super omnia
benedictus in saecula, ipse rex noster est et Deus noster: rex noster, secundum quod natus est ex
tribu Iuda secundum carnem, Christus Dominus Salvator; Deus autem noster, qui est ante Iudam, et
ante coelum et terram, per quem facta sunt omnia, et spiritalia et corporalia. Si enim omnia per
ipsum facta sunt; et ipsa Maria de qua natus est, per ipsum facta est. Quomodo ergo ille quasi
caeteri homines nasceretur, qui sibi fecit matrem de qua nasceretur? Ergo ipse Dominus: Apostolo
dicente, cum loqueretur de Iudaeis: Quorum patres; et ex quibus est Christus secundum carnem,
qui est super omnia Deus benedictus in saecula 13. Quia ergo Iudaei viderunt Christum, et
crucifixerunt, non viderunt Deum: Gentes autem quia non viderunt, et crediderunt, intellexerunt
Deum. Ergo si innotuit eis Deus in Christo mundum reconcilians sibi 14, et ideo illi crucifixerunt, quia
in carne latentem Deum non intellexerunt, recedat illa quae vocatur Iudaea, et non est; accedat
vera Iudaea, cui dicitur: Accedite ad eum, et illuminamini, et vultus vestri non erubescent 15. Vultus
verae Iudaeae non confundentur. Etenim audierunt, et crediderunt; et facta est Ecclesia vera
Iudaea, ubi notus Christus, qui homo est ex semine David, Deus super David.

Quis verus Israelita in quo dolus non est.
2. Notus in Iudaea Deus; in Israel magnum nomen eius. Et de Israel sic debemus accipere,
quomodo de Iudaea: quomodo illi non sunt veri Iudaei, sic nec verus Israel. Quis enim dicitur Israel?
Videns Deum. Et quomodo illi viderunt Deum, inter quos ambulavit in carne, et cum putarent
hominem, occiderunt? Resurgens ille apparuit Deus omnibus quibus se voluit demonstrare. Illi ergo
digni sunt Israel dici, qui meruerunt Christum intellegere Deum in carne positum, ut non quod
videbant contemnerent, sed quod non videbant adorarent. Non visum enim oculis Gentes humili
mente perceperunt illum quem non videbant, et fide tenuerunt. Proinde illi qui manibus tenuerunt,
occiderunt; qui fide tenuerunt, adoraverunt. In Israel magnum nomen eius. Vis esse Israel? Illum
attende de quo Dominus ait: Ecce vere Israelita, in quo dolus non est 16. Si verus Israelita, in quo
dolus non est, dolosi et mendaces non sunt veri Israelitae. Non ergo dicant isti quoniam apud illos
est Deus, et magnum nomen eius in Israel: probent se Israelitas, et concedo ego quia in Israel
magnum nomen eius.

Dei imaginem in te confitendo redintegra.
3. [v 3.] Et factus est in pace locus eius, et habitatio eius in Sion. Rursus Sion quasi patria est
Iudaeorum: vera Sion Ecclesia est Christianorum. Interpretatio autem nominum hebraeorum sic
nobis traditur: Iudaea Confessio interpretatur; Israel Videns Deum. Post Iudaeam Israel: sic hic
positum est: Notus in Iudaea Deus; in Israel magnum nomen eius. Deum vis videre? Prius confitere
tu, et sic in teipso fit locus Dei; quia factus est in pace locus eius. Quamdiu ergo non confiteris
peccata tua, quodammodo rixaris cum Deo: quomodo enim non cum illo litigas, qui quod illi
displicet laudas? Punit ille furem; tu furtum laudas: punit ille ebriosum; tu laudas ebriositatem.
Litigas cum Deo; non fecisti illi locum in corde tuo: quia in pace locus eius. Et quomodo incipis
pacem habere cum Deo? Incipis illi in confessione. Psalmi vox est dicentis: Incipite Domino in
confessione 17. Quid est: Incipite Domino in confessione? Incipite adiungi Deo. Quomodo? Ut hoc
vobis displiceat quod et illi displicet. Displicet illi vita tua mala: si placeat tibi, disiungeris ab illo; si
displiceat tibi, per confessionem illi coniungeris. Vide ex quanta parte dissimilis es, quando utique
propter ipsam dissimilitudinem displices. Factus enim es, o homo, ad imaginem Dei; per vitam vero
perversam et malam perturbasti in te, et exterminasti in te imaginem Conditoris tui. Factus

500

