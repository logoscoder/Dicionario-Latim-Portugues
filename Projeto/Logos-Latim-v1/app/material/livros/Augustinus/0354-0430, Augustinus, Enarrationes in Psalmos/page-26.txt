non ex his solis perficiuntur Ecclesiae, quia si soli essent, non consuleretur generi humano.
Consulitur autem, cum illi quoque nondum capaces cognitionis rerum spiritalium atque aeternarum,
nutriuntur fide temporalis historiae, quae pro salute nostra post Patriarchas et Prophetas ab
excellentissima Dei Virtute atque Sapientia etiam suscepti hominis sacramento administrata est, in
qua salus est omni credenti: ut auctoritate commotus praeceptis inserviat, quibus purgatus
unusquisque et in caritate radicatus atque fundatus possit currere cum sanctis, non iam parvulus in
lacte, sed iuvenis in cibo, comprehendere latitudinem, longitudinem, altitudinem et profundum,
scire etiam supereminentem scientiam caritatis Christi 8.

De scientia et fide.
6. Ex ore infantium et lactentium perfecisti laudem, propter inimicos tuos. Inimicos huic
dispensationi quae facta est per Iesum Christum, et hunc crucifixum, generaliter accipere debemus
omnes qui vetant credere incognita, et certam scientiam pollicentur; sicut faciunt haeretici universi,
et illi qui in superstitione gentilium philosophi nominantur. Non quod scientiae pollicitatio
reprehendenda sit; sed quod gradum saluberrimum et necessarium fidei neglegendum putant, per
quem in aliquid certum, quod esse nisi aeternum non potest, oportet ascendi. Hinc eos apparet nec
ipsam scientiam habere, quam contempta fide pollicentur; quia tam utilem ac necessarium gradum
eius ignorant. Ex ore ergo infantium et lactentium perfecit laudem Dominus noster, mandans primo
per Prophetam: Nisi credideritis, non intellegetis 9, et ipse praesens dicens: Beati qui non viderunt
et credituri sunt 10. Propter inimicos: contra quos etiam illud dicitur: Confiteor tibi, Domine coeli et
terrae, quia abscondisti haec a sapientibus, et revelasti ea parvulis 11. A sapientibus enim dixit, non
qui sapientes sunt, sed qui esse se putant. Ut destruas inimicum et defensorem. Quem, nisi
haereticum? Nam et ipse est inimicus et defensor, qui fidem christianam cum oppugnet, videtur
defendere. Quamquam etiam philosophi huius mundi bene intellegantur inimici et defensores:
quandoquidem Filius Dei Virtus et Sapientia Dei est, qua illustratur omnis quisquis veritate sapiens
efficitur. Huius illi se amatores esse profitentur, unde etiam philosophi nominantur: et propterea
illam videntur defendere, cum inimici sint eius; quoniam superstitiones noxias, ut colantur et
venerentur huius mundi elementa, suadere non cessant.

Spiritus Sanctus est digitus Dei.
7. [v 4.] Quoniam videbo coelos tuos, opera digitorum tuorum. Legimus digito Dei scriptam Legem,
et datam per Moysen sanctum servum eius 12: quem digitum Dei multi intellegunt Spiritum
sanctum. Quapropter si digitos Dei, eosdem ipsos ministros Spiritu sancto repletos, propter ipsum
Spiritum qui in eis operatur, recte accipimus, quoniam per eosdem nobis omnis divina Scriptura
confecta est; convenienter intellegimus hoc loco coelos dictos libros utriusque Testamenti. Dictum
est autem etiam de ipso Moyse a magis regis Pharaonis, cum ab eo superati essent: Digitus Dei est
hic 13; et quod scriptum est: Coelum plicabitur sicut liber 14, etiam si de isto aethereo coelo dictum
est, congrue tamen ex hac eadem similitudine in allegoria librorum coeli nominantur. Quoniam
videbo, inquit, coelos, opera digitorum tuorum: id est, cernam et intellegam Scripturas, quas
operante Spiritu sancto per ministros tuos conscripsisti.

Scientiam non habet qui fidem respuit.
8. Possunt itaque etiam superius coeli nominati, iidem libri accipi, ubi ait: Quoniam elevata est
magnificentia tua super coelos; ut totus iste sit sensus: Quoniam magnificentia tua elevata est
super coelos: Excedit enim magnificentia tua omnium Scripturarum eloquia; ex ore infantium et
lactentium perfecisti laudem, ut a fide Scripturarum inciperent, qui cupiunt ad tuae magnificentiae
notitiam pervenire, quae super Scripturas elevata est, quia transit et superat omnium verborum
linguarumque praeconia. Inclinavit ergo Scripturas Deus usque ad infantium et lactentium
capacitatem, sicut in alio psalmo canitur: Et inclinavit coelum, et descendit 15. Et hoc fecit propter
inimicos, qui per superbiam loquacitatis inimici crucis Christi, etiam cum aliqua vera dicunt, parvulis
tamen et lactentibus prodesse non possunt. Ita destruitur inimicus et defensor, qui sive sapientiam,
sive etiam Christi nomen defendere videatur, ab huius tamen gradu fidei oppugnat eam veritatem
quam promptissime pollicetur. Propterea etiam illam non habere convincitur; quia oppugnando
gradum eius, quod est fides, quemadmodum in eam conscendatur, ignorat. Hinc ergo destruitur
temerarius et caecus pollicitator veritatis, qui est inimicus et defensor, cum videntur coeli opera
digitorum Dei, id est, intelleguntur Scripturae perductae usque ad infantium tarditatem, et eos per
humilitatem historicae fidei, quae temporaliter gesta est, ad sublimitatem intellegentiae rerum
aeternarum bene nutritos et roboratos erigunt in ea quae confirmant. Isti quippe coeli, id est isti

26

