Sermo ad plebem.

De Christo eiusque passione loquitur.
1. [v 1.] Iam Caritati vestrae quaedam sicut notissima loquimur, in quibus immorari non debemus:
quia ea quae scitis, breviter commemorari debent. Filios Core nos esse intellegamus. Commemoro
enim vos scientes, Core interpretari Calvitium; Dominumque nostrum, quoniam in Calvariae loco
crucifixus est, adduxisse sibi multos, tamquam illud granum, quod nisi mortificatum esset, solum
remaneret 1; et eos qui adducti sunt, appellatos filios Core: hoc in mysterio. Caeterum fuerunt
nescio qui filii Core illo tempore, quando ista cantabantur 2: sed spiritus nos vivificare debet, non
littera velare 3. Nos ergo hic intellegamus, et videte si ea quae sequuntur, id est, quae habet psalmi
ipsius contextus, congruunt nobis: et invenimus hic nos, si tamen inhaeremus membris eius, cuius
corporis caput in coelo est, ex illa passione ascendens, ut eos qui in humilitate iacebant, secum in
ubertate adducat, fructum ferentes in tolerantia. Dictum est autem: In finem pro filiis Core, pro
occultis, psalmus. Occultum est ergo; sed ille ipse qui in Calvariae loco crucifixus est, nostis quia
velum discidit, ut templi secreta patescerent 4. Proinde quia crux Domini nostri clavis fuit, qua
clausa aperirentur; credamus adfuturum eum nobis, ut ista occulta revelentur. In finem quod habet,
semper Christum intellegere debemus. Finis enim Legis Christus, ad iustitiam omni credenti 5. Finis
autem dicitur, non quia consumit, sed quia perficit. Nam et finitum cibum dicimus qui
manducabatur, et finitam tunicam quae texebatur: illud ad consumptionem, hoc ad perfectionem.
Quia ergo ultra quo tendamus non habemus, cum ad Christum pervenerimus, ipse cursus nostri
finis dicitur. Nec putare debemus, quia cum ad illum pervenerimus, aliquid amplius debemus niti ut
et ad Patrem perveniamus. Hoc enim putavit et Philippus, cum ei dixit: Domine, ostende nobis
Patrem, et sufficit nobis. Cum dicit, sufficit nobis, finem quaerit satietatis et perfectionis. Et ille,
tanto, inquit, tempore vobiscum sum, et non cognovistis me? Philippe, qui videt me, videt et
Patrem 6. In illo ergo habemus Patrem, quia ipse in Patre, et Pater in ipso, et ipse et Pater unum
sunt 7.

Cum ad hominem refugimus, magis infirmamur.
2. [v 2.] Quid igitur hic admonet qui cantat, ubi vocem nostram agnoscere debemus, si tamen huius
vocis affectum habemus? Deus noster refugium et virtus. Sunt quaedam refugia ubi non est virtus,
quo quisque cum fugerit, magis infirmatur quam confirmetur. Confugis, verbi gratia, ad aliquem in
saeculo magnum, ut facias tibi potentem amicum: refugium tibi videtur. Tanta tamen huius saeculi
incerta sunt, et ita potentum ruinae quotidianae crebrescunt, ut cum ad tale refugium perveneris,
plus ibi timere incipias. Antea enim causae tuae tantum timebas; cum vero ad talem refugeris, et
de illo tibi timebis. Multi enim cum ad talia refugia confugissent, cadentibus illis ad quos
confugerant, et ipsi quaesiti sunt: quos nemo quaereret, si non ad talia confugissent. Non est
refugium nostrum tale, sed refugium nostrum virtus est. Cum illuc confugerimus, firmi erimus.

Sola conscientia recta refugium, ubi Deum invenire possumus.
3. Adiutor in tribulationibus quae invenerunt nos nimis. Multae sunt tribulationes, et in omni
tribulatione ad Deum confugiendum est: sive sit tribulatio in re familiari, sive sit in salute corporis,
sive de periculo carissimorum, sive de aliqua re ad huius vitae sustentaculum necessaria, omnino
aliud refugium non debet esse homini christiano quam Salvator eius, quam Deus eius, quo cum
confugerit, fortis sit. Non enim ipse in se fortis erit, aut sibi ipse fortitudo erit; sed ille illi fortitudo
erit, qui refugium eius factus est. Verumtamen, carissimi, inter omnes tribulationes humanae
animae, nulla est maior tribulatio quam conscientia delictorum. Namque si ibi vulnus non sit,
sanumque sit intus hominis quod conscientia vocatur; ubicumque alibi passus fuerit tribulationes,
illuc confugiet, et ibi inveniet Deum. Si autem ibi requies non est propter abundantiam iniquitatis,
quoniam et ibi Deus non est; quid facturus est homo? quo confugiet, cum coeperit pati
tribulationes? Fugiet ab agro ad civitatem, a publico ad domum, a domo in cubiculum, et sequitur
tribulatio. A cubiculo iam quo fugiat non habet, nisi in interius cubile suum. Porro si ibi tumultus est,
si fumus iniquitatis, si flamma sceleris, non illuc potest confugere: pellitur inde; et cum inde pellitur,
a seipso pellitur. Et ecce hostem suum invenit, quo confugerat: seipsum quo fugiturus est?
Quocumque fugerit, se trahit post se: et quocumque talem traxerit se, cruciat se de se. Ipsae sunt
tribulationes quae inveniunt hominem nimis: acerbiores enim non sunt: tanto non sunt acerbiores,
quanto non sunt interiores. Videte, carissimi, cum ligna deiciuntur et probantur a fabris; aliquando

251

