quomodo non minus apparebant? Et fortasse de illis aquis est vox illa: Salvum me fac, Deus,
quoniam intraverunt aquae usque ad animam meam 10. Maxime aquae quae mare faciunt,
procellosae, infructuosae. Non enim quamcumque terram cooperuerit aqua marina, fecundabit eam
potiusquam ad sterilitatem perducet. Erant enim et montes sub aquis; quia super montes stabant
aquae: populi resistentes superaverant auctoritatem omnium ubique fortiter evangelizantium
verbum Dei, cooperuerant eos aquae, et super illos stabant aquae, dicebant: Preme, preme; et
premebant: Exstingue, non appareant. Dicebant ista, et praevalebant super martyres, et fugiebant
ubique Christiani, et fuga quadam occultabantur Apostoli. Unde fuga occultabantur Apostoli? Quia
super montes stabant aquae. Erat potestas aquarum magna. Sed quamdiu? Audi quod sequitur.

Deo volente, pax Christianis tandem aliquando concessa.
8. [v 7.] Ab increpatione tua fugient. Et hoc factum est, fratres; ab increpatione Dei fugerunt aquae:
hoc est, a pressura montium recesserunt. Iam montes ipsi exstant Petrus et Paulus: quomodo
eminent? Qui ante a persecutoribus premebantur, nunc ab imperatoribus venerantur. Fugerunt
enim aquae ab increpatione Dei: quia cor regum in manu Dei; deflexit quo voluit 11, iussit per eos
pacem dari Christianis; emicuit et eminuit auctoritas apostolica. Numquid et quando supra erant
aquae, montium defecerat magnitudo? Sed tamen, fratres mei, ut omnes viderent eminentiam
montium, per quos montes salus esset generi humano, quia: Levavi oculos meos in montes, unde
veniet auxilium mihi 12; ab increpatione Dei fugerunt aquae. A voce tonitrus tui formidabunt. Iam
quis non terreatur a voce Dei per Apostolos, voce Dei per Scripturas, per nubes eius? Conquievit
mare, formidaverunt aquae, nudati sunt montes, iussit imperator. Sed quis iussisset, nisi Deus
tonuisset? Quia voluit Deus, illi iusserunt, et factum est. Ergo nullus sibi hominum arroget aliquid;
formidaverunt aquae, sed a voce tonitrus tui. Nam ecce, cum voluit Deus, fugerunt aquae, ne
premerent montes; antequam id fieret, et sub aquis firmi erant montes.
9. [vv 8-10.] Ascendunt montes, et descendunt campi, in locum quem fundasti eis. Adhuc de aquis
loquitur. Non hic montes accipiamus, quasi terrenos; neque campos, quasi terrenos: sed fluctus
tam magnos, ut montibus comparentur. Fluctuavit aliquando mare, et fluctus eius tamquam montes
fuerunt, qui montes illos Apostolos operirent. Sed quamdiu ascendunt montes, et descendunt
campi? Saevierunt, et placati sunt. Cum saeviebant, montes erant: cum placati sunt, campi facti
sunt; fundavit enim eis locum. Est quidam meatus, quasi profundus locus, quo recepta sunt
quodammodo omnia saevientia corda mortalium. Quam multi modo, et salsi, et amari sunt; et
tamen quieti? Quam multi sunt qui dulcescere nolunt? Qui sunt qui dulcescere nolunt? Qui in
Christum adhuc credere nolunt. Et quamvis multi sunt qui nondum crediderunt, quid faciunt
Ecclesiae? Montes erant aliquando, modo campi sunt: tamen, fratres mei, et malacia mare est.
Quare enim non saeviunt modo? quare non insaniunt? quare non dant operam? Si non possunt
evertere terram nostram, certe contegere. Quare non? Audi: Terminum posuisti quem non
transgredientur, neque revertentur tegere terram.

Apostolorum magnitudo a Deo et per Deum.
10. Quid ergo, quia iam fluctus amarissimi modum acceperunt, ut liceat nobis talia etiam libere
praedicare; quia terminum acceperunt debitum, quia transgredi non possunt impositum finem,
neque revertentur tegere terram; quid fit in ipsa terra? quae operationes ibi fiunt, quam iam mare
nudavit? Etsi ad eius oram tenues fluctus perstrepunt, etsi adhuc murmurant Pagani; sonitum
littorum audio, diluvium non perhorresco. Quid ergo, quid fit in terra? Qui emittis fontes in
convallibus. Emittis, inquit, fontes in convallibus. Convalles nostis quid sint, depressa loca terrarum.
Nam collibus et montibus contraria figura opponuntur valles vel convalles. Colles et montes,
tumores terrarum sunt; valles autem vel convalles, humilitates terrarum. Noli contemnere
humilitates; inde fluunt fontes: Emittis fontes in convallibus. Audi montem: dicit Apostolus: Plus illis
omnibus laboravi. Magnitudo quaedam commendatur; statim tamen, ut profluant aquae, convallem
se fecit: Non ego autem, sed gratia Dei mecum 13. Non repugnat ut qui sunt montes, sint et
convalles; sicut enim montes dicuntur propter spiritalem magnitudinem, ita et convalles propter sui
spiritus humilitatem. Non ego, inquit, sed gratia Dei mecum. Non ego, convallis est; et gratia Dei
mecum, fons est. Qui emittis fontes in convallibus. De Spiritu dicebatur quod modo commemoravi:
Si quis sitit, veniat ad me, et bibat. Qui credit in me, flumina aquae vivae fluent de ventre eius. Hoc
autem dicebat de Spiritu, quem accepturi erant hi qui in eum fuerant credituri 14. Videamus si
convalles sunt, ut emittantur fontes in convallibus. Audi prophetam: Super quem requiescet Spiritus
meus, nisi super humilem, et quietum, et trementem verba mea? 15 Quid est: Super quem
requiescet Spiritus meus, super humilem et quietum? Quis habebit fontem meum? Convallis.

718

