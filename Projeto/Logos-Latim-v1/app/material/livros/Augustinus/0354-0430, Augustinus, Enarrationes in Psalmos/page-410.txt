aquam educeris in refrigerium. Quarum enim rerum signa sunt in Sacramenti, ipsae res sunt in illa
perfectione vitae aeternae. Iam cum transierimus ad illud refrigerium, fratres carissimi, nullum ibi
timebimus inimicum, nullum tentatorem, nullum invidum, nullum ignem, nullam aquam; perpetuum
ibi refrigerium erit. Refrigerium propter quietem dicitur. Nam si dicas: Calor est, verum est: si dicas:
Refrigerium, verum est. Si enim refrigerium male accipias, quasi torpescimus ibi. Non autem
torpescimus ibi, sed requiescimus: nec quia calor dicitur, aestuabimus ibi, sed fervebimus spiritu.
Attende ipsum calorem in alio psalmo: Nec est qui se abscondat a calore eius 58. Quid dicit et
Apostolus? Spiritu ferventes 59. Ergo: Transivimus per ignem et aquam: Et eduxisti nos in
refrigerium.

Perfectio membrorum Christi in resurrectione obtinebitur.
18. [v 13.] Attende quia non tantum de refrigerio, sed nec de ipso igne optabili tacuit: Introibo in
domum tuam in holocaustis. Quid est holocaustum? Totum incensum, sed igne divino. Holocaustum
enim dicitur sacrificium, cum totum accenditur. Aliae sunt partes sacrificiorum; aliud holocaustum:
quando totum ardet, et totum consumitur igne divino, holocaustum dicitur; quando pars,
sacrificium. Omne quidem holocaustum sacrificium; sed non omne sacrificium holocaustum.
Holocausta ergo promittit; corpus Christi loquitur, unitas Christi loquitur: Introibo in domum tuam in
holocaustis. Totum meum consumat ignis tuus; nihil mei remaneat mihi, totum sit tibi. Hoc autem
erit in resurrectione iustorum, quando et corruptibile hoc induetur incorruptione, et mortale hoc
induetur immortalitate; tunc fiet quod scriptum est: Absorpta est mors in victoriam 60. Victoria quasi
ignis divinus est: cum absorbet et mortem nostram, holocaustum est. Non remanet mortale aliquid
in carne, non remanet aliquid culpabile in spiritu; totum ex mortali vita consumetur, ut in aeterna
vita consummetur: erunt ergo illa holocausta.

Tu Deo indiges, Deus non indiget te.
19. [v 14.] Et quid erit, in holocaustis? Reddam tibi vota mea, quae distinxerunt labia mea. Quae
est distinctio in votis? Haec est distinctio, ut te accuses, illum laudes; te intellegas creaturam, illum
creatorem; te tenebras, illum illuminatorem, cui dicas: Tu illuminabis lucernam meam, Domine;
Deus meus, illuminabis tenebras meas 61. Nam quando dixeris, o anima, quia ex te tibi lucet, non
distingues. Si non distingues, non reddes vota distincta. Redde vota distincta; confitere te
mutabilem, illum incommutabilem: confitere te sine illo nihil esse, ipsum autem sine te perfectum
esse; te indigere illo, illum autem tui non indigere. Clama ad illum: Dixi Domino, Deus meus es tu,
quoniam bonorum meorum non indiges 62. Iam eo quod te in holocaustum assumit Deus, non ille
crescit, non ille augetur, non ille ditior, non ille instructior fit: tibi est melius quidquid de te pro te
facit; non ei qui facit. Haec si discernas, reddis vota Deo tuo, quae distinxerunt labia tua. Reddam
tibi vota mea, quae distinxerunt labia mea.

Deus ex tota anima diligendus.
20. [v 15.] Et locutum est os meum in tribulatione mea. Quam dulcis est saepe tribulatio! quam
necessaria! Quid ibi locutum est os ipsius in tribulatione sua? Holocausta medullata offeram tibi.
Quid est, medullata? Intus teneam caritatem tuam; non erit in superficie, in medullis meis erit quod
diligo te. Nihil enim interius medullis nostris: interiora ossa sunt carne, medullae interiores sunt
ipsis ossibus. Quisquis ergo in superficie colit Deum, magis placere vult hominibus; aliud autem
intus sentiens, non offert holocausta medullarum: cuius autem medullam inspicit, ipsum totum
accipit. Holocausta medullata offeram tibi, cum incenso et arietibus. Arietes duces Ecclesiae: totum
corpus Christi loquitur; hoc est quod offert Deo. Incensum quid est? Oratio. Cum incenso et
arietibus? Maxime enim arietes orant pro gregibus. Offeram tibi boves cum hircis. Boves invenimus
triturantes, et ipsi offeruntur Deo. Apostolus de annuntiatoribus Evangelii dixit intellegendum quod
scriptum est: Bovi trituranti os non infrenabis. Numquid de bobus pertinet ad Deum? 63 Ergo magni
illi arietes, magni boves. Quid reliqui, qui forte conscii sunt aliquorum peccatorum; qui forte in ipso
itinere lapsi sunt, et sauciati per poenitentiam sanantur? Numquid et ipsi remanebunt, et ad
holocausta non pertinebunt? Ne ipsi timeant, addidit et hircos: Holocausta, inquit, medullata
offeram tibi, cum incenso et arietibus: offeram tibi boves cum hircis. Adiunctione ipsa salvantur
hirci: per se non possunt; adiuncti bobus accipiuntur. Fecerunt enim amicos de mammona
iniquitatis, ut ipsi recipiant eos in aeterna tabernacula 64. Ergo isti hirci non erunt a sinistris, quia
fecerunt sibi amicos de mammona iniquitatis. Qui autem hirci ad sinistram? Quibus dicetur: Esurivi,
et non dedistis mihi manducare 65: non qui peccata sua eleemosynis redemerunt.

410

