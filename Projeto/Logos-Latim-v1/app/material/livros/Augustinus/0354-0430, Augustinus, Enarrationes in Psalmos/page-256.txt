adversus Deum in crassa cervice scuti mei, qui prius fui blasphemus, et persecutor, et iniuriosus;
sed ideo misericordiam consecutus sum, ut in me ostenderet Christus Iesus omnem
longanimitatem in eos qui credituri sunt illi in vitam aeternam 38. Auferens bella usque ad fines
terrae. Quando autem nos Dominus suscipit, numquid inermes dimittit? Armat nos, sed aliis armis,
evangelicis, veritatis, continentiae, salutis, spei, fidei, caritatis. Haec arma habebimus, sed non a
nobis. Arma autem quae a nobis habuimus, arserunt: si tamen igne illo Spiritus sancti accensi
sumus, de quo dicitur: Et scuta comburet igni. Qui potens in te esse cupiebas, infirmum te fecit
Deus, ut fortem te faceret de se, quia infirmabaris de te.
14. [v 11.] Quid ergo sequitur? Vacate. Ad quam rem? Et videte quoniam ego sum Deus. Hoc est:
Non vos, sed ego sum Deus: ego creavi, ego recreo; ego formavi, ego reformo; ego feci, ego reficio.
Si non potuisti facere te, quomodo potes reficere te? Hoc non videt tumultus contentiosus animi
humani: cui tumultui contentioso dicitur: Vacate, id est, reprimite animos vestros a
contradictionibus. Nolite argumentari et tamquam armari contra Deum: alioquin vivunt arma
nondum illo igne combusta. Si autem combusta sunt: Vacate; quia non habetis unde pugnetis. Si
autem vacaveritis in vobis, et a me petieritis omnia, qui primo de vobis praesumebatis: Vacate, et
videbitis quoniam ego sum Deus.
15. [v 12.] Exaltabor in gentibus, et exaltabor in terra. Paulo ante dixeram terrae nomine significari
gentem Iudaeorum, maris nomine caeteras gentes. Translati sunt montes in cor maris: conturbatae
sunt gentes, inclinata sunt regna, dedit vocem suam Altissimus, et mota est terra. Dominus
virtutum nobiscum, susceptor noster Deus Iacob. Facta sunt miracula in gentibus, impletur fides
gentium, ardent arma praesumptionis humanae: vacatur in tranquillitate cordis, ut cognoscatur
auctor Deus omnium munerum suorum. Et post istam clarificationem, numquid deserit et plebem
Iudaeorum, de qua dicit Apostolus: Dico enim vobis, ut non sitis vobis sapientes, quia caecitas ex
parte Israel facta est, donec plenitudo Gentium intraret? Id est, donec montes huc transferrentur,
nubes hic pluerent, hic Dominus tonitruo suo regna inclinaret, donec plenitudo Gentium intraret. Et
quid postea? Et sic omnis Israel salvus fieret 39. Ideo et hic ipsum ordinem servans: Exaltabor,
inquit, in gentibus, et exaltabor in terra: id est et in mari et in terra; ut iam omnes dicant quod
sequitur: Dominus virtutum nobiscum, susceptor noster Deus Iacob.

61

IN PSALMUM 46
ENARRATIO
Sermo ad plebem

In cor quae audis mitte, ut non piger sis postea inde cogitare.
1. Dominus Deus noster fidem in qua vivimus, et ex qua vivimus, per Libros sanctos, Scripturas
sanctas multipliciter nobis varieque diffudit; sacramenta quidem verborum varians, fidem tamen
unam commendans. Una enim eademque res ideo multis modis dicitur, ut modo ipso dicendi
propter fastidium varietur, sed propter concordiam una teneatur. Itaque in hoc psalmo quem
cantatum audivimus, cui cantando respondimus, ea sumus dicturi quae nostis: et tamen fortassis
aliquam, adiuvante et donante Domino, suavitatem allaturi sumus vobis, quando ea quae alibi et
alibi noveratis, etiam commoniti ruminatis. Nam et ipsa ruminatione, in qua significat Deus munda
animalia, hoc voluit insinuare, quia omnis homo quod audit sic debet in cor mittere, ut non piger sit
postea inde cogitare: ut quando audit, sit similis manducanti; cum autem audita in memoriam
revocat, et cogitatione dulcissima recolit, fiat similis ruminanti. Alio ergo modo eadem dicuntur, et
faciunt nos dulciter cogitare quae novimus, et eadem ipsa libenter audire; quia modus dicendi
variatur, et res antiqua ipso modo dicendi renovatur.

Proponitur pueritia ad imitandum humilitatem, ad cavendum fatuitatem.
2. [v 1.] Titulus psalmi sic se habet: In finem pro filiis Core, psalmus ipsi David. Filios istos Core
habent tituli Psalmorum etiam alii nonnulli, et indicant dulce mysterium, insinuant magnum
sacramentum: ubi et nos ipsos libenter intellegamus, et agnoscamus in titulo nos qui audimus et
legimus, et tamquam speculo proposito qui sumus intuemur. Filii Core qui sunt? Fuit homo quidam
Core nomine 1, sic enim vocabatur aliquis homo: verumtamen cum leguntur quae scripta sunt, et
invenitur sermo divinus loqui ad quosdam, qui non valde intelleguntur filii esse illius unius hominis

256

