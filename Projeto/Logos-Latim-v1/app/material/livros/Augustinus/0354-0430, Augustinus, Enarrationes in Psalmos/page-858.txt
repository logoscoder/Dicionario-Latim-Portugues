invicem diligatis 4. Nonne praecepit ut pro ipsis etiam regibus oraret Ecclesia 5? Quid ergo eos
Christiani offenderunt? quod debitum non reddiderunt? in quo Christiani non sunt terrenis regibus
obsecuti? Ergo terreni reges Christianos gratis persecuti sunt. Sed quod subiecit, attende: Et a
verbis tuis formidavit cor meum. Habuerunt quidem et illi verba minacia: Expello, proscribo, occido,
ungulis torqueo, ignibus torreo, bestiis subrigo, membra dilanio: sed tua me potius verba
terruerunt: Nolite timere eos qui corpus occidunt, et postea non habent quid faciant; sed eum
timete qui habet potestatem et corpus et animam perdere in gehennam 6. Ab his verbis tuis
formidavit cor meum; et contempsi hominem persecutorem meum, et vici diabolum seductorem
meum.
2. [v 162.] Denique sequitur: Exsultabo ego super eloquia tua, sicut qui invenit spolia multa. Per ea
verba vicit, a quibus formidavit. Victis enim spolia detrahuntur; sicut victus et spoliatus est ille de
quo dicitur in Evangelio: Nemo intrat in domum fortis, ut vasa eius diripiat, nisi prius alligaverit
fortem 7. Sed spolia multa inventa sunt, quando patientiam mirati martyrum, etiam qui persecuti
sunt crediderunt; et qui regem nostrum detrimento militum eius sunt damnificare moliti, ab illo sunt
insuper acquisiti. Quisquis ergo a verbis Dei, ne in certamine vincatur formidat, super eadem verba
victor exsultat.

Deus amandus timendus.
3. [v 163.] Nam ne putaremus ex illa formidine odium verborum Dei potuisse subrepere: quamvis
iam dixerit: Exultavi super eloquia tua, quod utique non diceret, si odisset ea; tamen adhuc addidit,
et dicit: Iniustitiam odio habui, et abominatus sum; legem autem tuam dilexi. Nempe a verbis eius
illa formido non fecit eorumdem verborum odium, sed integram tenuit caritatem. Neque enim lex
Dei non sunt verba et eloquia Dei. Absit ergo ut timore pereat amor ubi castus est timor. Sic patres
a filiis piis et timentur et amantur; sic pudica coniux virum et timet, ne ab illo deseratur, et amat, ut
fruatur. Si ergo et pater homo, et coniux homo, et timeri et amari debet; multo magis Pater noster
qui in coelis est 8, et ille sponsus, non carne prae filiis hominum, sed virtute formosus 9. A quibus
enim diligitur lex Dei, nisi a quibus diligitur Deus? Et quid habet bonis filiis triste lex patris? An
quoniam quem diligit corripit, et flagellat omnem filium quem recipit 10? At qui haec iudicia respuit,
promissa non recipit. Paterna ergo iudicia laudentur et in flagello, si promissa diligantur in praemio.

Septenario numero universitas exprimitur.
4. [v 164.] Ita plane facit iste, qui dicit: Septies in die laudavi te, super iudicia iustitiae tuae. Septies
in die quod ait, significat Semper. Solet esse quippe iste numerus universitatis indicium: propter
quod sex diebus divinae operationis, septimus adiectus est quietis 11; et per septem dies currentes
et recurrentes, tempora universa volvuntur. Nec ob aliud dictum est: Septies cadet iustus, et
resurget 12: id est, non perit iustus, modis omnibus humiliatus, sed non praevaricatus, alioquin non
erit iustus. Nam pro omni genere tribulationis, qua in conspectu hominum deicitur, positum est,
septies cadit; et pro eo quod ex ipsis omnibus tribulationibus proficit, positum est, resurget. Satis
illustrat in eo libro consequens sententia praecedentem: ibi enim sequitur: Impii autem
infirmabuntur in malis 13. Hoc est itaque iusto septies cadere et resurgere, in omnibus malis non
infirmari. Merito igitur septies in die laudavit Ecclesia Deum super iudicia iustitiae ipsius; quia cum
tempus esset ut iudicium inciperet a domo Domini 14, in omnibus tribulationibus suis non infirmata,
sed coronis martyrum glorificata est.

In Lege Dei etiam quae non intelliguntur honorentur.
5. [v 165.] Pax multa, inquit, diligentibus legem tuam, et non est eis scandalum. Utrum ipsa lex
diligentibus se scandalum non est, an diligentibus eam nullum est undecumque scandalum? Sed
utrumque recte intellegitur. Qui enim diligit Dei legem, etiam quod in ea non intellegit honorat; et
quod ei sonare videtur absurde, se potius non intellegere, et aliquid magnum latere ibi iudicat: ideo
lex Dei non est ei scandalum. Ut autem nullum scandalum omnino patiatur, non sic homines
sanctae cuiusque professionis attendat, ut fides eius ex eorum moribus pendeat; ne aliquibus
cadentibus quos pro magno habebat, ipse scandalo pereat: sed ipsam Dei legem diligat, et erit ei
pax multa, nullumque scandalum. Securus enim diligit eam, in qua etiamsi multi peccant, peccare
ipsa non novit.

Christus Iesus mundi salus.
858

