14. [v 14.] Et intonuit de coelo Dominus: et Evangelica fiducia de corde iusti sonuit Dominus. Et
Altissimus dedit vocem suam: ut haberemus eam, et in profundo rerum humanarum audiremus
coelestia.
15. [v 15.] Et emisit sagittas suas, et dispersit eos: et emisit Evangelistas pennis virtutum recta
itinera transvolantes, non suis, sed eius a quo missi sunt viribus: et dispersit eos ad quos missi
sunt, ut aliis eorum essent odor vitae in vitam, aliis odor mortis in mortem 6. Et coruscationes
multiplicavit, et conturbavit eos: et miracula multiplicavit, et conturbavit eos.
16. [v 16.] Et apparuerunt fontes aquarum: et apparuerunt qui facti erant in praedicantibus fontes
aquarum salientium in vitam aeternam 7. Et revelata sunt fundamenta orbis terrarum: et revelati
sunt Prophetae, qui non intellegebantur, super quos aedificaretur orbis terrarum credens Domino.
Ab increpatione tua, Domine: clamantis, Appropinquavit super vos regnum Dei 8. Ab inspiratione
spiritus irae tuae: dicentis, Nisi poenitentiam egeritis, omnes similiter moriemini 9.
17. [v 17.] Misit de summo, et accepit me: vocando ex Gentibus in haereditatem, gloriosam
Ecclesiam non habentem maculam neque rugam 10. Assumpsit me de multitudine aquarum:
assumpsit me de multitudine populorum.
18. [v 18.] Eruit me de inimicis meis fortissimis: eruit me de inimicis meis, qui praevaluerunt ad
affligendam et pervertendam temporalem istam vitam meam. Et ab his qui oderunt me, quoniam
confortati sunt super me: quamdiu sub ipsis sum ignorans Deum.

Dominus protector est et iustum iudex.
19. [v 19.] Praevenerunt me in die afflictionis meae: priores mihi nocuerunt, in tempore quo
mortale et laboriosum corpus gero. Et factus est Dominus firmamentum meum: et quoniam
amaritudine miseriarum firmamentum terrenae voluptatis conturbatum atque convulsum est,
factus est Dominus firmamentum meum.
20. [v 20.] Et eduxit me in latitudinem: et quia carnales patiebar angustias, eduxit me in spiritalem
latitudinem fidei. Eruit me, quoniam voluit me: antequam illum ego vellem, eruit me ab inimicis
meis potentissimis, qui mihi invidebant iam volenti eum, et ab his qui oderunt me, quia volo eum.
21. [v 21.] Et retribuet mihi Dominus secundum iustitiam meam: et retribuet mihi Dominus
secundum iustitiam bonae voluntatis, qui prior praebuit misericordiam, antequam haberem bonam
voluntatem. Et secundum puritatem manuum mearum retribuet mihi: et secundum puritatem
factorum meorum retribuet mihi, qui tribuit mihi ut bene facerem, educendo me in latitudine fidei.
22. [v 22.] Quia custodivi vias Domini: ut latitudo bonorum operum, quae per fidem sunt, et
longanimitas perseverandi consequatur.
23. [v 23.] Nec impie gessi a Deo meo. Quoniam omnia iudicia eius in conspectu meo sunt.
Quoniam omnia iudicia eius: id est, et praemia iustorum, et poenas impiorum, et flagella
corrigendorum, et tentationes probandorum, perseveranti contemplatione considero. Et iustitias
eius non repuli a me: quod faciunt deficientes sub sarcina earum, et revertuntur ad vomitum suum.
24. Et ero immaculatus cum eo, et observabo me ab iniquitate mea.
25. [v 25.] Et retribuet mihi Dominus secundum iustitiam meam: itaque non solum propter
latitudinem fidei, quae per dilectionem operatur 11, sed etiam propter longitudinem perseverantiae,
retribuet mihi Dominus secundum iustitiam meam. Et secundum puritatem manuum mearum in
conspectu oculorum eius: non quod homines vident, sed in conspectu oculorum eius. Quoniam
quae videntur, temporalia sunt; quae autem non videntur, aeterna 12: quo pertinet altitudo spei.
26. [v 26.] Cum sancto sanctus eris: est etiam occulta profunditas, qua intellegeris cum sancto
sanctus, quia tu sanctificas. Et cum viro innocente innocens eris: quia tu nulli noces, sed criniculis
peccatorum suorum unusquisque constringitur 13.

49

