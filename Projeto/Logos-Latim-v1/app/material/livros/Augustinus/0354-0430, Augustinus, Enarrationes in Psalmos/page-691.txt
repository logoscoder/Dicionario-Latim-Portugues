3. De coelo ergo respexit Dominus, ut audiret gemitum compeditorum, ut solvat filios
mortificatorum. Mortificati illi; filii autem mortificatorum qui, nisi nos? Quomodo autem solvimur
nos, nisi cum dicimus ei: Disrupisti vincula mea; tibi sacrificabo hostiam laudis 7? Solvitur enim
unusquisque a vinculis cupiditatum malarum, vel a nodis peccatorum suorum. Remissio
peccatorum, solutio est. Quid enim prodesset Lazaro, quia processit de monumento, nisi diceretur:
Solvite eum, et sinite abire 8? Ipse quidem voce de sepulcro suscitavit, ipse clamando animam
reddidit, ipse terrenam molem sepulto impositam vicit, et processit ille vinctus: non ergo pedibus
propriis, sed virtute producentis. Fit hoc in corde poenitentis: cum audis hominem poenitere
peccatorum suorum, iam revixit; cum audis hominem confitendo proferre conscientiam, iam de
sepulcro eductus est, sed nondum solutus est. Quando solvitur? a quibus solvitur? Quae solveritis,
inquit, in terra, erunt soluta et in coelo 9. Merito per Ecclesiam dari solutio peccatorum potest:
suscitari autem ipse mortuus nonnisi intus clamante Domino potest; haec enim Deus interius agit.
Loquimur ad aures vestras; unde scimus quid agatur in cordibus vestris? Quod autem intus agitur,
non a nobis, sed ab illo agitur.

In Ecclesia nomen Domini annuntiantur.
4. Respexit ergo ut solvat filios mortificatorum. Quorum mortificatorum audistis, quos filios audistis.
Quid enim inde? Ut annuntietur in Sion nomen Domini. Primo enim premebatur Ecclesia, quando
mortificabantur compediti: post illas pressuras annuntiatur in Sion nomen Domini, cum magna
libertate, in ipsa Ecclesia. Ipsa enim Sion: non ille unus locus primo superbus, postea captivatus;
sed Sion cuius umbra erat illa Sion, quae interpretatur Speculatio; propterea quia in carne positi
videmus in priora, extendentes nos non ad praesens quod est, sed ad id quod futurum est. Ideo
speculatio. Omnis enim speculator longe prospicit. Specula dicitur, ubi ponuntur custodes: fiunt
istae speculae in saxis, in montibus, in arboribus, ad hoc ut de loco eminentiore longe videatur.
Sion ergo speculatio, Ecclesia speculatio. Unde speculatio? Longe videre, hoc est speculatio. Labor
est enim ante me, donec introeam in sanctuarium Dei, et intellegam in novissima 10. Qualis
speculatio, intellegere in novissima? Transire mare videndo, non navigando, et habitare in extrema
maris 11; id est, ibi ponere spem, in eo quod erit finito saeculo. Ergo si Ecclesia speculatio, ibi iam
annuntiatur nomen Domini. Non solum nomen Domini in hac Sion annuntiatur, sed et laus eius,
inquit, in Ierusalem.

Deo vocanti non voce sed fide et vita respondendum.
5. [v. 23.] Et quomodo annuntiatur? In conveniendo populos in unum, et regna, ut serviant Domino.
Unde hoc factum, nisi sanguine mortificatorum? unde hoc factum, nisi gemitibus compeditorum?
Exauditi ergo sunt qui erant in pressura et humilitate; ut esset nostris temporibus Ecclesia in tanta
gloria, quam videmus, ut iam regna quae persequebantur, ipsa serviant Domino.
6. [v. 24.] Respondit ei in via fortitudinis suae. Cui respondit, nisi Domino? Quis respondit, supra
videamus: Et laus eius, inquit, in Ierusalem; in conveniendo populos in unum, et regna, ut serviant
Domino 12. Respondit ei in via fortitudinis suae. Quae illi respondit, aut quis illi respondit, in via
fortitudinis suae? Quaeramus ergo primo quis respondit, et sic quaeremus quae sit via fortitudinis
eius. Superiora verba indicant respondisse ei, aut laudem eius, aut Ierusalem: supra enim dixerat:
Et laus eius in Ierusalem; in conveniendo populos in unum, et regna, ut serviant Domino. Respondit
ei, non possumus dicere: Regna; quia: Responderunt dixisset. Respondit ei, non possumus dicere:
Populi; quia et hic: Responderunt dixisset. Quia ergo respondit ei, singularem numerum quaerimus
superius, et non invenimus, nisi aut laudem eius, aut Ierusalem. Et quia hoc ambiguum est, utrum
laus eius, an Ierusalem, secundum utrumque tractemus. Quomodo et respondit laus eius! Quando
ei gratias agunt vocati ab illo. Ille enim vocat, nos respondemus; non voce, sed fide; non lingua, sed
vita. Si enim vocat te Deus, et praecipit ut bene vivas, et tu male vivis, vocationi eius non
respondes, nec laus eius respondet ei de te; quia sic vivis, ut ille non laudetur, sed potius
blasphemetur per te: cum autem sic vivimus, ut per nos laudetur Deus, respondit ei laus eius. De
vocatis et sanctis eius, respondit et Ierusalem. Vocata est enim et Ierusalem, et prima Ierusalem
noluit audire, et dictum est ei: Ecce dimittetur vobis domus vestra deserta. Ierusalem, Ierusalem
(clamat, et non respondetur), quoties volui congregare filios tuos, tamquam gallina pullos suos sub
alas suas, et noluisti! 13 Non respondetur: pluitur desuper, et pro fructu spinae proferuntur. At vero
illa Ierusalem, de qua dictum est: Laetare, sterilis, quae non paris; erumpe et exclama, quae non
parturis, quoniam multi filii desertae, magis quam eius quae habet virum 14; respondit ei. Quid est,
respondit ei? Non contempsit vocantem. Quid est, respondit ei? Ille pluit, illa fructum dedit.

691

