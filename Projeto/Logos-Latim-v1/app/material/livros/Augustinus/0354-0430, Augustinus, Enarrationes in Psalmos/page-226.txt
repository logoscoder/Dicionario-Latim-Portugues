membra corporalia militare admiror 15. Respicio et ipsam animam obedientem Deo, distribuentem
opera actus sui, frenantem cupiditates, pellentem ignorantiam, extendentem se ad omnia aspera et
dura toleranda, iustitiam et caritatem impendentem caeteris. Miror et istas virtutes in anima: sed
adhuc in loco tabernaculi ambulo. Transeo et haec: et quamvis admirabile sit tabernaculum, stupeo
cum pervenio usque ad domum Dei. De qua domo dicit in alio psalmo, cum proposuisset sibi
quamdam duram et difficilem quaestionem, quare in hac terra plerumque bene est malis, et male
est bonis, et ait: Suscepi cognoscere, hoc labor est ante me, donec introeam in sanctuarium Dei, et
intellegam in novissima 16. Ibi est enim fons intellectus, in sanctuario Dei, in domo Dei. Ibi intellexit
iste in novissima, et solvit quaestionem de felicitate iniquorum, et labore iustorum. Quomodo
solvit? Quia mali cum hic differuntur, ad poenas sine fine servantur; et boni cum hic laborant,
exercentur, ut in fine haereditatem consequantur. Et hoc ille in sanctuario Dei cognovit, intellexit in
novissima. Ascendens tabernaculum, pervenit ad domum Dei. Tamen dum miratur membra
tabernaculi, ita perductus est ad domum Dei, quamdam dulcedinem sequendo, interiorem nescio
quam et occultam voluptatem, tamquam de domo Dei sonaret suaviter aliquod organum: et cum
ille ambularet in tabernaculo, audito quodam interiore sono, ductus dulcedine, sequens quod
sonabat, abstrahens se ab omni strepitu carnis et sanguinis, pervenit usque ad domum Dei. Nam
viam suam et ductum suum sic ipse commemorat, quasi diceremus ei: Miraris tabernaculum in hac
terra; quomodo pervenisti ad secretum domus Dei? In voce, inquit, exsultationis et confessionis,
soni festivitatem celebrantis. Festa cum hic homines celebrant suae quoque luxuriae,
consuetudinem habent constituere organa ante domos suas, aut ponere symphoniacos, vel
quaeque musica ad luxuriam servientia et illicientia. Et ubi audita fuerint haec, quid dicimus qui
transimus? Quid hic agitur? Et respondetur nobis, aliqua esse festa. Natalitia, inquit, celebrant,
nuptiae hic sunt; ut non videantur inepta illa cantica, sed excusetur festivitate luxuria. In domo Dei
festivitas sempiterna est. Non enim aliquid ibi celebratur et transit. Festum sempiternum, chorus
Angelorum: vultus praesens Dei, laetitia sine defectu. Dies hic festus ita est, ut nec aperiatur initio,
nec fine claudatur. De illa aeterna et perpetua festivitate sonat nescio quid canorum et dulce
auribus cordis: sed si non perstrepat mundus. Ambulanti in hoc tabernaculo et miracula Dei in
redemptionem fidelium consideranti, mulcet aurem sonus festivitatis illius, et rapit cervum ad
fontes aquarum.

In Deum sperent oportet homines multis adhuc onerati tristitiis.
10. [v 6.] Sed quia, fratres, quamdiu sumus in corpore hoc, peregrinamur a Domino 17, et corpus
quod corrumpitur aggravat animam, et deprimit terrena inhabitatio sensum multa cogitantem 18:
etsi utcumque nebulis diffugatis ambulando per desiderium, ad hunc sonum pervenerimus
interdum, ut aliquid de illa domo Dei nitendo capiamus; onere tamen quodam infirmitatis nostrae
ad consueta recidimus, et ad solita ista dilabimur. Et quomodo ibi inveneramus unde gauderemus,
sic hic non deerit quod gemamus. Etenim cervus iste manducans die ac nocte lacrymas suas,
raptus desiderio ad fontes aquarum, interiorem scilicet dulcedinem Dei, effundens super se animam
suam, ut tangeret quod est super animam suam, ambulans in locum tabernaculi admirabilis, usque
ad domum Dei, et ductus interioris et intellegibilis soni iucunditate, ut omnia exteriora
contemneret, et in interiora raperetur; adhuc tamen homo est, adhuc hic gemit, adhuc carnem
fragilem portat, adhuc inter scandala huius mundi periclitatur. Respexit ergo ad se, tamquam inde
veniens, et ait sibi constituto inter has tristitias, et comparans haec illis ad quae videnda ingressus
est, et post quae visa egressus est: Quare, inquit, tristis es, anima mea, et quare conturbas me?
Ecce iam quadam interiore dulcedine laetati sumus, ecce acie mentis aliquid incommutabile, etsi
perstrictim et raptim, perspicere potuimus: quare adhuc conturbas me, quare adhuc tristis es? Non
enim dubitas de Deo tuo. Non enim non est quod tibi dicas, contra illos qui dicunt: Ubi est Deus
tuus? Iam aliquid incommutabile persensi, quare adhuc conturbas me? Spera in Deum. Et quasi
responderet illi anima eius in silentio: Quare conturbo te, nisi quia nondum sum ibi, ubi est dulce
illud, quo sic rapta sum quasi per transitum? Numquid iam bibo de fonte illo, nihil metuens? iam
nullum scandalum pertimesco? iam de cupiditatibus omnibus tamquam edomitis victisque secura
sum? Nonne adversus me diabolus vigilat hostis meus? nonne laqueos mihi quotidie deceptionis
intendit? Non vis ut conturbem te posita in saeculo, et peregrina adhuc a domo Dei mei? Sed:
Spera in Deum, respondet conturbanti se animae suae, et quasi rationem reddenti perturbationis
suae, propter mala quibus abundat hic mundus. Interim habita in spe. Spes enim quae videtur, non
est spes: si autem quod non videmus speramus, per patientiam exspectamus 19.

Persevera in spe ut pervenias.
11. [v 7.] Spera in Deum. Quare Spera? Quoniam confitebor illi. Quid ei confiteberis? Salutare
vultus mei, Deus meus. A me mihi salus esse non potest; hoc dicam, hoc confitebor: Salutare vultus

226

