sanguinis fratris tui clamat ad me de terra 43. Clamat, inquit, ad me de terra. Clamat ad Dominum:
sed surdus est qui sanguinem fudit, quia non bibit. Illi ergo ita sunt, tamquam Cain cum signo.
Sacrificia vero quae ibi fiebant, ablata sunt; et quod eis remansit ad signum Cain, iam perfectum
est, et nesciunt. Agnum occidunt, azyma comedunt: Pascha nostrum immolatus est Christus 44.
Ecce agnosco agnum occisum, quia immolatus est Christus. Quid de azymis? Itaque, inquit, diem
festum celebremus, non in fermento veteri, neque in fermento malitiae et malignitatis: (ostendit
quid sit vetus, vetus farina est, acuit), sed in azymis sinceritatis et veritatis 45. In umbra
remanserunt, solem gloriae ferre non possunt: iam nos in luce sumus, tenemus corpus Christi,
tenemus sanguinem Christi. Si habemus novam vitam, cantemus canticum novum, hymnum Deo
nostro. Holocausta pro delicto non petisti: tunc dixi: Ecce venio.
14. [v 9.] In capite libri scriptum est de me, ut faciam voluntatem tuam: Deus meus, volui, et
legem tuam in medio cordis mei. Ecce ad membra respexit, ecce et ipse fecit voluntatem Patris.
Sed in quo capite libri scriptum est de illo? Fortasse in capite libri huius Psalmorum. Quid enim
longe petamus, aut alios libros inquiramus? Ecce in capite libri huius Psalmorum, scriptum est:
Beatus vir qui non abiit in consilio impiorum, et in via peccatorum non stetit, et in cathedra
pestilentiarum non sedit, sed in lege Domini voluntas eius fuit: hoc est: Deus meus, volui, et legem
tuam in medio cordis mei: hoc est, et in lege eius meditabitur die ac nocte 46.

Ecclesia toto orbe terrarum diffusa.
15. [v 10.] Bene nuntiavi iustitiam tuam in Ecclesia magna. Alloquitur membra sua, hortatur quod
fecit, ut faciant. Annuntiavit, annuntiemus; passus est, compatiamur; glorificatus est,
conglorificabimur. Annuntiavi iustitiam tuam in Ecclesia magna. Quam magna? Toto orbe terrarum.
Quam magna? In omnibus gentibus. Quare in omnibus gentibus? Quia semen est Abrahae, in quo
benedicentur omnes gentes 47. Quare in omnibus gentibus? Quia in omnem terram exivit sonus
eorum 48. In Ecclesia magna. Ecce labia mea non prohibebo, Domine tu cognovisti. Labia mea
loquuntur, non ea prohibebo loqui. Sonant quidem labia mea ad aures hominum, sed tu cognovisti
cor meum. Labia mea non prohibebo, Domine tu cognovisti. Aliud audit homo, aliud agnoscit Deus.
Ne in labiis solis esset annuntiatio, et diceretur de nobis. Quae dicunt vobis, facite, quae autem
faciunt, facere nolite 49: aut ipsi populo, laudanti Deum ore, non corde, diceretur: Populus hic labiis
me honorat, cor autem eorum longe est a me 50: sona labiis, propinqua corde. Corde enim creditur
ad iustitiam, ore autem confessio fit ad salutem 51. Qualis ille latro inventus est, pendens in cruce
cum Domino, agnoscens in cruce Dominum. Alii non cognoverunt miracula facientem, agnovit ille in
ligno pendentem. Erat ille confixus omnibus membris; manus clavis inhaerebant, pedes transfixi
erant, totum corpus adiungebatur ligno; corpus illud non vacabat caeteris membris, lingua vacabat
et cor: corde credidit, ore confessus est. Memento mei, inquit, Domine, cum veneris in regnum
tuum. Salutem suam longe futuram sperabat, et post longum tempus accipere contentus erat: in
longum sperabat, dies non est dilatus. Ille dixit: Memento mei, cum veneris in regnum tuum: ille
respondit: Amen dico tibi, hodie mecum eris in paradiso. Hodie, inquit, mecum eris in paradiso 52.
Paradisus habet ligna felicia: hodie mecum in ligno crucis, hodie mecum in ligno salutis.

Palam Christianis est Christus confitendus.
16. Ecce labia mea non prohibebo, Domine, tu cognovisti: ne credat corde, et prae timore labia
prohibeat annuntiare quod credidit. Sunt enim christiani, habent fidem in corde, etsi inter paganos
amaros, misere urbanos, sordidos, infideles, ineptos, insultatores, si exagitari coeperint, quia
christiani sunt; habent in corde fidem, et timent confiteri per labia, prohibent labia sua sonare quod
norunt, sonare quod intus habent. Sed reprehendit hos Dominus: Qui me confusus fuerit coram
hominibus, confundar de illo coram Patre meo 53, id est, non eum cognoscam: quia erubuit me
confiteri coram hominibus, non eum confitebor coram Patre meo. Dicant ergo labia quod habet cor:
hoc contra timorem. Habeat cor quod dicunt labia: hoc contra simulationem. Aliquando enim timor
est, et non audes dicere quod nosti, quod credis: aliquando simulatio est, dicis, et non habes in
corde. Consentiant labia tua cordi tuo. Quaerens pacem a Deo, tibi ipse esto pacatus: non sit inter
os tuum et cor tuum mala rixa. Ecce labia mea non prohibebo, Domine, tu cognovisti. Quomodo
ille? quid cognovit Dominus? Intus in corde, ubi non videt homo. Ideo et ille: Credidi, inquit. Ecce cor
habet, iam habet quod videat Deus: non prohibeat labia sua. Non prohibet. Quid enim dicit? Propter
quod locutus sum. Et quia locutus est quod credidit, quaerens quid retribuat Domino pro omnibus
quae retribuit ei, adiungit: Calicem salutaris accipiam, et nomen Domini invocabo. Non exhorruit
Dominum dicentem: Potestis bibere calicem quem ego bibiturus sum? 54 Confitetur enim per labia
quod habebat in corde, pervenit ad passionem. Et quia pervenit ad passionem, hostis quid nocuit?

212

