inter illos vivere cogebantur, quorum vitam quotidie reprehendebant. Haec erat vindicta. Nondum
proficit, cui parva est. Tantum te enim torquet iniustitia aliena, quantum recesseris a tua. Cum
enim fueris frumentum, id est herba bona de semine bono, filius regni, cum coeperis fructum dare,
tunc tibi apparebunt zizania: cum enim crevisset herba, et fructum fecisset, tunc apparuerunt
zizania. Cum coeperint apparere zizania, videbis te inter malos. Velle habes quasi separare a te
malos, et separare ab Ecclesia omnes malos; respondebit tibi Domini sententia: Sinite utraque
crescere usque ad messem, ne forte cum vultis eradicare zizania, eradicetis simul et triticum 29. Ex
sententia Domini necesse erit parcere zizaniis, ex conditione servi necesse erit vivere inter zizania:
separare ea non potes, tolerare tibi necesse est. Vide quantas plagas in corde patiaris, qui corpore
integro inter malos versaris. Probabitis quicumque profeceritis, probatis qui iam profecistis.
Toleranda sunt ergo ista; et forte hoc pertinet ad illud: Servus qui novit voluntatem domini sui, et
non facit digna, plagis vapulabit multis 30. In multis enim quantum nobis innotescit voluntas Dei,
etiam reatus noster innotescit nobis; et quanto ille nobis innotescit, tanto plus imus in fletus et
lacrymas. Videmus enim quam sit iustum quod de nobis exigat Deus, in quanta adhuc
imperfectione iaceamus; et fit in nobis quod dictum est: Qui apponit scientiam, apponit dolorem 31.
Ecce abundet in te caritas, plus dolebis peccantem. Quanto in te maior caritas est, tanto amplius te
torquebit quem toleras: non torquebit tamquam irascentem illi, sed tamquam dolentem pro illo.

Deus animarum medicus sapiens.
13. Vide Paulum apostolum, quid patiebatur; vide quis quid patiebatur: Praeter illa, inquit, quae
extrinsecus sunt (dixit enim multa quae patiebatur, et coepit dicere interiora, praeter illa quae
extrinsecus erant, quae patiebatur a malis persecutoribus Christi), incursus in me quotidianus,
sollicitudo omnium Ecclesiarum. Et vide qualis sollicitudo, quam paterna, quam materna; videte
quomodo caedebatur, ut vindicaretur in omnes affectiones eius: dicemus et affectiones eius, in
quas vindicabat Deus. Quis infirmatur, inquit, et non ego infirmor? quis scandalizatur, et ego non
uror 32? Quanto maior caritas, tanto maiores plagae de peccatis alienis. Acceperat quidem ille et
stimulum carnis, angelum satanae, a quo colaphizaretur. Ecce quomodo propitius erat Deus,
vindicans in omnes affectiones eius. Quae sunt affectiones in quas sic vindicabat? Ipse exposuit,
ipse dixit: In magnitudine, inquit, revelationum ne extollar, datus est mihi stimulus carnis meae,
angelus satanae, qui me colaphizet. Tam perfectus erat, ut tamen timendum esset ne extolleretur:
nam non poneret Deus medicamentum, ubi vulnus non esset. Et rogavit ut tolleretur; aeger ille
rogavit ut auferretur medicamentum: Propter quod ter Dominum rogavi, inquit, ut auferret eum a
me, id est, stimulum carnis a quo colaphizabatur, aliquem forte dolorem corporis: rogavi, inquit, ut
auferret eum a me; et dixit mihi: Sufficit tibi gratia mea; nam virtus in infirmitate perficitur 33. Ego
novi quem curo; non mihi det qui aegrotat consilium. Tamquam emplastrum mordax urit te, sed
sanat te. Rogat medicum ut tollat emplastrum; et non tollit, nisi cum fuerit sanatum quo posuerat.
Virtus in infirmitate perficitur. Ergo, fratres, quicumque in Christo proficimus, non nos putemus sine
flagello futuros: quia quantumlibet proficiamus, novit ipse peccata nostra; aliquando et nobis
ostendit illa, et videmus et nos peccata nostra. Et cum inter tales homines versari coeperimus, ut
iam homines quid in nobis reprehendant non inveniant; reprehendit ille adhuc qui omnia novit, et
vindicat in omnes affectiones, quia propitius est nobis. Nam si non vindicet, et deserat, perimus.
Deus, tu propitius fuisti illis, et vindicans in omnes affectiones eorum.

In Christo et in Ecclesia adorandus Deus.
14. [v. 9.] Exaltate Dominum Deum nostrum. Iterum exaltamus illum: qui bonus est et cum ferit,
quomodo laudandus est, quomodo exaltandus est? Tu potes hoc exhibere filio tuo, et Deus non
potest? Non enim bonus es quando blandiris filio tuo, et malus cum caedis filium tuum. Et cum
blandiris, pater es; et cum caedis, pater es: ideo blandiris, ne deficiat; ideo caedis, ne pereat.
Exaltate Dominum Deum nostrum, et adorate in monte sancto eius: quoniam sanctus Dominus
Deus noster. Quomodo superius dixit: Exaltate Dominum Deum nostrum, et adorate scabellum
pedum eius; intelleximus autem quid sit adorare scabellum pedum eius: sic et modo post
exaltationem Domini Dei nostri, ne quis illum praeter montem eius exaltet, commendavit et
montem ipsius. Mons ipsius quis est? Legimus alibi de hoc monte quia lapis fuit praecisus de monte
sine manibus, et confregit omnia regna terrae, et crevit lapis ipse. Danielis visio est ista quam
narro. Crevit lapis iste qui praecisus est de monte sine manibus, et factus est, inquit, mons
magnus, ita ut impleret universam faciem terrae 34. In ipso monte magno adoremus, si exaudiri
volumus. Haeretici non adorant in isto monte; quia mons iste implevit universam faciem terrae:
haeserunt in parte, et totum amiserunt. Si agnoscant Ecclesiam catholicam, adorabunt in isto
monte nobiscum. Etenim lapis ille qui praecisus est de monte sine manibus, iam videmus quantum
creverit, et quantas terrae regiones occupaverit, et usque ad quas gentes pervenerit. Quid est

670

