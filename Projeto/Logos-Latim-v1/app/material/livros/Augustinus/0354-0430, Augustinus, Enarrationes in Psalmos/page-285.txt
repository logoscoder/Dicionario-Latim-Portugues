vitulos. Holocausta nominavi; iam animo et cogitatione ad terrenos greges currebas, inde pingue
mihi aliquid eligebas: Non accipiam de domo tua vitulos. Praenuntiat Testamentum novum, ubi
omnia illa sacrificia vetera cessaverunt. Erant enim tunc praenuntiantia futurum quoddam
sacrificium, cuius sanguine mundaremur. Non accipiam de domo tua vitulos, neque de gregibus
tuis hircos.
17. [v 10.] Quoniam meae sunt omnes bestiae silvae. Quid a te quaeram quod ego condidi?
Magisne est hoc tuum cui possidere dedi, quam meum qui feci? Quoniam meae sunt omnes bestiae
silvae. Sed forte ait ille Israel: Bestiae Dei sunt, illae bestiae ferae quas non includo in curte mea,
quas non alligo ad praesepe meum: caeterum bos ille et ovis et hircus, mea sunt haec. Pecora in
montibus et boves. Mea sunt illa quae non possides, mea sunt ista quae possides. Si enim servus
meus es tu, totum peculium tuum meum est. Neque enim est peculium Domini quod sibi servus
comparavit, et non erit peculium Domini quod ipse Dominus servo creavit. Ergo meae sunt bestiae
silvae quas tu non cepisti; mea sunt et pecora in montibus quae sunt tua, et boves qui sunt ad
praesepe tuum: omnia mea sunt, quia ego creavi ea.

Nihilo Deus indiget: omnia ipse creavit.
18. [v 11.] Cognovi omnia volatilia coeli. Quomodo cognovit? Appendit, numeravit. Quis nostrum
novit omnia volatilia coeli? Sed etsi alicui Deus det notitiam omnium volatilium coeli, non sic ipse
novit, ut dat nosse homini. Alia est notitia Dei, alia hominis: sicut alia possessio Dei, alia hominis; id
est, aliud est possidere Dei, aliud possidere hominis. Non enim tu quod possides, totum habes in
potestate, aut quamdiu vivat bos tuus in tua potestate est, aut ut non pereat, aut non pascatur.
Apud quem summa potestas est, summa et secreta cognitio est. Tribuamus hoc Deo, laudantes
Deum. Non audeamus dicere: Quomodo novit Deus? Ne forte hoc a me, fratres exspectetis ut
explicem vobis quomodo cognoscat Deus; hoc solum dico: non sic cognoscit ut homo, non sic
cognoscit ut angelus; et quomodo cognoscit, dicere non audeo, quoniam et scire non possum.
Unum tamen scio, quia et antequam essent omnia volatilia coeli, noverat Deus quod fuerat
creaturus. Quae est illa notitia? O homo, videre coepisti volatilia, postea quam plasmatus es, postea
quam sensum videndi accepisti. Haec volatilia de aqua nata sunt ad verbum Dei, dicentis:
Producant aquae volatilia 71. Ubi noverat Deus quae imperabat ut aqua proferret? Iam certe noverat
quod crearat, et antequam crearet noverat. Tanta est ergo notitia Dei, ut apud ipsum essent
quodam ineffabili modo antequam creata essent: et a te exspectat ut accipiat quod antequam
crearet habebat? Cognovi omnia volatilia coeli, quae tu mihi non potes dare. Quae tu mihi
mactaturus es, ego cognovi omnia: non quia feci cognovi, sed ut facerem. Et species agri mecum
est. Pulchritudo agri, ubertas omnium in terra gignentium, mecum est, inquit. Quomodo cum illo?
Utrum et antequam fierent? Cum illo enim erant omnia futura, et cum illo sunt omnia praeterita:
futura ita, ut non ei detrahantur omnia praeterita. Cum illo sunt omnia cognitione quadam
ineffabilis Sapientiae Dei in Verbo constituta, et ipsum Verbum omnia. An aliquo modo cum illo est
agri species, quia ipse ubique est, et ipse dixit: Coelum et terram ego impleo 72? Quid cum illo non
est, de quo dicitur: Si ascendero in coelum, tu illic es, et si descendero in infernum, ades 73? Cum
illo est totum: sed non sic cum illo est, ut aliquam ex his quae creavit contagionem, aut eorum
indigentiam patiatur. Nam tecum est forte columna iuxta quam stas, et cum fatigatus fueris,
incumbis in eam. Indiges eo quod tecum est, non indiget Deus agro qui cum illo est. Cum illo ager,
cum illo species terrae, cum illo species coeli, cum illo omnia volatilia, quia ipse ubique. Et quare
apud ipsum omnia? Quia et antequam essent omnia, aut crearentur, ei nota erant omnia.

Venit esurire sed non perdidit quae habebat.
19. [v 12.] Quis explicat, quis exponit illud quod ei dicitur in alio psalmo: Quoniam bonorum
meorum non eges 74? Non se egere a nobis aliquo necessario dixit. Si esuriero, non dicam tibi. Non
esuriet, neque sitiet, neque laborabit, neque obdormiet qui custodit Israel 75. Sed ecce secundum
carnalitatem tuam loquor: quia tu cum non manducaveris, famem patieris, forte putas et Deum
esurire ut manducet. Etsi esurierit, non tibi dicit: omnia ante illum sunt, unde vult tollit quod illi
necessarium est. Dicta sunt haec ad convincendum parvulum sensum, non quia professus est Deus
esuriem suam. Quamquam propter nos Deus ille deorum et esurire dignatus est. Venit esurire et
saginare, venit sitire et potum dare, venit vestiri mortalitate et vestire immortalitate, venit pauper
divites facturus. Etenim non perdidit divitias suas assumendo paupertatem nostram, quia in illo
sunt omnes thesauri sapientiae et scientiae absconditi 76. Si esuriero, non dicam tibi, Meus est enim
orbis terrae et plenitudo eius. Noli ergo laborare quid mihi des, sine labore habeo quod volo.

285

