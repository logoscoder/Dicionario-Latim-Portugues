abstulit 105; optime sciens diabolum etiam quod facere de istis elementis poterat, non tamen servo
Dei, nisi eius Domino volente ac permittente fuisse facturum; malitiam diaboli confundebat,
quoniam quis illa in se probando uteretur, sciebat. In filiis vero diffidentiae tamquam in suis
mancipiis operatur 106, quemadmodum homines in pecoribus suis; et illic tamen quantum Dei iusto
iudicio sinitur. Sed aliud est quando potestas eius etiam a suis, sicut ei placet, tractandis maiore
potestate prohibetur; aliud quando ei potestas etiam in eos qui ab illo alieni sunt datur. Sicut homo
de pecore suo, pro humano captu, facit quod vult; nec sane facit, si prohibeatur a potestate maiore:
de alieno autem pecore ut faciat, exspectat sibi potestatem dari ab illo cuius est. Ibi ergo potestas
quae fuerat, prohibetur; hic autem quae non fuerat, tribuitur.

Dei iusti servitio Angeli addicuntur.
29. Quae cum ita sint, si per angelos malos Deus illas plagas inflixit Aegyptiis, numquid audebimus
dicere, et aquam in sanguinem per eosdem angelos versam, et ranas per eosdem angelos factas,
quorum similia etiam magi Pharaonis veneficiis suis facere potuerunt; ut angeli mali ex utraque
parte consisterent, hinc illos affligentes, inde fallentes, secundum iudicium et dispensationem
iustissimi et omnipotentissimi Dei, iuste utentis etiam iniquorum malitia? Non audeo dicere. Unde
enim sciniphes facere magi Pharaonis minime potuerunt 107? an quia hoc permissi ipsi angeli mali
non sunt? An, quod verius dicendum est, occulta causa est, et vires nostrae inquisitionis excedit?
Nam si propterea per malos angelos illa Deum fecisse putaverimus, quia poenae infligebantur, non
beneficia praestabantur, tamquam nemini Deus poenas irroget per Angelos bonos, sed per illos
velut militiae coelestis carnifices; consequens erit ut etiam Sodomam per malos angelos eversam
esse credamus, et malos angelos Abraham et Lot hospitio suscepisse videantur: quod absit ut
contra Scripturas apertissimas sentiamus 108. Claret igitur ista hominibus fieri per bonos et malos
angelos posse: quid aut quando fieri oporteat, me latet; illum vero qui facit, non latet, et cui voluerit
revelare. Verumtamen quantum nostrae intentioni Scriptura divina moderatur, malis poenas irrogari
et per bonos Angelos, sicut Sodomitis, et per malos angelos, sicut Aegyptiis, legimus: iustos vero
corporalibus poenis per bonos Angelos tentari et probari, non mihi occurrit.

Deus iustus est in peccatore puniendo.
30. Quod vero pertinet ad praesentem psalmi huius locum: si ea quae mirabiliter de creaturis facta
sunt, malis angelis tribuere non audemus, habemus quod eis tribuere sine dubitatione possumus;
mortes pecorum, mortes primitivorum, et illud maxime unde religata sunt omnia, obdurationem
cordis illorum, ut populum Dei nollent dimittere. Hanc enim iniquissimam et malignissimam
obstinationem Deus cum facere dicitur 109, non instigando et inspirando, sed deserendo facit, ut illi
operentur in filiis diffidentiae 110, quod Deus debite iusteque permittit. Nam et illud quod Isaias
propheta dicit: Domine, ecce tu iratus es, et nos peccavimus; propterea erravimus, et facti sumus
sicut immundi omnes 111, ea ratione intellegitur: praecessit enim aliquid, unde Deus iustissime
iratus ab eis suum lumen auferret, ut in peccata quae nulla tergiversatione defendi possunt non
esse peccata, caecitas humanae mentis offenderet, ab itinere iustitiae deviando et errando. Et quod
in alio psalmo scriptum est de his ipsis Aegyptiis, quod Deus converterit cor eorum ut odissent
populum eius, et dolum facerent in servos eius 112, bene creditur Deus fecisse per illos angelos
malos; ut iam vitiosae mentes filiorum infidelitatis per eos angelos, quibus eadem amica sunt vitia,
excitarentur in odium populi Dei, atque ad terrendos et corrigendos bonos illa mirabilia
sequerentur. Illa etiam mala morum, quae his corporalibus plagis significata esse diximus, propter
quod praedictum est: Aperiam in parabolis os meum 113, per malos angelos exerceri in eos qui illis
divina aequitate subduntur, convenientissime creditur. Neque enim cum fit quod ait Apostolus:
Tradidit illos Deus in concupiscentias cordis eorum, ut faciant quae non conveniunt 114, non illic mali
angeli tamquam in materia sui operis versantur et gaudent; quibus iustissime subdita est vitiositas
humana, praeter eos quos liberat gratia. Et ad haec quis idoneus 115? unde, cum dixisset: Misit in
eos iram indignationis suae; indignationem, et iram, et tribulationem, immissionem per angelos
malos, illud quod addidit: Viam fecit semitae irae suae? cuius tandem acies sufficit penetrare, ut
intellegat capiatque sententiam in tanta profunditate latitantem? Erat enim semita irae Dei, qua
Aegyptiorum impietatem occulta aequitate puniret; sed eidem semitae viam fecit, ut eos tamquam
ex abditis per malos angelos in manifesta scelera producens, in evidentissimos impios
evidentissime vindicaret. Ab hac potestate malorum angelorum non liberat hominem nisi gratia Dei,
de qua dicit Apostolus: Qui eruit nos de potestate tenebrarum, et transtulit in regnum Filii caritatis
suae 116: cuius rei populus iste figuram gerebat, cum esset erutus de potestate Aegyptiorum, et
translatus in regnum terrae promissionis fluentis lac et mel, quod suavitatem significat gratiae.

525

