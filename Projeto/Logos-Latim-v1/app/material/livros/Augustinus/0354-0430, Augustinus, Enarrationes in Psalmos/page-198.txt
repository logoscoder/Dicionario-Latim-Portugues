4. [v 3.] Et quid secutum est? Obsurdui, et humilatus sum, et silui a bonis. Patitur enim
difficultatem iste transiliens in quodam gradu, quo iam transilivit; et quaerit et inde transilire, ad
vitandam hanc difficultatem. Peccare metuebam, ut non loquerer, ut silentium mihi imponerem;
hoc enim dixeram: Custodiam vias meas, ut non delinquam in lingua mea: et dum timeo loqui ne
peccem: Obsurdui et humilatus sum, et silui a bonis. Dum nimis timeo, ne loquar aliqua mala, tacui
omnia bona: Obsurdui, et humilatus sum, et silui a bonis. Unde enim dicebam bona, nisi quia
audiebam? Auditui enim meo dabis exsultationem et laetitiam 14. Et amicus sponsi stat, et audit
eum, et gaudio gaudet propter vocem, non suam, sed sponsi 15. Ut vera dicat, audit quae dicat.
Nam qui loquitur mendacium, de suo loquitur 16. Quiddam ergo triste et molestum passus est iste;
et hac sua confessione id quod passus est, cavendum admonet, non imitandum. Timendo enim
nimis, ut dixi, ne diceret aliqua non bona, statuit sibi nulla dicere vel bona: et quoniam statuit
tacere, coepit non audire. Stas enim si transiliens es, exspectas a Deo audire quid dicas hominibus:
inter divitem Deum, et inopem quaerentem quid audiat, intercurris transiliens, qui possis et hinc
audire, et hac dicere: si eligis hac non dicere, non mereberis hinc audire: contemnis pauperem,
contemneris a divite. Oblitus es servum te esse, quem constituit Dominus super familiam suam
dare conservis cibaria 17? Quid ergo quaeris accipere, quod piger es erogare? Merito ergo quoniam
quod acceperas dicere noluisti, impediris ne accipias quod accipere cupiebas. Aliquid enim volebas,
aliquid habebas: da quod habes, ut merearis accipere quod non habes. Ergo cum quasi posuissem
ori meo custodiam, mihique indixissem silentium, quia videbam ubique periculosum eloquium;
factum est, inquit, in me quod nolebam; Obsurdui, et humilatus sum: non me humilavi; sed,
humilatus sum. Obsurdui, et humilatus sum, et silui a bonis. Coepi non dicere bona, cum timeo ne
dicam aliqua mala: et reprehendi consilium meum. Silui enim a bonis. Et dolor meus renovatus est.
A dolore quippe quodam, quem mihi inflixerant calumniatores et reprehensores, tamquam
requieveram in silentio, et cessaverat dolor ille qui factus erat a calumniantibus: sed ubi silui a
bonis, renovatus est dolor meus. Coepi plus dolere tacuisse me quae dicere deberem, quam
dolueram dixisse quae dicere non deberem. Renovatus est dolor meus.
5. [vv 4.5.] Et in meditatione mea exardescet ignis. Coepit esse inquietum cor meum. Videbam
insensatos, et tabescebam 18, non arguebam: et me sic tacentem zelus domus tuae comedebat 19.
Respexi enim ad Dominum meum dicentem: Serve nequam et piger, dares pecuniam meam
nummulariis, et ego veniens cum usuris exigerem 20. Et quod sequitur, avertat Deus a
dispensatoribus suis: Proiciatur in tenebras exteriores ligatis manibus et pedibus, servus, non
eversor ad perdendum, sed piger ad erogandum 21. Quid exspectare debent, qui cum luxuria
consumpserunt, si damnantur qui cum pigritia servaverunt? In meditatione mea exardescet ignis.
Et positus in hac fluctuatione dicendi et tacendi, inter eos qui calumniari parati sunt, et eos qui
affectant instrui, inter abundantes et inopes, factus opprobrium his qui abundabant, et despectio
superbis 22, respiciens eos beatos qui esuriunt et sitiunt iustitiam 23; laborans in utroque, afflictus in
utroque; periclitans ne proiciat margaritas ante porcos, periclitans ne non eroget cibaria conservis:
in hoc aestu quaesivit alium meliorem locum ab hac dispensatione, in qua sic laborat homo et
periclitatur; et suspirans in finem quemdam, ubi ista non erat passurus, in illum, inquam, finem quo
dicturus est bono erogatori Dominus: Intra in gaudium Domini tui 24: Locutus sum, inquit, in lingua
mea. Inter aestus, inter pericula haec, inter difficultates, quia ita delectat lex Domini, ut tamen
propter abundantiam scandalorum refrigescat caritas multorum 25: inter hos ergo aestus: Locutus
sum, inquit, in lingua mea. Cui? Non auditori quem volo erudire, sed exauditori a quo volo erudiri.
Locutus sum in lingua mea, illi a quo intus audio, si quod bonum, si quod verum audio. Quid locutus
es? Notum, inquit, mihi fac, Domine, finem meum. Transilivi enim quaedam, et veni ad quaedam; et
ea in quae veni, meliora sunt eis a quibus transilivi: sed restat adhuc quod transiliendum sit. Non
enim hic remanebimus, ubi tentationes, ubi scandala, ubi auditores et calumniatores patimur.
Finem meum notum mihi fac: finem qui mihi deest, non cursum qui mihi adest.

Desiderium beatitudinis.
6. Finem illum dicit, quem currens intuebatur Apostolus, et de sua imperfectione confitebatur, aliud
in se intuens, aliud alibi quaerens. Ait enim: Non quia iam acceperim, aut iam perfectus sim,
fratres, ego meipsum non arbitror apprehendisse. Et ne diceres: Si non apprehendit Apostolus, ego
apprehendi? si perfectus non est Apostolus, ego perfectus sum? vide quid agat, attende quid dicat.
Quid ergo agis, Apostole? Nondum apprehendisti, nondum perfectus es? Quid agis? ad quam
actionem me hortaris? quid mihi imitandum sequendumque proponis? Unum autem, inquit, quae
retro sunt oblitus, in ea quae ante sunt extentus, secundum intentionem sequor ad palmam
supernae vocationis Dei in Christo Iesu 26: secundum intentionem, nondum secundum
perventionem, nondum secundum apprehensionem. Non relabamur unde iam transilivimus, nec
remaneamus in illis in quae iam venimus. Curramus, intendamus, in via sumus: nec tam sis securus

198

