mutabitur, et amplecteris pacem, ubi tibi nemo molestus erit. Ibi enim est perfecta pax, ubi non
esuries. Nam hic tibi pacem facit panis: subduc panem, et vide quale bellum erit intra viscera tua.
Ipsi iusti quomodo gemunt hic, fratres? ut sciatis quia quaerimus hic pacem, consequemur autem in
fine. Sed ex parte hic habeamus, ut ex toto illic habere mereamur. Quid est, ex parte? Concordes
simus hic, diligamus proximum quomodo nos. Sic dilige fratrem quomodo teipsum, habe cum illo
pacem. Sed non possunt nisi existere rixae aliquae, quomodo inter fratres et inter sanctos
exstiterunt, inter Barnabam et Paulum 29: sed non quae occiderent concordiam, non quae
interimerent caritatem. Nam et tibi ipsi resistis aliquando, et tamen non te odisti. Omnis enim quem
poenitet aliquid, rixatur secum. Peccavit, redit, irascitur sibimetipsi hoc fecisse, illud commisisse.
Rixam ergo secum habet, sed ista rixa ad concordiam tendit. Vide quomodo secum rixetur, et dicat
quidam iustus: Quare tristis es, anima mea, et quare conturbas me? Spera in Dominum, quoniam
adhuc confitebor illi 30. Cum dicit animae suae, Quare conturbas me; utique turbabat illum. Volebat
forte ipse pati pro Christo, et anima ipsius contristabatur. Et ille qui sciebat et dicebat: Quare tristis
es, anima mea, et quare conturbas me; pacem adhuc secum non habebat: sed ex mente haerebat
Christo, ut sequeretur illum anima eius, et non illum conturbaret. Ergo quaerite pacem, fratres.
Dominus dixit: Haec loquor vobis, ut in me habeatis pacem. Pacem in terra vobis non promitto 31. In
ista vita pax vera non est, nec tranquillitas. Gaudium immortalitatis, societas Angelorum
promittitur. Sed quisquis non illam cum hic est quaesierit, non illam habebit cum venerit.

Deus noster plenus est caritate.
20. [v 16.] Oculi Domini super iustos. Noli ergo timere, labora: oculi Domini super te sunt. Et aures
eius ad preces eorum. Quid vis amplius? Si murmurantem servum in domo magna non audiret
paterfamilias, quereretur, et diceret: Quanta hic patimur, et nemo nos audit! Numquid dicis illud de
Deo: Quanta patior, et nemo me audit? Si audiret me, forte dicis, tolleret mihi tribulationem: clamo,
et tribulor. Tantum tu tene vias eius, et quando tribularis audit te. Sed medicus est, adhuc putre
habes nescio quid. Clamas: sed adhuc secat; et non tollit manum, nisi secuerit quantum videtur.
Etenim medicus crudelis est qui exaudit hominem, et parcit vulneri et putredini. Matres quomodo
fricant in balneis ad salutem filios? Nonne parvuli clamant inter manus earum? Illae ergo crudeles
sunt, ut non parcant, non exaudiant lacrymas? Nonne plenae sunt pietate? Et tamen clamant pueri,
et non eis parcitur. Sic et Deus noster plenus est caritate: sed ideo videtur non exaudire, ut sanet et
parcat in sempiternum.
21. [v 17.] Oculi Domini super iustos, et aures eius ad preces eorum. Forte dicunt mali: Ergo
securus facio mala, quia non super me sunt oculi Domini: iam Deus ad iustos attendit, me non
videt, et quidquid fecero, securus facio. Statim subiecit videns cogitationes hominum Spiritus
sanctus, et ait: Oculi Domini super iustos, et aures eius ad preces eorum: vultus autem Domini
super facientes mala, ut perdat de terra memoriam eorum.

Dominus eruet nos a malis.
22. [v 18.] Clamaverunt iusti, et Dominus exaudivit eos, et ex omnibus tribulationibus eorum eruit
eos. Iusti erant tres pueri: de camino clamaverunt ad Dominum, et in laudibus eorum ignes
friguerunt. Accedere et laedere flamma non potuit laudantes Deum innocentes et iustos pueros, et
eruit eos de flamma 32. Dicit aliquis: Ecce vere iusti qui exauditi sunt, sicut scriptum est:
Clamaverunt iusti, et Dominus exaudivit eos, et ex omnibus tribulationibus eorum eruit eos: ego
autem clamavi, et non me eruit; aut ego non sum iustus, aut non facio quae mihi iubet, aut forte
me ille non videt. Noli timere, tantum fac quod iubet; et site non eruit corporaliter, eruet spiritaliter.
Ille enim qui tulit de flamma tres pueros, numquid tulit de flamma Machabaeos? Nonne illi in
ignibus hymnizabant, illi in ignibus exspirabant 33? Deus trium puerorum, nonne ipse est et
Machabaeorum? Illos eruit, et illos non eruit; imo utrosque eruit: sed tres pueros sic eruit, ut et
carnales confunderentur; Machabaeos autem ideo non sic eruit, ut illi qui persequebantur in poenas
maiores irent, cum putabant se oppressisse martyres Dei. Eruit Petrum, quando venit ad illum
angelus, cum esset in vinculis, et ait illi: Surge, et exi: et subito soluta sunt vincula, et secutus est
angelum, et eruit illum 34. Numquid Petrus perdiderat iustitiam, quando non illum eruit de cruce?
Non eruit tunc? Et eruit tunc. An ideo diu vixit, ut iniustus fieret? Forte plus eum exaudivit postea
quam prius, quando illum vere de omnibus pressuris eruit. Nam quando primum illum eruit, quanta
ille pertulit postea! Illuc enim misit postea, ubi nihil mali pati potuisset.

Altus est Deus, humilis sit christianus.
146

