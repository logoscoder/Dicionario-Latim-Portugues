dicitis, in cordibus vestris dicite; id est, nolite esse populus de quo dictum est: Labiis me honorant,
cor autem eorum longe est a me 11. In cubilibus vestris compungimini: hoc est quod iam dictum est,
in cordibus; haec enim sunt cubilia de quibus et Dominus monet, ut intus oremus clausis ostiis 12.
Compungimini autem, aut ad poenitentiae dolorem refertur, ut se ipsam anima puniens compungat,
ne in Dei iudicio damnata torqueatur; aut ad excitationem, ut evigilemus ad videndam lucem
Christi, tamquam stimulis adhibitis. Nonnulli autem non compungimini, sed aperimini, dicunt melius
legi; quoniam in graeco Psalterio est
, quod refertur ad illam dilatationem cordis, ut
excipiatur diffusio caritatis per Spiritum sanctum.
7. [vv 6.7.] Sacrificate sacrificium iustitiae, et sperate in Domino. Idem dicit in alio psalmo:
Sacrificium Deo spiritus contribulatus 13. Quare non absurde hic accipitur ipsum esse sacrificium
iustitiae, quod fit per poenitentiam: quid enim iustius, quam ut suis unusquisque peccatis, quam
alienis potius irascatur, seque ipsum puniens mactet Deo? An sacrificium iustitiae opera iusta sunt
post poenitentiam? Nam et interpositum diapsalma, non absurde fortassis insinuat etiam transitum
de vita veteri ad vitam novam: ut exstincto vel infirmato per poenitentiam vetere homine,
sacrificium iustitiae secundum regenerationem novi hominis offeratur Deo, cum se offert ipsa
anima iam abluta, et imponit in altare fidei, divino igne, id est, Spiritu sancto comprehendenda; ut
iste sit sensus: Sacrificate sacrificium iustitiae, et sperate in Domino, id est: Recte vivite, et sperate
donum Spiritus sancti, ut vos veritas, cui credidistis, illustret.

In interiore homine habitat Christus.
8. Sed tamen Sperate in Domino, clause adhuc dictum est. Sperantur autem quae, nisi bona? Sed
quia unusquisque id bonum vult a Deo impetrare quod diligit, nec facile inveniuntur qui diligant
bona interiora, id est, ad interiorem hominem pertinentia, quae sola diligenda sunt, caeteris autem
ad necessitatem utendum, non ad gaudium perfruendum; admirabiliter cum dixisset: Sperate in
Domino, subiecit: Multi dicunt: Quis ostendit nobis bona? Qui sermo, et quae interrogatio quotidiana
est omnium stultorum et iniquorum; sive pacem et tranquillitatem vitae saecularis desiderantium,
et propter perversitatem generis humani non invenientium, qui etiam caeci accusare audent
ordinem rerum, cum involuti meritis suis putant tempora esse peiora quam praeterita fuerunt; sive
de ipsa futura vita, quae nobis promittitur, dubitantium vel desperantium, qui saepe dicunt: Quis
novit si vera sunt, aut quis venit ab inferis ut ista nuntiaret? Magnifice igitur et breviter, sed
intrinsecus videntibus, ostendit quae bona quaerenda sint, respondens illorum interrogationi qui
dicunt: Quis ostendit nobis bona? Signatum est, inquit, in nobis lumen vultus tui, Domine. Hoc
lumen est totum hominis et verum bonum, quod non oculis, sed mente conspicitur. Signatum
autem dixit in nobis, tamquam denarius signatur regis imagine: homo enim factus est ad imaginem
et similitudinem Dei 14, quam peccando corrupit: bonum ergo eius est verum atque aeternum, si
renascendo signetur. Et ad hoc credo pertinere, quod quidam prudenter intellegunt, illud quod
Dominus viso Caesaris nummo ait: Reddite Caesari quod Caesaris est, et Deo quod Dei est 15;
tamquam si diceret: Quemadmodum Caesar a vobis exigit impressionem imaginis suae, sic et
Deus; ut quemadmodum illi redditur nummus, sic Deo anima lumine vultus eius illustrata atque
signata. Dedisti laetitiam in cor meum. Non ergo foris quaerenda est laetitia, ab his qui adhuc
graves corde diligunt vanitatem et quaerunt mendacium, sed intus ubi signatum est lumen vultus
Dei: in interiore enim homine habitat Christus 16, ut ait Apostolus; ad ipsum enim pertinet videre
veritatem, cum ille dixerit: Ego sum veritas 17. Et cum loquebatur in Apostolo dicente: An vultis
experimentum eius accipere qui in me loquitur Christus? 18 non ei foris utique; sed in ipso corde, id
est, in illo cubili ubi orandum est 19, loquebatur.
9. [vv 8.9.] Sed homines temporalia sectantes, qui certe multi sunt, nihil aliud noverunt dicere, nisi
Quis ostendit nobis bona? cum vera et certa bona intra semetipsos videre non possint. Itaque
consequenter de his rectissime dicitur, quod adiungit: A tempore frumenti, vini et olei sui
multiplicati sunt. Non enim vacat, quod additum est, sui: est enim et frumentum Dei, siquidem est
panis vivus qui de coelo descendit 20; est et vinum Dei, nam Inebriabuntur, inquit, ab ubertate
domus tuae 21 est et oleum Dei, de quo dictum est: Impinguasti in oleo caput meum 22. Isti autem
multi qui dicunt: Quis ostendit nobis bona? et regnum coelorum intra se esse non vident 23, a
tempore frumenti, vini et olei sui multiplicati sunt. Non enim multiplicatio semper ubertatem
significat, et non plerumque exiguitatem: cum dedita temporalibus voluptatibus anima semper
exardescit cupiditate, nec satiari potest, et multiplici atque aerumnosa cogitatione distenta,
simplex bonum videre non sinitur; qualis est illa de qua dicitur: Corpus enim, quod corrumpitur,
aggravat animam, et deprimit terrena inhabitatio sensum multa cogitantem 24. Talis anima
temporalium bonorum decessione et successione, id est, a tempore frumenti, vini et olei sui,

9

