6. [v. 5.] Et quoniam de futuro ista dicuntur, quamvis verba praeterita sonent; sequitur, et dicit:
Converte nos, Deus sanitantium nostrarum. Quod modo narrabat quasi factum esset, quomodo orat
ut fiat; nisi quia voluit ostendere praeterita verba se in prophetia dixisse? Nondum autem factum
esse quod dicebat iam factum, hinc ostendit, quia orat ut fiat: Converte nos, Domine sanitatum
nostrarum; et averte iracundiam tuam a nobis. Non iamdudum dicebas: Avertisti captivitatem
Iacob; operuisti omnia peccata eorum: sedasti omnem iram tuam; aversus es ab ira indignationis
tuae? Quomodo hic: Et averte iracundiam tuam a nobis? Respondet tibi Propheta: Illa dico quasi
facta, quia video futura; quia vero nondum facta sunt, oro ut veniant, quae iam vidi. Averte
iracundiam tuam a nobis.
7. [v. 6.] Non in aeternum irascaris nobis. De ira Dei enim mortales sumus, et de ira Dei in ista terra
in egestate et labore vultus nostri manducamus panem. Hoc enim audivit Adam, quando
peccavit 11; et Adam ille omnes nos eramus, quia in Adam omnes moriuntur: quod ille audivit,
secutum est et nos. Non enim eramus iam nos, sed eramus in Adam: ideo quidquid evenit ipsi
Adam, secutum est et nos, ut moreremur; omnes quippe in illo fuimus. Ea enim peccata parentum
non pertinent ad filios, quae faciunt parentes iam natis filiis: iam enim natis filii ad se pertinent, et
parentes ad se pertinent. Itaque illi qui nati sunt, si tenuerint vias parentum suorum malas, necesse
est portent et merita ipsorum: si autem mutaverint se, et non fuerint imitati parentes malos,
incipiunt habere meritum suum, non meritum parentum suorum. Usque adeo autem non tibi obest
peccatum patris tui, si te mutaveris, ut nec ipsi patri tuo obsit, si se mutaverit. Sed iam quod
accepit ad mortalitatem istam radix nostra, duxit de Adam. Quid duxit? Istam fragilitatem carnis,
hoc tormentum dolorum, hanc domum paupertatis, hoc vinculum mortis, et laqueos tentationum:
portamus omnia ista in carne hac; et ira Dei est ista, quia vindicta Dei est. Sed quia futurum erat ut
regeneraremur, et credendo novi efficeremur, atque in resurrectione omnis illa mortalitas
absumeretur, et novitas totius hominis repararetur; sicut enim in Adam omnes moriuntur, sic et in
Christo omnes vivificabuntur 12: hoc videns Propheta ait: Non in aeternum irascaris nobis, vel
extendas iram tuam a generatione in generationem. Fuit prima generatio mortalis de ira tua; erit
altera generatio immortalis de misericordia tua.

Dei donum, conversio.
8. [v. 7.] Quid ergo? hoc tibi tu praestitisti, o homo, ut quia conversus es ad Deum, merereris
misericordiam ipsius; qui autem conversi non sunt, non sunt adepti misericordiam, sed invenerunt
iram? Quid autem, ut convertereris, posses, nisi vocareris? Nonne ille qui te vocavit aversum, ipse
praestitit ut convertereris? Noli tibi ergo arrogare nec ipsam conversionem; quia nisi te ille vocaret
fugientem, non posses converti. Propterea et ipsius conversionis beneficium Deo tribuens Propheta,
hoc orat, et dicit: Deus, tu convertens vivificabis nos. Et non quasi nos ipsi nostra sponte sine
misericordia tua convertimur ad te, et tu vivificabis nos: sed, tu convertens vivificabis nos; ut non
solum vivificatio nostra a te sit, sed etiam ipsa conversio ut vivificemur. Deus tu convertens
vivificabis nos; et plebs tua laetabitur in te. Malo suo laetabitur in se; bono suo laetabitur in te.
Quando enim voluit habere gaudia de se, invenit planctum in se: nunc vero quia totum gaudium
nostrum Deus est, qui vult securus gaudere, in illo gaudeat, qui non potest perire. Quid enim,
fratres mei, gaudere vultis in argento? Aut argentum perit, aut tu; et nemo scit quid prius:
verumtamen illud constat, quia utrumque periturum est; quid prius, incertum est. Nam nec homo
hic potest manere semper, nec argentum hic potest manere semper; sic aurum, sic vestis, sic
domus, sic pecunia, sic lata praedia, sic postremo lux ista. Noli ergo velle gaudere in istis: sed
gaude in illa luce quae non habet occasum; gaude in illa luce quam non praecedit hesternus dies,
nec sequitur, crastinus. Quid est ista lux? Ego sum, inquit, lux mundi 13. Qui tibi dicit: Ego sum lux
mundi, vocat te ad se. Cum vocat te, convertit te; cum convertit te, sanat te; cum sanaverit te,
videbis conversorem tuum, cui dicitur: Et plebs tua laetabitur in te.

Inchoata et perfecta salus.
9. [v. 8.] Ostende nobis, Domine, misericordiam tuam. Hoc est quod cantavimus, et iam hinc
diximus. Ostende nobis, Domine, misericordiam tuam; et salutare tuum da nobis; salutare tuum,
Christum tuum. Felix est cui ostendit Deus misericordiam suam. Ipse est qui superbire non potest,
cui Deus ostendit misericordiam suam. Ostendendo enim illi misericordiam suam, persuadet illi quia
quidquid boni habet ipse homo, non habet nisi ab illo qui omne bonum nostrum est. Et cum viderit
homo quidquid boni habet non se habere a se, sed a Deo suo; videt quia totum quod in illo
laudatur, de misericordia Dei est, non de meritis ipsius: et videndo ista non superbit, non
superbiendo non extollitur, non se extollendo non cadit, non cadendo stat, stando inhaeret,
inhaerendo manet, manendo perfruitur, et laetatur in Domino Deo suo. Erunt illi deliciae ipse qui

562

