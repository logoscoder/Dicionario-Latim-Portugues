vero per filios Ephraem universam illam generationem amaricantem intellegi voluit, locutio est a
parte totum significans. Et ideo fortasse electa est ista pars, ex qua ille populus totus significaretur,
quia de his potissimum boni aliquid exspectandum fuit; quia ex illo nati sunt, quem nepotem suum
Iacob, quamvis a patre eius tamquam minorem ad sinistram constitutum, manu tamen dextera
benedixit, eumque maiori fratri arcana benedictione praeposuit 41; ut quod ita hoc loco tribus illa
culpatur, nec apparuisse in ea quod illa benedictio promittebat ostenditur, satis intellegamus quod
etiam tunc ex verbis patriarchae Iacob longe aliud figurabatur, quam prudentia carnis exspectat.
Figurabatur enim quod futuri essent novissimi qui erant primi, et primi futuri essent qui erant
novissimi 42, per Salvatoris adventum, de quo dictum est: Qui post me venit, ante me factus est 43.
Sic Abel iustus maiori praelatus est fratri 44, sic Ismaeli Isaac 45, sic Esau congemino suo, sed tamen
prius nato, ipse Iacob 46; sic Phares et ipse congeminum suum, qui prius manum ex utero miserat,
et coeperat nasci, etiam nascendo praecessit 47; sic David maioribus praelatus est fratribus 48: et
propter quod istae omnes atque aliae similes, non solum dictorum, sed etiam factorum parabolae
praecesserunt, sic populo Iudaeorum praelatus est populus christianus, pro quo redimendo,
quemadmodum Abel a Cain 49, sic a Iudaeis occisus est Christus. Hoc praefiguratum est enim etiam
cum Iacob decussatim porrectis manibus, dextera tetigit Ephraem ad sinistram constitutum;
eumque praeposuit Manasse ad dexteram constituto, quem sinistra ipse tangebat. Nam secundum
carnem filii Ephraem intendentes et mittentes arcus, conversi sunt in die belli.

De timore poenae et iustitiae delectatione. Dei Spiritus cor hominis mutat.
10. [v 10.] Quid sit autem quod ait: Conversi sunt in die belli, consequentia docent, quibus id
apertissime exposuit: Non observaverunt, inquit, testamentum Dei, et in lege eius noluerunt
ambulare. Ecce quid est: Conversi sunt in die belli: non observaverunt testamentum Dei. Ubi arcus
tendentes et mittentes, etiam promissionis promptissimae verba protulerunt, dicentes:
Quaecumque locutus est Dominus Deus noster, faciemus et audiemus 50. Conversi sunt in die belli:
quia promissionem obedientiae, non auditio, sed tentatio probat. Cuius est autem cum Deo spiritus
creditus, fidelem tenet Deum, qui non eum permittet tentari super quod potest; sed faciet cum
tentatione etiam exitum, ut possit sustinere, ne convertatur in die belli 51. Qui autem in se, non in
Deo gloriatur 52, quantumvis iactet pollicitationem virtutis suae, velut tendens et mittens arcus,
convertitur in die belli. Quia enim non est creditus cum Deo spiritus eius, non est cum illo etiam
Spiritus Dei; et, sicut scriptum est: Quia non credidit, ideo non protegetur 53. Quod vero cum
dixisset: Non observaverunt testamentum Dei, adiecit et ait: Et in lege eius noluerunt ambulare;
repetitio est superioris sententiae, cum quadam eius expositione: hoc enim appellavit, legem eius,
quod supra dixerat testamentum Dei; ut illud quod dictum est, non custodierunt, repetitum
intellegatur in eo, ambulare noluerunt. Sed cum brevius dici posset: Et in lege eius non
ambulaverunt, nonnihil mihi videtur in hoc verbo nos quaerere voluisse, quod maluit dicere,
noluerunt ambulare, quam, non ambulaverunt. Poterat enim putari lex operum quasi sufficere ad
iustificationem, cum ea quae praecipiuntur, forinsecus fiunt ab eis hominibus qui mallent non
praecipi quae non ex corde faciunt, et tamen faciunt; ac per hoc quasi videntur ambulare in lege
Dei, sed nolunt ambulare: non enim ex corde faciunt. Ex corde autem nullo modo fieri potest, quod
formidine fit poenae, non dilectione iustitiae. Nam quantum attinet ad facta quae forinsecus
aguntur: et qui timent poenam, et qui amant iustitiam non furantur; et ideo pares sunt manu,
dispares corde; pares opere, dispares voluntate. Ideo illi sic notati sunt: Generatio, inquit, quae cor
non direxit suum. Non dictum est, opera: sed, cor. Directo enim corde, recta sunt opera: cum autem
cor directum non est, opera recta non sunt, etiamsi recta videantur. Et unde cor non direxit prava
generatio, satis aperuit, cum ait: Et non est creditus cum Deo spiritus eius. Rectus est enim Deus:
et ideo recto adhaerens, tamquam incommutabili regulae, potest fieri rectum quod in se fuit
pravum cor hominis. Ut autem cor cum illo sit, et per hoc rectum esse possit, acceditur ad eum, non
pede, sed fide. Ideo dicitur etiam in Epistola ad Hebraeos de illa ipsa generatione prava et
amaricante: Non profuit sermo auditus illis non contemperatis fidei eorum qui obaudierunt 54.
Voluntas igitur quae est in corde recto, paratur a Domino, fide praecedente, qua acceditur ad Deum
rectum, ut cor fiat rectum. Quae fides, praeveniente et vocante misericordia Dei, per obedientiam
suscitatur; et applicare incipit ad Deum cor, ut dirigatur; et quanto magis magisque dirigitur, tanto
magis videt quod non videbat, et valet quod non valebat. Hoc non fecerat Simon, cui Petrus
apostolus dixit: Non est tibi pars neque sors in hac fide; cor enim tuum non est rectum cum Deo 55.
Ibi enim ostendit quia non potest esse rectum sine Deo, ut incipiant homines, non tamquam servi
sub lege ambulare metuentes, sed in lege tamquam filii volentes, in qua illi ambulare noluerunt, et
sub illa rei remanserunt. Hanc enim voluntatem non timor, sed caritas habet, quae diffunditur in
cordibus credentium per Spiritum sanctum 56. Quibus dicitur: Gratia salvi facti estis per fidem, et
hoc non ex vobis, sed Dei donum est; non ex operibus, ne forte quis extollatur. Ipsius enim sumus
figmentum, creati in Christo Iesu in operibus bonis, quae praeparavit Deus ut in illis ambulemus 57.

518

