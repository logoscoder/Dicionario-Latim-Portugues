quomodo iam tenetur corpus tuum, non teneatur et anima tua, sis liber in vinculis. Eruar ex his qui
oderunt me, et de profundo aquarum.

Peccata sunt accusanda, non excusanda.
19. [v 16.] Non me demergat tempestas aquae. Sed iam demersus erat. Veni in altitudinem maris,
tu dixisti; et tempestas demersit me 73, tu dixisti. Demersit secundum carnem, non demergat
secundum spiritum. Quibus dictum est: Si vos persecuti fuerint in una civitate, fugite in aliam 74;
hoc eis dictum est, ut nec carne haererent, nec spiritu. Non enim appetendum est ut haereamus vel
carne; sed quantum possumus, vitare debemus. Si vero haeserimus, et in manus peccatorum
venerimus, iam corpore haesimus; fixi sumus in limo profundi: restat pro anima deprecari ut non
inhaereamus, id est non consentiamus; non nos demergat tempestas aquae, ut eamus in
profundum limi. Neque absorbeat me profundum, neque coartet super me puteus os suum. Quid
est hoc, fratres? quid deprecatus est? Magnus est puteus profunditas iniquitatis humanae: illuc
quisque si ceciderit, in altum cadet. Sed tamen ibi positus, si confitetur peccata Deo suo, non super
eum claudet puteus os suum: ut est in alio quodam psalmo scriptum: De profundis clamavi ad te,
Domine; Domine, exaudi vocem meam 75. Si autem factum in illo fuerit quod alia sententia
Scripturae dicit: Peccator, cum venerit in profundum malorum, contemnet 76; clausit super eum
puteus os suum. Quare clausit os suum? Quia clausit os illius. Perdidit enim confessionem; vere
mortuus est, impletumque in eo est quod alibi dicitur: A mortuo, velut qui non sit, perit confessio 77.
Metuenda ista res vehementer, fratres. Si videris hominem fecisse iniquitatem, mersus est in
puteum: quando autem illi dixeris iniquitatem ipsius, et dixerit: Vere peccavi, fateor; non super eum
clausit puteus os suum: cum autem videris eum dicere: Quid enim mali feci? factus est defensor
peccati sui; clausit super eum puteus os suum, qua eruatur non habet. Amissa confessione, non erit
locus misericordiae. Tu factus es peccati tui defensor; quomodo erit Deus liberator? Ut ergo sit ille
liberator, tu esto accusator.

86

IN EUNDEM PSALMUM 68
ENARRATIO
Sermo 2

Dei misericordia suavis.
1. [vv 17.18.] Posterior pars psalmi de quo hesterno die locuti sumus Caritati Vestrae, hodie nobis
explicanda remanserat. Et video esse tempus reddendi debiti, si tamen eius prolixitas non nos
etiam hodie debitores reliquerit. Itaque hoc praeloquor, et peto ne diuturnum sermonem in his quae
manifesta sunt exspectetis. Ita enim possumus in obscurioribus necessitate immorari, et fortasse
supplere quod debemus, ut aliis diebus alia debeamus, aliaque reddamus. Videamus ergo quae
sequuntur. Posteaquam dixit: Neque coarctet super me puteus os suum; quod hesterno die
commendavimus Caritati Vestrae, ut omni animi intentione et fide pietatis caveamus ne hoc
maledictum superveniat nobis. Tunc enim coarctat puteus super hominem os suum, id est
profunditas iniquitatis, quando non solum mersus in peccatis iacet, sed etiam perdit aditum
confessionis. Quando autem dicit homo: Peccator sum; radiatur aliquo lumine etiam profunditas
putei. Sequitur ergo, inter passiones exclamans Dominus noster Iesus Christus, caput et corpus;
sicut commendavimus, ut quibusdam locis, capitis verba cognoscatis; quae autem dicta fuerint ita
ut capiti convenire non possint, ad corpus referatis. Sic enim loquitur Christus tamquam unus; quia
et vere unus de quo dictum est: Erunt duo in carne una 1. Si enim in carne una, quid miraris quia et
in voce una? Sequitur ergo: Exaudi me, Domine, quoniam suavis est misericordia tua. Hanc causam
asseruit quare debeat exaudiri, quia suavis est misericordia Dei. Nonne magis hoc erat consequens
ut diceret: Exaudi me, Domine, ut suavis mihi sit misericordia tua? Quare ergo: Exaudi me, Domine,
quoniam suavis est misericordia tua! Suavitatem misericordiae Domini de tribulatione sua
commendavit aliis quodammodo verbis, cum dixit: Exaudi me, Domine, quoniam tribulor. Revera
enim qui dicit: Exaudi me, Domine, quoniam tribulor, causam dicit quare se exaudiri roget: sed
homini in tribulatione posito, necesse est ut suavis sit misericordia Dei. De hac suavitate
misericordiae Dei videte quid alio loco Scriptura dicat: Sicut pluvia in siccitate, ita speciosa est
misericordia Dei in tribulatione 2. Quod ibi ait, speciosa; hoc ait hic, suavis. Nec panis dulcis esset,
nisi fames praecederet. Ergo et quando Dominus permittit aut facit ut in tribulatione aliqua simus,
etiam tunc misericors est; non enim alimentum subtrahit, sed desiderium movet. Itaque quid ait
modo: Exaudi me, Domine, quoniam suavis est misericordia tua? Iam noli differre exauditionem; in

441

