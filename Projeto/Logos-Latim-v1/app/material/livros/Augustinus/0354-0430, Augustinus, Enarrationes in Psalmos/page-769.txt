est propter oleum, ut eos mea morte deficientes, mea resurrectione firmarem, et misso Spiritu
sancto ungerem, qui non ad eos venisset, nisi ego abiissem. Hoc enim dixerat: Non potest ille
venire, nisi ego abiero 76: et Evangelista dixit: Nondum erat Spiritus datus, quia Iesus nondum
fuerat glorificatus 77. Nondum erat immutata caro eius. Sive autem per aquam propter ablutionem
vel irrigationem, sive per oleum propter exsultationem et inflammationem caritatis, significetur
Spiritus sanctus; non ideo est a seipso diversus, quia signa diversa sunt. Multum enim diversa sunt
etiam leo et agnus, et tamen utroque significatus est Christus. Leo propter aliud, agnus propter
aliud; non tamen alius: quia nec fortis est agnus, nec innocens leo; Christus autem et innocens est
ut agnus, et fortis ut leo. Dicit autem apud Isaiam ipse Iesus Christus: Spiritus Domini super me,
propter quod unxit me 78.
27. [v 25.] Et ego factus sum opprobrium illis: per mortem crucis. Christus enim nos redemit de
maledicto Legis, factus pro nobis maledictum 79. Viderunt me, et moverunt capita sua. Quia
viderunt pependisse, non viderunt resurrexisse; viderunt quando genua eius sunt infirmata, non
viderunt quando est caro immutata.
28. [v 26.] Adiuva me, Domine Deus meus, salvum me fac secundum misericordiam tuam. Hoc ad
totum referri potest, id est et ad caput, et ad corpus: ad caput, propter formam servi; ad corpus,
propter ipsos servos. Potuit enim et in eis dicere Deo: Adiuva me, et, salvum me fac; in quibus
Saulo dixit: Quid me persequeris? 80 Quod autem addidit, secundum misericordiam tuam; gratuita
gratia commemoratur, non ex operum debito.

Manus Dei intellegamus esse Christum
29. [v 27.] Et sciant quoniam manus tua haec, et tu, Domine, fecisti eam. De his dixit, sciant, pro
quibus saevientibus et oravit; quia in eis quibus factus est opprobrium moventibus in eius
illusionem capita sua, erant etiam hi qui in eum postea crediderunt. Discant autem qui formam
humani corporis Deo tribuunt, quomodo habeat Deus manum. Si enim quod facit, manu facit,
numquid et ipsam manum suam manu facit? Quomodo ergo hic dictum est: Et sciant quoniam
manus tua haec, et tu, Domine, fecisti eam? Intellegamus itaque manum Dei esse Christum: unde
alibi dicitur: Et brachium Domini cui revelatum est? 81 Haec manus et erat, et fecit eam; quia: In
principio erat Verbum, et Verbum caro factum est 82: et erat sine tempore secundum divinitatem, et
factus est ei ex semine David secundum carnem 83.
30. [v 28.] Maledicent illi, et tu benedices. Vana est ergo et falsa maledictio filiorum hominum,
diligentium vanitatem 84, et quaerentium mendacium; Deus autem cum benedicit, facit quod dicit.
Qui insurgunt in me, confundantur. Ut enim insurgant aliquid se adversus me proficere arbitrantur;
sed cum exaltatus fuero super coelos, et esse coeperit super omnem terram gloria mea,
confundentur. Servus autem tuus laetabitur: sive in dextera Patris, sive in membris suis laetantibus,
et inter tentationes in spe, et post tentationes in aeternum.
31. [v 29.] Induantur qui detrahunt mihi pudorem: id est, pudeat eos detraxisse mihi. Sed hoc
potest et in bono accipi, dum corriguntur. Et operiantur sicut diploidem confusionem suam. Diplois
duplex pallium est. Nam quidam etiam sic interpretati sunt istum versum: Et operiantur sicut
pallium duplex confusionem suam. Intellegitur autem, confundantur et intus et foris, id est et coram
Deo et coram hominibus.

Cum Christi membra Deum laudant, Christi voce et corde laudant.
32. [v 30.] Confitebor Domino nimis in ore meo, Nimis dici solet in consuetudine sermonis latini,
quod plus est quam debet: cui contrarium est parum, quod minus est quam debet. Sed nimis,
graece
dicitur; iste autem versus non habet
, sed habet
. Quod quidam nostri
sic interpretati sunt, ut pro eo ponerent aliquando nimis, aliquando valde. Sed si nimis pro eo quod
est valde intellegatur, potest et in laude poni; nam et ista confessio laudem significat. Ita enim
sequitur: Et in medio multorum laudabo eum. Dicit etiam in alio psalmo: In medio Ecclesiae cantabo
te 85. Sed cum ipsa cantat Ecclesia, quae corpus est Christi, quomodo in medio Ecclesiae cantat
Ecclesia? Ita et hic multi cum sint membra Christi, si cum ipsi laudant, ille laudat, quia membra sunt
eius; quomodo in medio multorum laudat, quando ipsis multis laudantibus dicitur ipse laudare? An
ideo laudat in medio multorum, quia cum Ecclesia sua est hic usque in consummationem saeculi 86;
ut quod ait, in medio multorum, hoc accipiamus quod ab eisdem multis honoratur? In medio quippe

769

