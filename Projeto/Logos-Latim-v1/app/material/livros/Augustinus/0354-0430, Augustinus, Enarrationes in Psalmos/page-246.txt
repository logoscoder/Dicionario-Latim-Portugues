Unctus est nobis Deus, Christus verus homo et verus Deus.
19. Dilexisti iustitiam, et odisti iniquitatem: propterea unxit te, Deus, Deus tuus. Propterea unxit te,
ut diligeres iustitiam, et odires iniquitatem. Et vide quomodo ait: Propterea unxit te, Deus, Deus
tuus. O tu Deus, unxit te Deus tuus. Deus ungitur a Deo. Etenim in latino putatur idem casus
nominis repetitus: in graeco autem evidentissima distinctio est, quia unum nomen est quod
compellatur, et alterum ab eo qui compellat: Unxit te, Deus. O tu Deus, unxit te Deus tuus:
quomodo si diceret: Propterea unxit te, o tu Deus, Deus tuus. Sic accipite, sic intellegite, sic in
graeco evidentissimum est. Ergo quis est Deus unctus a Deo? Dicant nobis Iudaei. Scripturae istae
communes sunt. Unctus est Deus a Deo: unctum audis, Christum intellege. Etenim Christus a
chrismate: hoc nomen quod appellatur Christus, unctionis est. Nec in aliquo alibi ungebantur reges
et sacerdotes, nisi in illo regno ubi Christus prophetabatur et ungebatur, et unde venturum erat
Christi nomen: nusquam est alibi omnino, in nulla gente, in nullo regno. Unctus est ergo Deus a
Deo: quo oleo, nisi spiritali? Oleum enim visibile in signo est, oleum invisibile in sacramento est,
oleum spiritale intus est. Unctus est nobis Deus, et missus est nobis: et ipse Deus, ut ungeretur,
homo erat: sed ita homo erat, ut Deus esset; ita Deus erat, ut homo esse non dedignaretur: verus
homo, verus Deus; in nullo fallax, in nullo falsus; quia ubique verax, ubique veritas. Deus ergo
homo, et ideo unctus Deus, quia homo Deus, et factus est Christus.

Scala Iacob figura est Christi et Ecclesiae.
20. Hoc figurabatur in eo quod Iacob lapidem sibi ad caput posuerat, et dormierat 57. Iacob
patriarcha lapidem sibi ad caput posuerat; dormiens autem illo lapide ad caput posito, vidit apertis
coelis scalam a coelo in terram, et Angelos ascendentes et descendentes: hoc viso evigilavit, unxit
lapidem, et discessit. In illo lapide intellexit Christum, ideo unxit. Videte ex quo praedicatur
Christus. Quid sibi vult illa unctio lapidis, praesertim apud Patriarchas, qui unum Deum colebant?
Factum est autem in figura, et discessum est. Non enim unxit lapidem, et venit illuc semper
adorare, et sacrificia ibi facere. Expressum est mysterium, non inchoatum sacrilegium. Et videte
lapidem: Lapidem quem reprobaverunt aedificantes, hic factus est in caput anguli 58. Et quia caput
viri Christus 59, propterea lapis ad caput. Attendite magnum sacramentum: lapis Christus. Lapidem
vivum, ait Petrus, ab hominibus reprobatum, a Deo autem electum 60. Et lapis ad caput, quia caput
viri Christus 61. Et unctus lapis quia a chrismate dictus est Christus. Et videntur scalae, revelante
Christo, a terra in coelum, vel a coelo in terram, et ascendentes et descendentes Angeli 62. Quid hoc
sit, melius videbimus, cum testimonium evangelicum ab ipso Domino commemoraverimus. Nostis
quia Iacob ipse est Israel. Illi enim cum Angelo luctanti et praevalenti, et benedicto ab eo cui
praevaluit, nomen mutatum est, ut appellaretur Israel 63: sicut populus Israel praevaluit Christo, ut
crucifigeret eum; et tamen in his qui Christo crediderunt, ab ipso cui praevaluit, benedictus est. Sed
multi non crediderunt, inde claudicatio Iacob. Benedictio et claudicatio. Benedictio in his qui
crediderunt: nam postea novimus ex illo populo multos credidisse. Claudicatio autem in his qui non
crediderunt. Et quia plures non crediderunt, et pauci crediderunt; ideo ut fieret claudicatio, tetigit
latitudinem femoris eius. Quid est latitudo femoris eius? Multitudo generis. Videte ergo scalas illas
Dominus quando vidit Nathanaelem in Evangelio ait: Ecce vere Israelita, in quo dolus non est 64. Sic
enim dicitur de ipso Iacob: Et erat Iacob sine dolo habitans in domo 65: hoc recolens Dominus videns
Nathanaelem sine dolo de gente illa et de populo illo: Ecce vere, inquit, Israelita, in quo dolus non
est. Appellavit Israelitam, in quo dolus non esset, propter Iacob. Et ille Nathanael: Unde me nosti?
Et Dominus: Cum esses sub arbore fici vidi te: id est, cum esses in illo populo sub Lege constitutus,
quae carnali umbra illum populum protegebat, ibi te vidi. Quid est, ibi te vidi? Ibi tui misertus sum.
Ille autem recordatus quod fuerat etiam sub arbore fici in veritate, admiratus, quia putabat se a
nemine visum cum ibi esset, confitetur et dicit: Tu es Filius Dei, tu es rex Israel. Quis hoc dixit? Qui
audierat quod verus esset Israelita, et dolus in illo non esset. Et Dominus: Quia dixi tibi: Vidi te sub
arbore fici, credidisti; maiora horum videbis. Loquitur cum Israel, cum Iacob, cum illo qui sibi
lapidem ad caput posuerat. Maiora horum videbis. Quae maiora? Quia iam lapis ille ad caput est.
Amen dico vobis, videbitis coelum apertum, et Angelos Dei ascendentes et descendentes super
Filium hominis 66. Angeli Dei ascendant et descendant per scalas illas, fiat hoc in Ecclesia, Angeli
Dei annuntiatores sunt veritatis: ascendant et videant: In principio erat Verbum, et Verbum erat
apud Deum, et Deus erat Verbum. Descendant, et videant, quia Verbum caro factum est, et
habitavit in nobis 67. Ascendant, ut erigant magnos: descendant, ut nutriant parvos. Vide
ascendentem Paulum: Sive mente excessimus, Deo. Vide descendentem: Sive temperantes sumus,
vobis 68. Vide ascendentem: Sapientiam loquimur inter perfectos. Vide descendentem: Lac vobis
potum dedi, non escam 69. Hoc fit in Ecclesia: ascendunt et descendunt Angeli Dei super Filium
hominis: quia sursum est Filius hominis, ad quem ascendunt corde, id est caput eius; et deorsum
Filius hominis, id est corpus eius. Membra eius hic sunt, caput sursum est: ascenditur ad caput,

246

