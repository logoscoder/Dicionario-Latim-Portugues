necesse est ut ipse incidat in eam. Intendite, fratres mei, christianos oculos habete, nolite decipi
visibilibus. Forte enim alicui vestrum, quia hoc dixi, subvenit modo aliquis qui voluit fratri suo
fraudem facere, et voluit ei aliquas insidias machinari, et machinatus est, et implevit, et cecidit
frater in insidias eius, et spoliatus est, aut pressus est, sive carcere, sive falso testimonio, sive
aliqua nefaria criminatione circumventus: videtur autem iste oppressus, ille oppressisse; iste victus,
ille vicisse; et falsum putatur quod diximus, quoniam quicumque foveam paraverit fratri suo, ipse
cadit in eam. Interrogo vos tamquam christianos, ut sumatis exemplum de his quae iam novimus.
Pagani persecuti sunt martyres, et martyres capti sunt, ligati sunt, in carcerem missi sunt, bestiis
subrecti sunt, alii ferro percussi, alii ignibus concremati: vicerunt persequentes, et victi sunt
martyres? Absit. Quaere gloriam martyrum apud Deum, quaere foveam Paganorum in confossa
conscientia: ibi est enim fovea quo cadit impius, in conscientia mala. Putas eum in foveam non
cecidisse, qui lucem Christi perdidit et caecitate percussus est? Si non caderet in foveam, videret
ante se: nescit qua eat; quomodo qui ambulat in via cum ceciderit in foveam, perdidit viam. Videtis
ergo omnes malefactores perdidisse viam, implicatos facinore. Sed iam te tradidit in manus forte
latronis, aut in manus alicuius iniusti vel circumventi a se iudicis: et tu in pressura es, ille laetatur,
ille exsultat. Noli, iam dixi, noli habere oculos Paganorum: christianos oculos habe. Vides illum qui
exsultat: ipsa exsultatio est fovea ipsius. Melior est enim tristitia iniqua patientis, quam laetitia
iniqua facientis. Ipsa laetitia iniqua facientis, ipsa est fovea: illuc quisque cum ceciderit, oculos
perdit. Te doles, quia perdidisti vestem; et illum non doles, quia perdidit fidem? Quis vestrum
graviore damno percussus est? Ecce ille occidit, tu occideris: vivit ille, tu mortuus es? Absit. Ubi est
fides Christianorum? ubi est ille qui moritur ad tempus? Audiat Dominum suum: Qui credit in me,
licet moriatur, vivit 37. Ergo qui non credit, licet vivat, mortuus est. Foderunt ante faciem meam
foveam, et ipsi inciderunt in eam. Omnibus malis necesse est ut hoc contingat.

Patientia nobis necessaria.
15. [v 8.] Bonorum autem patientia praeparatione cordis excipit voluntatem Dei, et gloriatur in
tribulationibus, dicens quod sequitur: Paratum cor meum, Deus, paratum cor meum; cantabo et
psallam. Quid fecit mihi? Paravit foveam, cor meum paratum est. Ille paravit foveam ad
decipiendum, ego cor non parabo ad perpetiendum? Ille paravit foveam ad opprimendum, ego cor
non parabo ad tolerandum? Propterea ille incidet in eam, ego autem cantabo et psallam. Audi cor
paratum in Apostolo, quia imitatus est Dominum suum: Gloriamur, inquit, in tribulationibus; quia
tribulatio patientiam operatur, patientia probationem, probatio spem, spes vero non confundit: quia
caritas Dei diffusa est in cordibus nostris per Spiritum sanctum qui datus est nobis 38. Erat in
pressuris, in catenis, in carceribus, in plagis, in fame et siti, in frigore et nuditate, in omni
vastatione laborum et dolorum 39, et dicebat: Gloriamur in tribulationibus. Unde, nisi quia paratum
est cor eius? Ideo cantabat et psallebat: Paratum cor meum, Deus, paratum cor meum; cantabo et
psallam.

Christi miracula et passiones implent Evangelium.
16. [v 9.] Exsurge, gloria mea. Ille qui fugerat a facie Saul in speluncam: Exsurge, gloria mea,
glorificetur Iesus post passionem. Exsurge, psalterium et cithara. Quid vocat, ut surgat? Duo organa
video, corpus autem Christi unum video: una caro resurrexit, et duo organa surrexerunt. Alterum
ergo organum psalterium, alterum cithara. Organa dicuntur omnia instrumenta musicorum. Non
solum illud organum dicitur, quod grande est, et inflatur follibus; sed quidquid aptatur ad
cantilenam, et corporeum est, quo instrumento utitur qui cantat, organum dicitur. Distincta sunt
autem inter se ista organa; et volo, quantum Dominus dat, indicare vobis, et quomodo distincta
sunt, et quare distincta, et quare utrique dicatur: Exsurge. Iam diximus, una caro Domini resurrexit;
et dicitur: Exsurge, psalterium et cithara. Psalterium est organum, quod quidem manibus fertur
percutientis, et chordas distentas habet; sed illum locum unde sonum accipiunt chordae, illud
concavum lignum quod pendet et tactum resonat, quia concipit aerem, psalterium in superiore
parte habet. Cithara autem hoc genus ligni concavum et resonans in inferiore parte habet. Itaque in
psalterio chordae sonum desuper accipiunt; in cithara autem chordae sonum ex inferiore parte
accipiunt: hoc interest inter psalterium et citharam. Quid ergo duo haec organa nobis figurant?
Excitat enim Christus Dominus Deus noster psalterium suum et citharam suam, et dicit: Exsurgam
diluculo. Puto quia hic iam agnoscitis Dominum resurgentem. Legimus in Evangelio: videte horam
resurrectionis. Quamdiu per umbras quaerebatur Christus? Luxit, agnoscatur; diluculo resurrexit 40.
Sed quid est psalterium? quid est cithara? Per carnem suam Dominus duo genera factorum
operatus est, miracula et passiones: miracula desuper fuerunt, passiones de inferiore fuerunt. Illa
enim quae fecit miracula, divina erant; sed per corpus fecit, per carnem fecit. Caro ergo divina
operans, psalterium est: caro humana patiens, cithara est. Sonet psalterium; illuminentur caeci,

338

