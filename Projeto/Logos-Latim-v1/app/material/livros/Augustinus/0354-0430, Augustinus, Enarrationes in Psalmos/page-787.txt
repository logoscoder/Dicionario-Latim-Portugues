ad dexteram stabunt? Non solum ergo erigit de stercore, quem collocet cum principibus populi sui;
sed etiam: Habitare facit sterilem in domo, matrem filiorum laetantem: qui in altis habitat, et
humilia respicit in coelo et in terra, semen Abraham sicut stellas coeli, sanctitatem sublimem in
supernis sedibus collocatam, et sicut arenam in ora maris, misericordem atque innumeram
multitudinem a sinistris fluctibus atque amaritudine impia segregatam.

138 IN PSALMUM 113
ENARRATIO
Sermo 1

Revelationis oeconomia fit gestis verbisque inter se connexis.
1. vv 1-6.] Legimus quidem, notissimumque retinemus, dilectissimi fratres, quod narratur in libro
Exodi, populum Israel liberatum ab iniqua dominatione Aegyptiorum inter divisos fluctus maris
transisse per siccum 1: Iordanem quoque fluvium, cum per eum in terram promissionis intrarent,
tactum pedibus sacerdotum arcam Domini portantium, stetisse desuper infrenato lapsu; ab
inferiore autem parte defluxisse, quod currebat in mare, donec in sicco stantibus sacerdotibus
transiret populus universis 2: novimus haec, nec tamen arbitrari nos oportet in hoc psalmo, cui nunc
Alleluia pronuntiato cantatoque respondimus, id agere Spiritum sanctum, ut praeterita illa gesta
recolentes, nequaquam futura talia cogitemus. Illa enim, sicut dicit Apostolus, in figura
contingebant illis; scripta sunt autem ad correptionem nostram, in quos finis saeculorum obvenit 3.
Cum igitur audimus in Psalmo: In exitu Israel de Aegypto, domus Iacob de populo barbaro, facta est
Iudaea sanctificatio eius, Israel potestas eius; mare vidit et fugit, Iordanis conversus est retrorsum:
ne arbitremini nobis narrari praeterita, sed potius futura praedici; quia illa quoque miracula cum in
illo populo fierent, praesentia quidem, sed non sine futurorum significatione gerebantur. Ideoque ut
ostenderet, qui psallendo ista praedicebat, eadem se verbis agere quae illic factis agebantur, uno
eodemque Spiritu operante et illa facta et haec dicta, ut id quod in fine saeculorum manifestandum
reservabatur, figuris rerum atque verborum praecurrentibus nuntiaretur; non omnino ea dixit quae
ibi gesta sunt, sed aliter quaedam quam illic lecta didicimus: ne vere putaretur transacta recolere,
potius quam ventura praedicere. Primo enim Iordanem ipsum non reversum esse retrorsum, sed
stetisse legimus ab ea parte, qua aquae desuper influebant, cum populus ille transiret; deinde
gestientes montes collesque non legimus: quae sic addidit, ut etiam omnia ista repeteret. Nam cum
dixisset: Mare vidit et fugit, Iordanis conversus est retrorsum; contexuit: Montes gestierunt velut
arietes, et colles velut agni ovium: eademque rursus interrogat: Quid est tibi, mare, quod fugisti; et
tu, Iordanis, quia conversus es retrorsum? montes, quia gestiistis velut arietes; et colles, velut agni
ovium?

Verus Dei Israel, Christianorum populus.
2. Attendamus ergo quid admoneamur; quia et illa facta figurae nostrae fuerunt, et haec dicta ut
nos ipsos recognoscamus hortantur. Si enim gratiam Dei quae data est nobis firmo corde
retinemus, nos sumus Israel semen Abrahae: nobis dicit Apostolus: Ergo semen Abrahae estis 4.
Quia sicut alio loco dicit: Non in circumcisione, sed in praeputio deputata est Abrahae fides ad
iustitiam, et signum accepit circumcisionis, signaculum iustitiae fidei, quae est in praeputio ut
deputetur et illis ad iustitiam; ut sit pater circumcisionis his qui non solum ex circumcisione sunt,
sed et his qui sequuntur vestigia fidei, quae est in praeputio patris nostri Abrahae 5. Non enim
carnaliter circumcisae genti tantummodo factus est pater, cui dictum est: Patrem multarum
gentium posui te. Multarum autem, non quarumdam, sed omnium; quod aperte dicitur, cum ei
dicitur: Et benedicentur in te omnes gentes 6. Nullus itaque Christianorum se a nomine Israel
arbitretur extraneum. Illis enim qui crediderunt ex Iudaeis, in quorum numero principaliter
Apostolos invenimus, in angulari lapide copulamur. Hinc ait Dominus alio loco: Habeo alias oves
quae non sunt de hoc ovili; oportet me et illas adducere, ut sit unus grex et unus pastor 7. Populus
ergo christianus magis Israel, et ipse potius domus Iacob. Idem quippe Israel qui Iacob. Illa vero
turba Iudaeorum, quae merito perfidiae reprobata est, voluptate carnali vendidit primogenita sua,
ut non ad Iacob, sed ad Esau potius pertineret 8. Scitis namque in hoc mysterio dictum esse: Quia
maior serviet minori 9.

Quae in Exodo figurate gerebantur in nostra salute complentur.
787

