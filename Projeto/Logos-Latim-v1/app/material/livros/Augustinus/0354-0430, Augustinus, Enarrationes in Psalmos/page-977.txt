mater omnium nostrum, civitas aeterna in coelis; ipsi litigando et calumniando seque separando,
accipiant, non plane in aeternitate, sed in vanitate civitates suas. Proba ergo me, Deus, et scito cor
meum; scrutare me, et cognosce semitas meas. Utquid hoc? Attende quid sequitur.

Christus est via et vita aeterna.
30. [v 24.] Et vide, inquit, si via iniquitatis sit in me, et deduc me in via aeterna. Scrutare, inquit,
semitas meas, id est consilia et cogitationes meas: et vide si via iniquitatis sit in me, sive faciendo,
sive consentiendo; et deduc me in via aeterna. Quid aliud dicit, quam, deduc me in Christo? Quis
est enim via aeterna, nisi qui est vita aeterna? Aeternus enim est qui dixit: Ego sum via, veritas et
vita 98. Si ergo aliquid inveneris in via mea quod displiceat oculis tuis, quoniam via mea mortalis
est; tu deduc me in via aeterna, ubi nulla est iniquitas: quia etsi quis peccaverit, advocatum
habemus apud Patrem, Iesum Christum iustum. Ipse est exoratio pro peccatis nostris 99; ipse est via
aeterna sine peccato; ipse est vita aeterna sine supplicio.

Quo obscuriora eo dulciora Dei mysteria
31. Magna sacramenta, fratres. Quomodo nobiscum loquitur Spiritus Dei? quomodo nobis facit in
hac nocte delicias? Quid est hoc, rogamus vos, fratres? unde dulciora, quo obscuriora? Conficit
nobis potionem ad amorem suum, quibusdam modis miris. Mirificat ipsa dicta sua, ut cum ea
diceremus quae iam noveratis, tamen quia ex illis locis eruebantur quae obscura videbantur,
tamquam nova fieret ipsa cognitio. Numquid non noveratis, fratres, quia in Ecclesia Dei tolerandi
sunt mali, et schismata non sunt facienda? Numquid non iam sciebatis quia intra illa retia quae
capiunt bonos et malos pisces, perdurandum est usque ad littus, nec retia rumpenda sunt 100; quia
in littore separabuntur boni ad vasa, et mali proicientur? Iam ista noveratis; versus autem istos
psalmi huius non intellegebatis: expositum est quod non intellegebatis, et innovatum est quod
noveratis.

197 IN PSALMUM 139
ENARRATIO
Sermo ad plebem
1. Iusserunt domini fratres, et in ipsis Dominus omnium, ut istum psalmum afferam ad vos
intellegendum, quantum Dominus donat. Adiuvet orationibus vestris, ut ea dicam quae oportet me
dicere, et vos audire; uti omnibus nobis utilis sit sermo divinus. Non enim omnibus utilis est; quia
non est omnium fides 1. Fides autem sic est in anima, ut radix bona quae pluviam in fructum ducit:
perfidia vero, et error diabolicus, et cupiditas, mala radix omnium malorum 2, sicut radix spinarum,
etiam dulcem pluviam ad punctiones convertit.

Aut membrum Christi aut hostis corporis Christi.
2. Quid habet psalmus iste, credo cum cantaretur, advertisse vos; quoniam conqueritur et gemit, et
precem Deo fundit, inter malos constitutum corpus Christi: eius enim vox est in omni tali prophetia,
tamquam illius inopis, id est egentis, nondum satiati, esurientis et sitientis iustitiam 3, cui quaedam
saturitas promissa in fine servatur. Interim hic nunc sitiat et esuriat, gemat et pulset et quaerat.
Peregrinationis illecebris non delectetur, non putet patriam saeculum, unde ut liberetur Christus
advenit: quia Christus caput nostrum esse voluit, caput scilicet cuiusdam corporis. Non enim potest
dici caput, ubi corpus nullum est cui sit caput. Proinde, si caput Christus; et alicuius corporis caput
est Christus. Corpus illius capitis sancta Ecclesia est, in cuius nos membris sumus, si caput nostrum
diligimus. Audiamus ergo voces corporis Christi, hoc est voces nostras, si sumus in Christi corpore;
quia quisquis ibi non fuerit, in eis erit inter quos illud corpus gemit. Proinde aut in illo corpore eris,
ut gemas inter malos; aut non eris in illo corpore, et in eis eris inter quos malos gemit corpus, quod
gemit inter malos: aut membrum Christi, aut hostis corporis Christi. Nec isti inimici et adversarii
corporis Christi uno modo intelleguntur, aut uno modo agunt. Versipellis est enim qui in eis regnat,
et qui eis utitur tamquam vasis suis. Caeterum multi ab illo liberantur, et in corpus Christi
transeunt; et qui sint, et quot futuri sint, novit ille qui illos redemit sanguine suo nescientes. Sunt
autem quidam perseveraturi in malitia sua, ad Christi corpus non pertinentes; et ipsi noti ei utique,
cui nihil ignotum est. Interim illi qui iam compaginati sunt cum membris eius, nondum habentes

977

