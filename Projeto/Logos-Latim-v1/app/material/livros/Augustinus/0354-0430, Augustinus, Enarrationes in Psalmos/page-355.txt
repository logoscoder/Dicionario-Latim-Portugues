Deus peccati vindex et misericordiarum pater.
12. Non miserearis omnium qui operantur iniquitatem. Hic plane terruit. Quem non terreat? Quis ad
suam conscientiam rediens non contremiscat? Quae etiamsi sibi conscia est pietatis, mirum nisi
aliquid conscia sit etiam iniquitatis. Quicumque enim peccatum facit, et iniquitatem facit 55. Si enim
iniquitates observaveris, Domine, Domine, quis sustinebit 56. Et tamen verum est, nec frustra
dictum, nec vacare omnino potest aut poterit: Non miserearis omnium qui operantur iniquitatem.
Sed etiam misertus est Pauli qui primo Saulus operabatur iniquitatem: quid enim fecit boni, unde
promereretur Deum? Nonne sanctos eius ad mortem attrahebat? nonne epistolas a principibus
sacerdotum ferebat, ut ubicumque Christianos invenisset, ad poenam raperet? nonne id agens, eo
tendens, caedem spirans et anhelans, sicut de illo Scriptura attestatur, de coelo vocatus est voce
sublimi, deiectus, erectus, excaecatus, illuminatus, occisus, vivificatus, perditus, redditus 57? Quo
merito? Nihil nos dicamus; ipsum potius audiamus: Qui prius fui, inquit, blasphemus, et persecutor,
et iniuriosus; sed misericordiam consecutus sum 58. Certe: Non miserearis omnium qui operantur
iniquitatem, hoc duobus modis intellegi potest: sive quia omnino nulla peccata impunita relinquit
Deus; sive quod est quaedam iniquitas, quam qui operantur, omnino nulla peccata impunita
relinquit Deus; sive quod est quaedam iniquitas, quam qui operantur, omnino eorum Deus non
miseretur. Secundum istos duos modos, breviter quantum temporis sufficit aliquid loquamur
Caritati Vestrae.

Iniquitas omnis punienda est.
13. Iniquitas omnis, parva magnave sit, puniatur necesse est, aut ab ipso homine poenitente, aut a
Deo vindicante. Nam et quem poenitet, punit seipsum. Ergo, fratres, puniamus nostra peccata, si
quaerimus misericordiam Dei. Non potest Deus misereri omnium operantium iniquitatem quasi
blandiens peccatis, aut non eradicans peccata. Prorsus aut punis, aut punit. Vis non puniat? Puni,
tu. Nam et illud fecisti quod impunitum esse non possit: sed a te puniatur potius, ut facias quod in
illo psalmo scriptum est: Praeveniamus faciem eius in confessione 59. Quid est: Praeveniamus
faciem eius? Antequam ipse attendat ut puniat, tu praeveni confitendo et puni. Non ille inveniat
quod puniat. Quia cum tu punis iniquitatem, facis aequitatem. Et ideo tui miserebitur Deus, quia
iam te operantem aequitatem invenit Deus. Quid est, operantem aequitatem? Quia hoc in te odisti,
quod et ille odit; ut incipias placere Deo, dum hoc in te punis quod displicet Deo. Nam non potest
impunitum relinqui peccatum: quoniam verum est: Non miserearis omnium qui operantur
iniquitatem.

Absurde et impie Deum accusas ad tuum peccatum defendendum.
14. Sed videamus iam alium modum, quo haec sententia possit intellegi. Est quaedam iniquitas,
quam qui operatur, non potest fieri ut misereatur eius Deus. Quaeritis forte quaenam illa sit? Ipsa
defensio peccatorum. Quando quisque defendit peccata sua, magnam iniquitatem operatur: hoc
defendit quod Deus odit. Et vide quam perverse, quam inique. Si quid boni fecerit, sibi vult
imputari: si quid mali, Deo. Nam hoc modo defendunt homines peccata ex Dei persona, quod peius
est. Quid est hoc? Nemo est qui audeat dicere: Bonum est adulterium, bonum est homicidium, bona
fraus, bonum periurium: nullus prorsus hominum; nam qui etiam illa faciunt, clamant quando
patiuntur. Omnino ergo non invenis animam tam perversam, tam extorrem a societate generis
humani et a participatione communis sanguinis ex Adam, cui videatur bonum esse adulterium, sicut
dixi, fraus, rapina, periurium. Sed quomodo ea defendunt? Si Deus noluisset, non id fecissem. Quid
vis faciam fato meo? Iam quaeris quid sit fatum: curris ad stellas. Quaeris quis fecerit et ordinaverit
stellas: Deus est. Ergo ad hoc peccatum tuum defendis, ut Deum accuses. Ideo excusatur reus, ut
culpetur iudex. Prorsus talem iniquitatem operantium non miseretur Deus. Non miserearis omnium
qui operantur iniquitatem. Persequere, inquit, peccata eorum, puni, compunge, converte illos ante
se, qui se ponunt post se; et erubescant de se, ut gaudeant de te. Non miserearis omnium qui
operantur iniquitatem.

Iudaei et pagani Christi fidem amplectuntur.
15. [v 7.] Convertantur ad vesperam. Nescio quos dicit quondam operatores iniquitatis, et
quondam tenebras, converti ad vesperam. Quid est, ad vesperam? Postea. Quid est, ad vesperam?
Serius. Ante enim debuerant, antequam Christum crucifigerent, medicum agnoscere. Quare iam eo
crucifixo, resurgente, in coelum ascendente, posteaquam misit Spiritum suum sanctum, quo repleti
sunt illi qui in una domo erant, et coeperunt loqui linguis omnium gentium, expaverunt crucifixores

355

