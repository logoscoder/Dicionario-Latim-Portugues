delectat docere, semper vis habere imperitum quem doceas: si autem benevolus es, et vis omnes
doctos esse, non vis semper habere quos doceas; et non erit in voluntate exercitatio vel probatio
doctrinae tuae, sed in necessitate. Gaudium tibi sit in auditione Dei, necessitas tibi sit in locutione
tua; et non eris vir linguosus, ne non dirigaris. Quare vis loqui, audire non vis? Semper foras exis,
intro redire detrectas. Qui enim te docet, intus est: quando tu doces, tamquam foras exis ad eos qui
foris sunt. Ab interiore enim audimus veritatem, et ad eos qui foris a nostro corde sunt, loquimur.
Quod enim dicimur eos in corde habere de quibus cogitamus, secundum quamdam imaginem
dicimur, quam de illis habemus impressam. Nam si omnino intus ipsi essent, scirent utique quid in
corde nostro esset; atque ita ut eis loqueremur, opus non esset. Si autem hoc te delectat quod foris
agis; vide ne tumescas foris, et non possis redire per angustam 36, et non possit tibi dicere Deus
tuus: Intra in gaudium Domini tui 37: sed dicat tibi, quia forinsecus erat quod amasti: Ligate ei
manus et pedes, et mittite eum in tenebras exteriores 38. Ubi enim ostendit malum esse mitti
exterius, ibi ostendit bonum esse intrare interius. Nam servo bono quid dixit? Intra in gaudium
Domini tui. Malo autem servo: Proicite illum in tenebras exteriores 39. Non ergo amemus magis
exteriora, sed interiora: de interioribus gaudeamus; in exterioribus autem necessitatem habeamus,
non voluntatem. Vir linguosus non dirigetur super terram.

Iusti a malis vexantur.
16. Virum iniustum mala venabuntur in interitum. Veniunt mala, et non subsistit; ideo dixit:
Venabuntur in interitum. Multis enim bonis, multis iustis evenerunt mala; et tamquam invenerunt
eos mala. Nam ideo dixit: Venabuntur, quia unusquisque abscondere se vult a malo: sed cum
invenitur a malo, quasi factus est in venationem. Numquid autem soli mali fugiunt a malis, quando
quaeruntur a malis? Nonne et bonis dictum est: Si vos persecuti fuerint in hac civitate, fugite in
aliam 40? Ergo quando mali persequebantur bonos, id est martyres nostros, cum eos
comprehenderunt, venati sunt eos; sed non ad interitum. Pressa est enim caro, coronata est anima;
et eiecta est anima de carne, nec carni aliquid factum est quod obesset in posterum. Incensa sit
caro, percussa sit caro, laniata sit caro; numquid ideo subtracta est Creatori, quia data est in manus
persecutoris? Ille qui creavit ex eo quod non erat, non reparabit melius quam erat? Ergo
quandocumque capti sunt iusti, venati sunt illos quidem mali, sed non ad interitum. At vero illi qui
non dirigentur et linguosi sunt, mala eos venabuntur ad interitum. Quare? Quia in miseriis non
subsistent.

Quae Deus bonis et iustis hominibus promiserit.
17. [v 13.] Cognovi quia faciet Dominus iudicium egentis. Egens iste non est linguosus: qui enim
linguosus est, abundare vult, esurire nescit. Illi autem egentes sunt, quibus dicitur: Pulsate, et
aperietur vobis; quaerite, et invenietis; petite, et dabitur vobis 41: ille egens est, de quo dicitur:
Beati qui esuriunt et sitiunt iustitiam, quoniam ipsi saturabuntur 42. Gemunt inter scandala
malorum, ipsi precantur ad caput suum, ut eruantur ab homine malo, et ab homine maligno
liberentur, et de manibus iniustorum eruantur. Ipsi ergo sunt quorum causam Dominus non
negleget: et si modo pressuras patiuntur, apparebit gloria ipsorum, cum apparuerit caput ipsorum.
Talibus enim hic constitutis dicitur: Mortui estis, et vita vestra abscondita est cum Christo in Deo 43.
Ergo pauperes sumus, abscondita est vita nostra; clamemus ad panem: est enim panis vivus qui de
coelo descendit 44; et qui in via reficit nos, in patria saturabit nos. Modo enim, ut duremus,
reficimur: nam necesse est esuriamus, quoadusque satiemur. Cognovi quia faciet Dominus iudicium
egentis. Certus erat iste quoniam faciet Dominus iudicium egentis, et causam pauperum. Ostendet
iniquis quomodo diligit iustos suos; ostendet divitibus quomodo diligat pauperes suos. Divites dixit,
superbos; pauperes dixit, humiles: divites dixit, per abundantiam non quaerentes; pauperes dixit,
per desiderium suspirantes. Faciet Dominus causam ipsorum.

Dei vultum in aeternum contemplabimur.
18. [v 14.] Verumtamen iusti confitebuntur nomini tuo. Et quando ages causam ipsorum, et quando
facies iudicium ipsorum, tuo nomini confitebuntur: meritis suis nihil tribuent, non tribuent totum nisi
misericordiae tuae. Verumtamen iusti confitebuntur nomini tuo. Et quia confitebuntur nomini tuo, ut
quantumcumque iusti fuerint, nihil sibi assumant de suo, nihil sibi tribuant de suo; quid fiet, ut
dirigant cor? Quia quando ad se flectunt, torquent cor; quando autem in Dominum intendunt,
dirigunt cor. Et ubi erit voluptas, ubi requies, ubi gaudium, ubi beatitudo? Numquid in se? Non; sed
in quo sunt lux. Nunc autem lux in Domino 45, dixit. Ideo vide quid sequitur, vide quo concludit:
Inhabitabunt recti cum vultu tuo. Male enim illis fuit in vultu suo; bene illis erit cum vultu tuo.

983

