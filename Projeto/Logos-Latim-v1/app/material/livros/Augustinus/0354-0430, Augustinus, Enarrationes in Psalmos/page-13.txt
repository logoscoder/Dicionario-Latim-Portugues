intellegi, quod mendacio et blanda adulatione trahunt in se quos ad peccata illectant, et eos
tamquam devorant cum in suam vitam convertunt. Quod quibus contingit quoniam peccato
moriuntur, recte illi a quibus inducuntur, sepulcra patentia dicti sunt; quia et ipsi quodammodo
exanimes sunt vitam non habendo veritatis, et mortuos in se recipiunt quos verbis mendacibus et
vano corde interemptos in se convertunt. Linguis suis dolose agebant, id est linguis malis: nam hoc
videtur significare, cum dicit suis, mali enim malas habent linguas; id est, mala loquuntur, cum
loquuntur dolum. Quibus Dominus dicit: Quomodo potestis bona loqui, cum sitis mali 23.
13. Iudica illos, Deus: decidant a cogitationibus suis. Prophetia est, non maledictio: non enim optat
ut eveniat, sed cernit quid eventurum sit: contingit namque illis, non quia videtur optasse, sed quia
tales sunt ut merito contingat. Sic enim et quod postea dicit: Laetentur omnes qui sperant in te, per
prophetiam dicit; quoniam cernit esse laetaturos. Sic per prophetiam dictum est: Excita potentiam
tuam et veni 24; quoniam videbat esse venturum. Quamquam possit etiam hoc modo accipi quod
dictum est, decidant a cogitationibus suis, ut magis bene ab eo optatum credatur, dum cadunt a
cogitationibus suis malis, id est, ut iam non cogitent mala. Sed vetat sic intellegi quod sequitur,
expelle eos; nullo enim modo potest in bonam partem accipi, cum quisque expellitur a Deo.
Quapropter per prophetiam dictum, non per malevolentiam intellegitur; cum hoc dictum sit, quod
necessario talibus eventurum est, qui in peccatis quae memorata sunt perseverare voluerint.
Decidant ergo a cogitationibus suis, dictum est; decidant accusantibus se cogitationibus suis,
testimonium perhibente conscientia sua, sicut Apostolus dicit: Et cogitationum accusantium seu
defendentium, in revelatione iusti iudicii Dei 25.

Impii damnantur.
14. Secundum multitudinem impietatum eorum expelle eos: id est, longe eos expelle; hoc est enim
secundum multitudinem impietatum eorum, ut multum expellantur. Expelluntur ergo impii ab illa
haereditate quae intellegendo et videndo Deum possidetur; sicut expelluntur morbidi oculi fulgore
lucis, cum illis ea poena est quae aliis laetitia. Non ergo ipsi mane astabunt, et videbunt. Et tam
magna poena est ista expulsio, quam magnum praemium est illud quod dicitur: Mihi autem
adhaerere Deo bonum est 26. Huic poenae contrarium est: Intra in gaudium Domini tui. Quia huic
expulsioni simile est: Proicite illum in tenebras exteriores 27.

Peccatoribus panis veritatis amarum.
15. Quoniam inamaricaverunt te, Domine. Ego sum, inquit, panis qui de coelo descendi 28: et:
Operamini escam quae non corrumpitur 29: et: Gustate, et videte quoniam suavis est Dominus 30.
Peccatoribus autem panis veritatis amarus est; unde os vera dicentis oderunt. Ipsi ergo
inamaricaverunt Deum, qui peccando in eam aegritudinem devenerunt, ut cibum veritatis, quo
sanae animae gaudent, tamquam felleum sustinere non possint.

Templum Dei fiunt iusti.
16. [v 12.] Et laetentur omnes qui sperant in te: utique illi quibus gustantibus suavis est Dominus.
In aeternum exsultabunt, et inhabitabis in eis: ipsa ergo erit aeterna exsultatio, cum templum Dei
fiunt iusti; et erit gaudium ipsorum, ipse incola eorum. Et gloriabuntur in te omnes qui diligunt
nomen tuum: tamquam cum adest eis ad fruendum quod diligunt. Et bene in te, tamquam
possidentes haereditatem de qua titulus psalmi est, cum et ipsi sint eius haereditas, quod significat,
inhabitabis in eis. A quo bono prohibentur quos secundum multitudinem impietatum eorum expellit
Deus.

Gratuita est vocatio iustorum.
17. [v 13.] Quoniam tu benedices iustum: haec est benedictio, gloriari in Deo, et inhabitari a Deo.
Ista sanctificatio conceditur iustis; sed ut iustificentur, praecedit vocatio, quae non est meritorum,
sed gratiae Dei: omnes enim peccaverunt, et egent gloria Dei 31. Quos enim vocavit, hos et
iustificavit; quos autem iustificavit, hos et glorificavit 32. Quia ergo vocatio non meritorum
nostrorum, sed benevolentiae et misericordiae Dei est, subiecit dicens: Domine, ut scuto bonae
voluntatis tuae coronasti nos; bona enim voluntas Dei praecedit bonam voluntatem nostram, ut
peccatores vocet in poenitentiam. Et ipsa sunt arma quibus expugnatur inimicus, contra quem
dicitur: Quis accusabit adversus electos Dei? et: Si Deus pro nobis, quis contra nos? Qui unico Filio

13

