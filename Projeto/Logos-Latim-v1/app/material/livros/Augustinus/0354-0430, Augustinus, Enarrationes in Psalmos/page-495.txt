4. Et iam confessus est, invocavit: imo confessi sunt, invocaverunt; et dicitur ex persona unius:
Enarrabo omnia mirabilia tua. Confessus exinanivit se malis, invocans implevit se bonis, enarrans
eructavit quo se implevit. Et videte, fratres; cum confiterentur multi erant: Confitebimur tibi, Deus;
confitebimur tibi, et invocabimus nomen tuum. Multa enim sunt corda confitentium, unum
credentium. Quare multa sunt corda confitentium, unum credentium? Diversa enim peccata
homines confitentur; unam fidem credunt. Iam ergo cum coeperit Christus habitare in interiore
homine per fidem 14, coeperitque invocatus possidere confessum; fit totus Christus, caput, et
corpus, et ex multis unus. Audite iam verba Christi. Nam quasi non eius verba videbantur:
Confitebimur tibi, Deus; confitebimur tibi, et invocabimus nomen tuum. Iam incipit ex persona
capitis sermo. Sive autem caput loquatur, sive membra loquantur, Christus loquitur: loquitur ex
persona capitis, loquitur ex persona corporis. Sed quid dictum est? Erunt duo in carne una.
Sacramentum hoc magnum est; ego, inquit, dico, in Christo et in Ecclesia 15. Et ipse in Evangelio:
Igitur iam non duo, sed una caro 16. Nam ut noveritis has duas quodammodo esse personas, et
rursus unam copulatione coniugii, tamquam unus loquitur apud Isaiam, et dicit: Sicut sponso
alligavit mihi mitram, et sicut sponsam induit me ornamento 17. Sponsum se dixit ex capite,
sponsam ex corpore. Loquitur ergo unus; audiamus eum, et in eo nos quoque loquamur: simus
membra eius, ut haec vox et nostra esse possit. Enarrabo, inquit, omnia mirabilia tua. Evangelizat
Christus seipsum, evangelizat se etiam in membris suis iam existentibus, ut et alios adducat, et
accedant qui non erant, et copulentur membris eius, per quae membra eius praedicatum est
Evangelium; et fiat unum corpus sub uno capite, in uno spiritu, in una vita.

Christus, Dei et hominis filius, iudex venturus est.
5. [v 3.] Et quid ait? Cum accepero, inquit, tempus ego iustitias iudicabo. Quando iudicabit iustitias?
Cum acceperit tempus. Nondum est ipsum tempus. Gratias misericordiae eius: prius praedicat
iustitias, et sic iudicat iustitias. Nam si ante vellet iudicare quam praedicare, quis inveniretur
liberandus? quis absolvendus occurreret? Modo ergo praedicationis tempus est: Narrabo, inquit,
omnia mirabilia tua. Audi narrantem, audi praedicantem; nam si contempseris: Cum accepero
tempus, inquit, ego iustitias iudicabo. Dono, inquit, nunc peccata confitenti; non parcam postea
contemnenti. Misericordiam et iudicium cantabo tibi, Domine 18, dicitur in psalmo. Misericordiam et
iudicium: modo misericordiam, postea iudicium; in qua misericordia peccata donantur, in quo
iudicio peccata puniuntur. Vis non timere peccatorum punitorem? Ama donatorem; noli respuere,
noli te extollere, noli dicere: Non habeo quod mihi donet; audi enim quod sequitur: Cum accepero
tempus, ego iustitias iudicabo. Accepit tempus Christus? accepit tempus Filius Dei? Filius Dei non
accepit tempus; sed Filius hominis accepit tempus. Idem ipse autem et Filius Dei per quem facti
sumus, et Filius hominis per quem refecti sumus. Homine assumpto, ipse non assumptus; homine
mutato in melius, nullo modo ipse in deterius commutatus, non destitit esse quod erat, sed accepit
quod non erat. Quid erat? Cum in forma Dei esset, non rapinam arbitratus est esse aequalis Deo:
Apostoli verba sunt. Et quid accepit? Sed semetipsum exinanivit. formam servi accipiens 19. Sicut
formam servi accepit, ita et tempus accepit. Demutatus est ergo? deminutus est? exilior redditus?
in defectum lapsus? Absit. Quid ergo semetipsum exinanivit, formam servi accipiens? Exinanisse se
dictus est accipiendo inferiorem, non degenerando ab aequali. Ergo, fratres, quid est hoc: Cum
accepero tempus, ego iustitias iudicabo? Accepit tempus ut Filius hominis; gubernat tempora ut
Filius Dei. Audi quia ut Filius hominis accepit tempus iudicandi. Dicit in Evangelio: Dedit ei
potestatem iudicii faciendi, quoniam Filius hominis est 20. Secundum quod Filius Dei, nunquam
accepit potestatem iudicandi; quia nunquam caruit potestate iudicandi: secundum quod Filius
hominis, accepit tempus sicut nascendi et patiendi, sicut moriendi et resurgendi et ascendendi, ita
veniendi et iudicandi. Dicit in illo ista et corpus eius; non enim sine illis iudicabit: dicit quippe in
Evangelio: Sedebitis super duodecim sedes, iudicantes duodecim tribus Israel 21. Ergo totus Christus
dicit, id est caput et corpus in sanctis: Cum accepero tempus, ego iustitias iudicabo.

Ecclesiae columnae, Apostoli, Domini resurrectione firmati.
6. [v 4.] Modo autem quid? Defluxit terra. Si defluxit terra, unde defluxit nisi peccatis? Ideo et
delicta dicuntur. Delinquere est, tamquam de liquido quodam defluere a stabilitate firmamenti
virtutis atque iustitiae. Cupiditate enim inferiorum quisque peccat: sicut roboratur caritate
superiorum, sic deficit, et quasi liquescit cupiditate inferiorum. Hunc fluxum rerum in peccatis
hominum attendens donator misericors, donator peccatorum, nondum exactor suppliciorum,
attendit et ait: Defluxit terra, et omnes inhabitantes in ea. Ipsa utique terra defluxit in habitantibus
se. Expositio est consequens, non additio. Tamquam si diceres: Quomodo defluxit terra? subtracta
sunt fundamenta, et aliquid in ea hiatu quodam demersum est? Quod dico terram, omnes
inhabitantes in ea. Inveni, inquit, terram peccatricem; et quid feci? Ego confirmavi columnas eius.

495

