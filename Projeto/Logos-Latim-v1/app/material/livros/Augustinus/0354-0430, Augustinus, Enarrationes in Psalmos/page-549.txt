qui tantum scelus fieri dissimulando siverunt; quomodo increpandi, aut ne increpandi quidem, sed
qua severitate damnandi sunt qui hoc consilio malitiaque fecerunt?

Hominum genus diversimode Christi morte affectus.
5. [v. 5.] Verumtamen omnibus, quod sequitur, rectissime congruit: Nescierunt, et non
intellexerunt, in tenebris ambulant. Quia et illi, si cognovissent, nunquam Dominum gloriae
crucifixissent 25; et illi, si cognovissent, nunquam Barabbam liberandum, et Christum crucifigendum
petere consensissent. Sed quoniam supra memorata caecitas ex parte Israel facta est, donec
plenitudo Gentium intraret 26; per hanc utique illius populi caecitatem crucifixo Christo, movebuntur
omnia fundamenta terrae. Sic mota sunt, et movebuntur, donec intret quae praedestinata est
Gentium plenitudo. Nam et in ipsa morte Domini terra mota est, et petrae scissae sunt 27. Et si
intellegamus fundamenta terrae, terrenorum bonorum copia felices: recte praedictum est quod
moverentur, vel admirando sic amari, sic coli humilitatem, paupertatem, mortem, velut magnam
secundum ipsos miseriam Christi; vel ipsi quoque, huius mundi vana felicitate contempta, illam
diligendo atque sectando. Ita moventur omnia fundamenta terrae, cum partim mirantur, partim
etiam commutantur. Sicut enim non absurde dicimus fundamenta coeli, quibus regnum coelorum
superaedificatur in sanctis et fidelibus, quos dicit Scriptura lapides vivos 28: quorum fundamentum
est primitus ipse Christus ex virgine; de quo dicit Apostolus: Fundamentum aliud nemo potest
ponere praeterquam quod positum est, quod est Christus Iesus 29: deinde ipsi Apostoli et Prophetae,
quorum auctoritate locus coelestis eligitur, ut eam sectando coaedificemur; unde dicit ad Ephesios:
Iam non estis peregrini et inquilini; sed estis cives sanctorum et domestici Dei, superaedificati
supra fundamentum Apostolorum et Prophetarum, ipso summo angulari lapide existente Christo
Iesu, in quo omnis aedificatio compacta crescit in templum sanctum in Domino 30: ita non
inconvenienter fundamenta terrae intelleguntur, quorum terrenam felicitatem praepollentem atque
potentem homines invidendo, eorum auctoritate ad huiusmodi bona concupiscenda pertrahuntur,
et adipiscendo coaedificantur tamquam terra super terram, sicut in illo superno aedificio coelum
super coelum; quia et peccatori dictum est: Terra es, et in terram ibis 31; et: Coeli enarrant gloriam
Dei, cum in omnem terram exiit sonus eorum, et in fines orbis terrae verba eorum 32.

Hominis superbia Christi humilitate damnatur.
6. [vv 6.7]. Terrenae autem felicitatis regnum superbia est, contra quam venit humilitas Christi,
exprobrans eis quos vult ex humilitate filios Altissimi facere, atque increpans: Ego dixi: Dii estis, et
filii Altissimi omnes. Vos autem sicut homines moriemini, et sicut unus ex principibus cadetis. Sive
ad illos dixerit: Ego dixi: Dii estis, et filii Altissimi omnes, ad eos utique qui praedestinati sunt in
vitam aeternam; ad alios vero: Vos autem sicut homines moriemini, et sicut unus ex principibus
cadetis, hoc modo etiam deos discernens: sive omnes simul increpat, ut obedientes correctosque
discernat: Ego, inquit, dixi: Dii estis et filii Altissimi omnes; id est, omnibus vobis promisi coelestem
felicitatem; vos autem, per infirmitatem carnis, sicut homines moriemini, et, per elationem animi,
sicut, unus ex principibus, id est diabolus, non extollemini, sed cadetis. Velut si diceret: Cum tam
pauci sint dies vitae vestrae, ut cito sicut homines moriamini, non vobis prodest ad correctionem;
sed tamquam diabolus, cuius dies in hoc saeculo multi sunt, quia carne non moritur, extollimini, ut
cadatis. Per diabolicam quippe superbiam factum est, ut Christi gloriae perversi et caeci principes
Iudaeorum invidissent: per hoc vitium factum est et fit, ut Christi usque ad mortem crucifixi
humilitas vilescat eis qui huius saeculi diligunt excellentiam.

Terrena cupiditas et Dei caritas.
7. [v 8.] Proinde ut hoc vitium sanetur, ex ipsius prophetae persona dicitur: Surge, Deus, iudica
terram. Tumuit enim terra, cum te crucifigeret; surge a mortuis, et iudica terram. Quoniam tu
disperdes in omnibus gentibus: quid, nisi terram? hoc est, eos qui terrena sapiunt; sive ipsum
affectum in credentibus terrenae cupiditatis et elationem absumens; sive non credentes, terram
conterendam perdendamque discernens. Sic per membra sua, quorum conversatio in coelis est,
iudicat terram, et disperdit in omnibus gentibus. Nec praetereundum, quod nonnulli codices habent:
Quoniam tu haereditabis in omnibus gentibus: quia et hoc non inconvenienter accipitur, neque ut
simul utrumque sit quidquam repugnat. Fit ergo haereditas eius per caritatem, quam suis
praeceptis et gratia misericorditer excolendo, terrenam disperdit cupiditatem.

101 IN PSALMUM 82
549

