gratiae gloriam, ut qui gloriatur, in Domino glorietur 8; sine cuius adiutorio, per arbitrium voluntatis
tentationes huius vitae superare non possumus. Ne avertas, inquit, hominem in humilitatem: et
tamen tu dixisti: Convertimini, filii hominum. Sed da quod iussisti, precem petentis exaudiendo, et
adiuvando volentis fidem.

Fugit tempus.
5. [v. 4.] Quoniam mille anni ante oculos tuos, tamquam dies hesterna, quae praeteriit. Ideo
debemus ad refugium tuum, ubi sine ulla mutabilitate tu es, ab illis praetereuntibus labentibusque
converti; quoniam quantumlibet huic vitae longum tempus optetur, mille anni ante oculos tuos,
tamquam dies hesternus est, qui praeteriit; non saltem tamquam dies crastinus, qui venturus est:
ita omnia quae temporis fine clauduntur, pro transactis habenda sunt. Unde et ea sibi Apostoli
postposuit intentio, quae retro sunt obliviscentis, ubi temporalia cuncta oportet intellegi; et in ea
quae ante sunt extenti, quae appetitio est aeternorum 9. Ne putarent autem aliqui mille annos sic
computari apud Deum pro uno die, quasi tam longos dies Deus habeat, cum hoc ad contemnendam
temporis longitudinem dictum sit: ideo addidit: Et sicut vigilia in nocte; cum vigiliae spatium non
habeat amplius quam tres horas. Et tamen ausi sunt homines praesumere scientiam temporum;
quod scire cupientibus discipulis Dominus ait: Non est vestrum scire tempora, quae Pater posuit in
sua potestate 10: et definierunt hoc saeculum sex annorum millibus, tamquam sex diebus posse
finiri. Nec attenderunt quod dictum est, tamquam dies unus, qui praeteriit: non enim, quando
dictum est, soli mille anni praeterierant. Et eos maxime debuit admonere, ne temporum luderentur
incerto, quod est, sicut vigilia in nocte: neque enim, sicut de sex diebus aliquid verisimile videntur
opinati, propter sex dies primos quibus Deus perfecit opera sua; sic etiam sex vigilias; id est horas
decem et octo, possunt illi opinationi coaptare.

Mortalitatis aerumnae ex peccato derivant.
6. [vv. 5.6.] Deinde iste homo Dei, vel potius propheticus spiritus, velut Dei legem in secreta eius
sapientia conscriptam, ubi vitae mortalium peccatrici constituit procurrendi modum ac mortalitatis
aerumnam, videtur quodam modo recitare, cum dicit: Quae pro nihilo habentur, anni erunt eorum.
Mane sicut herba transeat, mane floreat, et praetereat; vespere decidat, durescat, et arescat.
Felicitas ergo haeredum Veteris Testamenti, quam pro magno bono expetiverunt a Domino Deo
suo, hanc legem accipere meruit in occulta eius providentia, quam videtur recitare Moyses: Quae
pro nihilo habentur, anni erunt eorum. Pro nihilo enim habentur, quae antequam veniant, adhuc
non sunt; cum venerint, iam non erunt: non enim ut adsint veniunt, sed ut non sint. Mane, id est
prius, sicut herba transeat, mane floreat, et praetereat; vespere, id est, postea, decidat, durescat,
et arescat. Decidat, utique in morte; durescat, in cadavere; arescat in pulvere. Quae, nisi caro, ubi
est concupiscentia damnata carnalium? Omnis enim caro fenum, et claritas hominis ut flos feni:
fenum aruit, flos decidit; verbum autem Domini manet in aeternum 11.
7. [v. 7.] Hanc autem poenam de peccato venisse non tacens, continuo subiecit: Quoniam
defecimus in ira tua, et in indignatione tua conturbati sumus. Defecimus, in infirmitate; conturbati
sumus, mortis timore. Infirmi enim facti sumus, et infirmitatem finire trepidamus. Alter te, inquit,
cinget, et feret quo tu non vis 12; quamvis martyrio non puniendum, sed coronandum: et ipsius
Domini anima nos in se transfigurans, tristis erat usque ad mortem 13; quoniam et Domini exitus
nonnisi mortis 14.
8. [v. 8.] Posuisti iniquitates nostras in conspectu tuo: id est, non ab eis dissimulasti. Saeculum
nostrum in illuminatione vultus tui: subauditur, posuisti. In illuminatione autem vultus tui dixit, quod
superius, in conspectu tuo, et saeculum nostrum, quod superius, iniquitates nostras.

Hominum vita brevis.
9. [vv. 9.10.] Quoniam omnes dies nostri defecerunt, et in ira tua defecimus. Satis in his verbis
ostenditur poenalis esse ista mortalitas. Defecisse dies dicit, sive quod in eis deficiant homines
amando quae transeunt, sive quod ad paucitatem redacti sint 15; quod videtur in consequentibus
aperire, cum dicit: Anni nostri sicut aranea meditabantur. Dies annorum nostrorum in ipsis
septuaginta anni: si autem in potentatibus octoginta anni, et amplius eorum labor et dolor. Haec
quidem verba videntur exprimere brevitatem miseriamque vitae huius; quia longaevi appellantur
hoc tempore etiam qui septuaginta annos vixerunt. Usque ad octoginta autem videntur aliquas
vires habere: his vero amplius si vixerint, multiplicatis labore doloribus vivunt. Sed multi et intra

601

