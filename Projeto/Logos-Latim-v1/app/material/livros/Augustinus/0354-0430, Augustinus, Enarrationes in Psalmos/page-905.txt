13. Non confundetur, cum loquetur inimicis suis in porta. Fratres, in porta loquamur, id est, omnes
noverint quid loquamur. Qui enim non vult loqui in porta, latere vult quod loquitur; et forte ideo vult
latere, quia malum est. Si fidit, in porta loquatur; sicut dicitur de Sapientia: In portis autem
civitatum audenter dicit 45. Quanto tempore iustitiam innocentes tenuerint, non erubescent: hoc est
in porta praedicare. Et quis est qui praedicat in porta? Qui praedicat in Christo; quia Christus est
porta qua intramus ad illam civitatem. Mentior, si non ipse dixit: Ego sum ianua 46. Si ianua est, et
porta est. Ianua enim dicitur domus; ianua civitatis porta est, porta domus ianua est. Sed forte non
bene dicitur porta, si non bene dicitur civitas quae dicta est domus. Utrumque enim paulo ante
dictum est: Nisi Dominus aedificaverit domum, in vanum laboraverunt aedificantes eam; et ne
istam domum audiendo parvum aliquid putares: Nisi Dominus, inquit, custodierit civitatem, in
vanum laboravit qui custodit eam. Illa est ergo domus quae est civitas. Ipsa ergo habet ianuam
tamquam domus, et habet portam tamquam civitas. Qui est ergo ianua domus, ipse est porta
civitatis. Ergo si Christus porta civitatis, ille non erubescit qui in Christo stat, et sic praedicat. Qui
autem contra Christum praedicat, clauditur contra illum porta. Qui sunt illi qui contra Christum
praedicant? Qui negant quia missae sunt sagittae de manu potentis, et pervenerunt usque in fines
terrae; et ipsa est haereditas Domini, de qua dictum est: Postula a me, et dabo tibi gentes
haereditatem tuam, et possessionem tuam terminos terrae 47. Praedicatum est, auditum est,
antequam fieret; et iam factum nolunt agnoscere Qui disputant ergo contra Christum, extra portat
sunt; quia suos honores quaerunt, non Christi. Qui autem praedicat in porta, Christi honorem
quaerit, non suum; et ideo qui praedicat in porta, dicit: Nolite in me praesumere; non enim per me,
sed per portam intrabitis. Illi autem qui volunt homines in seipsos praesumere, nolunt eos intrare
per portam: non mirum si clauditur contra illos porta, et otiosi pulsant ut aperiatur. Adestote ergo
animo, fratres, etiam propter crastinum sermonem, ex nostra pollicitatione, adiuvante Domino,
vobis reddendum ex Evangelio de columba. In cuius nomine promisimus, in illius misericordia
reddemus. Sed ut possimus esse idonei redditores, ne audaces fuerimus promissores, orate pro
nobis.

185 IN PSALMUM 127
ENARRATIO
Sermo ad plebem

Homo Deum timens benedicitur.
1. [vv. 1-4.] Sicut dicit Apostolus, fratres carissimi: Spiritalibus spiritalia comparamus; animalis
autem homo non percipit quae sunt Spiritus Dei 1; cavendum est ne homines animales non
percipientes quae sunt Spiritus Dei, scandalizentur potius in hoc psalmo, quam aedificentur. Nam
breviter (quamquam eum, cum cantaretur, audivimus), quia brevis est, curro eum, non tractans,
sed legens. Et videte quia si talia quisque concupierit pro magno a Deo, qualia continet iste
psalmus; et forte non quia desertus est ab illo, sed quia magis diligitur, non acceperit; videritque
illa quae hic sic audivit esse praemia timentium Deum, abundare illis qui non timent Deum: nutent
gressus illius, et effundantur lapsu vestigia eius, et dicat in corde suo, sine causa se Deum timuisse,
quando illa dona non meruit, quae promisit timentibus se; insuper et illi acceperunt, qui eum non
solum non timuerunt, sed etiam blasphemaverunt. Videte enim quid dicat: Beati omnes qui timent
Dominum, qui ambulant in viis eius. Labores fructuum tuorum manducabis; beatus es, et bene tibi
erit. Adhuc possumus hic, et quamvis animales, beatitudinem futuri saeculi cogitare; sed videte
quid sequitur: Uxor tua sicut vinea fertilis, in lateribus domus tuae. Filii tui sicut novellatio olivarum,
in circuitu mensae tuae. Ecce sic benedicetur homo qui timet Dominum. Quomodo? Ut sit uxor eius
tamquam vinea fertilis in lateribus domus eius, et filii eius circumdent mensam eius, tamquam
olivarum novellatio. Ergo perdiderunt mercedem suam, qui propter Deum etiam uxores ducere
noluerunt? Sed ait qui noluit ducere uxorem: Aliter me benedicet Deus. Imo vero, aut sic te
benedicet, aut non te benedicet: aperte dicta sententia est: Ecce sic benedicetur homo qui timet
Dominum.

Inde ab initio Ecclesia persecutionem patitur.
2. Quid ergo sibi hoc vult, fratres? Ne desiderando temporalem et terrenam felicitatem, perdamus
coelestem, Propheta tamquam involucrum nobis constituit. Involucrum hoc nescio quid habet intus.
Meminit autem Caritas vestra, cum superiorem psalmum vobis tractarem, qui est ante istum,
incurrisse nos in quemdam versum obscurum, ubi dictum est: Sicut sagittae in manu potentis, sic

905

