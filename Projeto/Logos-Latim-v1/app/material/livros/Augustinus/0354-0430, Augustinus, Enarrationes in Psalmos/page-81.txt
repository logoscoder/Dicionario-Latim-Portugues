illis dedit ad damnationem, huic negavit ad sanitatem. Cum autem id amamus quod vult Deus ut
amemus, procul dubio daturus est nobis. Haec est illa una, quae debet amari, ut habitemus in domo
Domini per omnes dies vitae nostrae.

De summo bono.
8. Et quia in istis terrenis habitationibus, diversis deliciis et voluptatibus homines oblectantur, et
unusquisque in ea vult domo habitare, ubi non habeat quod offendat animum, et habeat multa
quae delectent; si autem subtrahantur ea quae delectabant, vult homo undecumque migrare:
interrogemus quasi curiosius, et dicat iste, quid nos ipsi, quid acturus est in illa domo, ubi cupit et
optat, desiderat et hoc unum petit a Domino, habitare in ea omnes dies vitae suae. Quid ibi agis,
quaeso te? quid est quod desideras? Audi quid: Ut contempler delectationem Domini. Ecce quod
amo, ecce quare volo habitare in domo Domini per omnes dies vitae meae. Habet ibi magnum
spectaculum, delectationem ipsius Domini contemplari. Vult finita nocte sua haerere in luce ipsius.
Tunc enim erit mane nostrum nocte transacta: unde alio loco psalmus dicit: Mane astabo tibi, et
contemplabor 12. Modo ideo non contemplor, quia cecidi: tunc astabo, et contemplabor. Haec vox
humana est. Cecidit enim homo, et non mitteretur qui erigeret, nisi cecidissemus. Nos cecidimus,
ille descendit. Ille ascendit, nos levamur: quia nemo ascendit, nisi qui descendit 13. Qui ruit, levatur;
qui descendit, ascendit. Et non ideo desperemus, quia ille solus ascendit. Levat enim nos, ad quos
cadentes descendit: et stabimus, et contemplabimur, et magna delectatione perfruemur. Ecce dixi
hoc, et exclamastis desiderio cuiusdam speciei nondum visae. Excedat cor vestrum omnia usitata,
et excedat intentio universas cogitationes vestras solemnes ex carne, eductas a sensibus carnis, et
imaginantes nescio quae phantasmata. Totum ab animo reicite, quidquid occurrerit negate:
cognoscite infirmitatem cordis vestri, et quia vel occurrit quod cogitare possetis, dicite: Non est
illud; non enim si illud esset, mihi iam occurrisset. Ita desiderabitis quoddam bonum. Quale bonum?
Omnis boni bonum, unde omne bonum, bonum cui non additur quid sit ipsum bonum. Dicitur enim
bonus homo, et bonus ager, et bona domus, et bonum animal, et bona arbor, et bonum corpus, et
bona anima: adiunxisti, quoties dixisti: Bonum. Est bonum simplex, ipsum bonum quo cuncta sunt
bona, ipsum bonum ex quo cuncta sunt bona: ipsa est delectatio Domini; hanc contemplabimur.
Iam videte, fratres, si nos delectant bona ista quae appellantur bona, si nos delectant bona quae
non sunt per se bona (omnia enim mutabilia non sunt per se bona), qualis erit contemplatio
incommutabilis boni, aeterni, semper eodem modo manentis? Quandoquidem ista quae dicuntur
bona, nullo pacto nos delectarent, nisi essent bona; nec alio pacto essent bona, nisi ab illo essent
qui simpliciter bonus est.
9. Ecce quare habitare volo, inquit, in domo Domini per omnes dies vitae meae. Dixi vobis quare:
Ut contempler delectationem Domini. Ut autem semper contempler, et nulla molestia me contingat
contemplantem, nulla suggestio avertat, nulla auferat alicuius potentia, nullum inimicum patiar in
contemplando, et perfruar deliciis securus, ipso Domino Deo meo, quid fiet mihi? Proteget me. Non
solum ergo contemplari volo delectationem Domini, ait, sed etiam protegi templum eius. Ut
templum suum me protegat, ero templum eius, et protegar ab eo. Numquid tale est templum Dei,
qualia templa sunt simulacrorum? Simulacra gentium templis suis proteguntur: Dominus Deus
noster templum suum proteget, et securus ero. Contemplabor ad delectationem, et protegar ad
salutem. Quam erit illa contemplatio perfecta, tam ista perfecta protectio; et quam illud perfectum
gaudium contemplandi, tam perfecta etiam incorruptio sanitatis. Ad ista duo verba quae dixit,
contempler delectationem Domini, et protegar templum eius, pertinent illa duo unde psalmus
coepit: Dominus illuminatio mea, et salutaris meus, quem timebo? Quia contemplabor
delectationem Domini, illuminatio mea est: quia proteget me templum suum, salutaris meus est.
10. [v 5.] Quare autem nobis hoc praestat in finem? Quoniam abscondit me in tabernaculo suo, in
die malorum meorum. Erit ergo mihi in domo habitatio per omnes dies vitae meae, ad hoc ut
contempler delectationem Domini, et protegar templum eius. Ut autem illuc perveniam, unde mihi
promitto? Quoniam abscondit me in tabernaculo suo, in die malorum meorum. Tunc non erunt dies
malorum meorum, sed vidit me in diebus malorum meorum. Qui ergo me longe positum
misericorditer respexit, secum positum quomodo beabit? Propterea ergo non impudenter unam
illam petivi; nec mihi dixit cor meum: Quid petis, aut a quo petis? Audes enim a Deo aliquid petere,
peccator inique? audes sperare aliquam contemplationem Dei te habiturum, infirme, immundo
corde? Audeo, inquit, non de me, sed de ipsius delectatione; non de mea praesumptione, sed de
illius pignore. Qui tantum pignus dedit peregrinanti, deseret pervenientem? Quoniam abscondit me
in tabernaculo suo, in die malorum meorum. Ecce dies malorum nostrorum, vita ista est. Dies
malorum aliter habent impii, aliter fideles. Nam etiam credentes, sed adhuc peregrinantes a
Domino (Quamdiu enim sumus in hoc corpore, peregrinamur a Domino 14, hoc Apostolus dixit), si
dies malorum non agunt, unde vox Dominicae orationis: Libera nos a malo 15, si non sumus in

81

