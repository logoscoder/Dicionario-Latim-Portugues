clientium? Domine, ait, in civitate tua imaginem illorum ad nihilum rediges. Itaque, fratres mei,
libere loquens de hoc loco, vel unde licet; quia quando vobis miscemur, magis vos ferimus quam
docemus: in nomine Christi et in timore eius exhortor vos, ut quicumque ista non habetis, non
cupiatis; quicumque habetis, non in eis praesumatis. Ecce dixi vobis: non dico: Damnamini, quia
habetis; sed, damnamini, si de talibus praesumatis, si de talibus inflemini, si propter talia magni
vobis videamini, si propter talia pauperes non agnoscatis, si generis humani conditionem
communem propter excellentem vanitatem obliviscamini. Tunc enim Deus necesse est retribuat in
novissima, et in civitate sua imaginem talium ad nihilum redigat. Qui autem dives est, hoc modo sit
quo praecepit Apostolus: Praecipe, inquit, divitibus huius mundi non superbe sapere; neque sperare
in incerto divitiarum suarum, sed in Deo vivo, qui praestat nobis omnia abundanter ad fruendum 27.
Abstulit superbiam divitum; dat consilium. Quasi dicerent: Divites sumus; superbire nos prohibes,
iactare pompas divitiarum nostrarum vetas; quid ergo facturi sumus de istis divitiis? Usque adeo
non est quod inde faciant? Divites sint, inquit, in operibus bonis; facile tribuant, communicent. Et
quid prodest hoc? Thesaurizent sibi fundamentum bonum in futurum, ut apprehendant veram
vitam 28. Ubi debent sibi thesaurizare? Quo misit iste oculum, intrans in sanctuarium Dei.
Exhorrescant omnes fratres nostri divites, abundantes pecunia, auro, argento, familia, honoribus;
exhorrescant quod modo dictum est: Domine, in civitate tua imaginem illorum ad nihilum rediges.
Nonne digni sunt haec pati, ut Deus in civitate sua imaginem illorum ad nihilum redigat; quia et ipsi
in civitate sua terrena imaginem Dei ad nihilum redegerunt? In civitate tua imaginem eorum ad
nihilum rediges.
27. [v 21.] Quia delectatum est cor meum. Dicit quibus rebus tentatur: Quia delectatum est, inquit,
cor meum; et renes mei mutati sunt. Quando me delectaverunt temporalia ista, mutati sunt renes
mei. Potest et sic intellegi: Quia delectatum est cor meum, in Deum; et renes mei mutati sunt, id
est, libidines meae mutatae sunt, et castus totus factus sum. Renes mei mutati sunt. Et audi
quomodo.
28. [v 22.] Et ego ad nihilum redactus sum, et non cognovi. Ego ille, qui modo ista dico de divitibus,
aliquando talia desideravi: ideo et ego ad nihilum redactus sum, quando pene effusi sunt gressus
mei 29. Et ego ad nihilum redactus sum, et non cognovi: non est ergo desperandum et de illis, in
quos talia dicebam.
29. [v 23.] Quid est, non cognovi? Quasi pecus factus sum ad te; et ego semper tecum. Multum
interest inter istum et alios. Iste quasi pecus factus est desiderando terrena, quando redactus ad
nihilum non cognovit aeterna: sed non recessit a Deo suo, quia non illa desideravit a daemonibus, a
diabolo. Hoc enim iam vobis commendavi: vox est Synagogae, id est, illius populi qui non servivit
idolis. Pecus quidem factus sum, a Deo meo terrena desiderans; sed nunquam recessi ab ipso Deo
meo.

Deus nos sustentat gratia sua.
30. [v 24.] Quia ergo, quamvis factus pecus, non recessi a Deo meo, sequitur: Tenuisti manum
dexterae meae. Non dixit, manum dexteram meam; sed, manum dexterae meae. Si dexterae
manus est, manus habet manum: Manum tenuisti dexterae meae, ut deduceres me. Quid posuit,
manum? Potestatem. Hoc enim dicimus quemquam habere in manu, quod habet in potestate;
quomodo dixit diabolus Deo de Iob: Mitte manum tuam, et tolle quae habet 30. Quid est, mitte
manum tuam? Da potestatem. Manum Dei, potestatem Dei dixit; sicut scriptum est alio loco: Mors
et vita in manibus linguae 31. Numquid lingua habet manus? Sed quid est, in manibus linguae? In
potestate linguae. Quid est, in potestate linguae? Ex ore tuo iustificaberis, et ex ore tuo
condemnaberis 32. Tenuisti ergo manum dexterae meae, potestatem dexterae meae. Quae erat
dextera mea? Quia ego semper tecum. In sinistram habebam, quia pecus factus sum; id est, quia
terrena in me fuit concupiscentia: sed dextera mea erat, quia semper tecum eram. Huius dexterae
meae manum tenuisti, id est, potestatem rexisti. Quam potestatem? Dedit eis potestatem filios Dei
fieri 33: coepit esse iam inter filios Dei, ad Novum Testamentum pertinens. Vide quomodo retenta
est manus dexterae eius. In voluntate tua deduxisti me. Quid est, in voluntate tua? Non in meritis
meis. Quid est, in voluntate tua? Audi Apostolum, qui fuit pecus primo terrena desiderans, et
secundum Vetus Testamentum vivens; quid ait? Qui primo fui blasphemus, et persecutor, et
iniuriosus; sed misericordiam consecutus sum 34. Quid est, in voluntate tua? Gratia Dei sum quod
sum 35. Et cum gloria assumpsisti me. Iam quo assumptus est, et in qua gloria, quis explicat? quis
dicit? Exspectemus hoc, quia in resurrectione erit; in novissimis erit: Cum gloria assumpsisti me.

482

