intellegimus quid quare fiat, demus hoc providentiae ipsius, quia non fit sine causa, et non
blasphemamus. Cum enim coeperimus disputare de operibus Dei: Quare hoc, quare illud; et: Non
debuit sic facere, male fecit hoc: ubi est laus Dei? Perdidisti Alleluia. Omnia sic considera, quomodo
placeas Deo, et laudes artificem. Quia si intrares forte in officinam fabri ferrarii, non auderes
reprehendere folles, incudes, malleos. Et da imperitum hominem nescientem quid quare sit, et
omnia reprehendit. Sed si non habeat peritiam artificis, et habeat saltem considerationem hominis,
quid sibi dicit? Non sine causa hoc loco folles positi sunt; artifex novit quare, etsi ego non novi. In
officina non audet vituperare fabrum; et audet reprehendere in hoc mundo Deum! Ergo,
quemadmodum ignis, grando, nix, glacies, spiritus tempestatis, quae faciunt verbum eius; sic
omnia quae vanis videntur in rerum natura temere fieri, non faciunt nisi verbum eius, quia non fiunt
nisi iussu eius.
13. [vv 9-12.] Deinde dicit, ut Dominum laudent: Montes et omnes colles, ligna fructifera et omnes
cedri; bestiae et omnia pecora, reptilia et volatilia pennata. Deinde ad homines: Reges terrae et
omnes populi, principes et omnes iudices terrae; iuvenes et virgines, seniores cum iunioribus
laudent nomen Domini. Explicata est laus de coelo, explicata est laus de terra.
14. [v 13.] Quia exaltatum est nomen eius solius. Nemo hominum quaerat exaltare nomen suum.
Vis exaltari? Illi te subde, qui non potest humiliari: Exaltatum est nomen eius solius.

Conditorem Deum per ea quae facta sunt intellecta.
15. [v 14.] Confessio eius in terra et coelo. Quid est: Confessio eius in terra et coelo? qua ipse
confitetur? Non; sed qua illum omnia confitentur, omnia clamant: omnium pulchritudo quodam
modo vox eorum est, confitentium Deum. Clamat coelum Deo: Tu me fecisti, non ego. Clamat terra:
Tu me condidisti, non ego. Quomodo clamant ista? Quando considerantur, et hoc invenitur; ex tua
consideratione clamant, ex voce tua clamant. Confessio eius in terra et coelo. Attende coelum,
pulchrum est; attende terram, pulchra est: utrumque simul valde pulchrum est. Ipse fecit, ipse
regit, ipsius nutu gubernantur, ipse traicit tempora, momenta ipse instaurat, per seipsum instaurat.
Omnia ergo ista laudant illum, sive in statu, sive in motu, sive de terra deorsum, sive de coelo
sursum, sive in vetustate, sive in renovatione. Cum vides haec et gaudes, et attolleris in artificem,
et invisibilia eius, per ea quae facta sunt 21, intellecta contueris: Confessio eius in terra et coelo; id
est, confiteris ei de rebus terrenis, confiteris ei de rebus coelestibus. Et quia ipse fecit omnia, et
melius illo non est aliquid, quidquid fecit, intra illum est; et quidquid in his tibi placet, minus est
quam ipse. Non ergo ita tibi placeat quod fecit, ut recedas ab eo qui fecit; sed si amas quod fecit,
multo magis eum qui fecit. Si pulchra sunt quae fecit, quanto pulchrior est qui fecit? Confessio eius
in terra et coelo.

Vitis vestitur in facile ex eo quod in radice habet.
16. Et exaltabit cornu populi sui. Ecce quod prophetabant Aggaeus et Zacharias. Modo cornu populi
ipsius humile est in trituris, in tribulationibus, in tentationibus, in tunsione pectorum: quando
exaltabit cornu populi sui? Quando venerit ipse Dominus, et ortus fuerit sol noster: non iste qui
oculis videtur, et oritur super bonos et malos 22; sed de quo dicitur: Vobis qui timetis Deum, orietur
sol iustitiae, et sanitas in pennis eius 23; et de quo dicturi sunt superbi et impii: Iustitiae lumen non
luxit nobis, et sol non est ortus nobis 24. Ipsa erit aestas nostra. Modo fructus per hibernum in radice
non apparent; attendis quasi aridas arbores per hiemem. Qui non novit videre, aridam putat vitem:
et forte iuxta est quae vere aruit; similes sunt ambae per hiemem: illa vivit, illa mortua est; sed
illius vita et illius mors in abscondito est: aestas procedit, vita illius clarificatur, mors illius
manifestatur; procedit honor foliorum, fecunditas fructuum; vestitur vitis in facie, ex eo quod habet
in radice. Ergo modo, fratres, tales sumus, quales sunt alii homines: quomodo nascuntur,
manducant, bibunt, vestiuntur, transigunt vitam istam; sic et sancti. Aliquando ipsa res decipit
homines, et dicunt: Ecce quia coepit esse christianus, numquid non ei dolet caput? aut quia
christianus est, quid habet plus a me? O vitis arida, attendis iuxta te vitem nudam in hiberno, sed
non aridam. Aestas veniet, veniet Dominus, honor noster, qui latebat in radice; et tunc exaltabit
cornu populi sui, post captivitatem in qua mortaliter vivimus. Unde dicit Apostolus: Nolite ante
tempus quidquam iudicare, donec veniat Dominus, et illuminabit abscondita tenebrarum; et tunc
laus erit unicuique a Deo 25. Sed dicis mihi: Ubi est radix mea? ubi est fructus meus? Si credis, nosti
ubi est radix tua. Ibi est enim, ubi est fides tua, ubi spes est et caritas tua. Audi Apostolum: Mortui
enim estis 26. Quasi per hiemem mortui apparebant; audi quia vivunt: Et vita vestra abscondita est
cum Christo in Deo 27. Ecce ubi habes radicem. Quando ergo honore ornaberis? quando

1057

