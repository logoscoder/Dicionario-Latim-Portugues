sic tamen quasi per ignem 6. Et quia dicitur, salvus erit, contemnitur ille ignis. Ita plane quamvis
salvi per ignem, gravior tamen erit ille ignis, quam quidquid potest homo pati in hac vita. Et nostis
quanta hic passi sunt mali, et possunt pati: tamen tanta passi sunt, quanta potuerunt pati et boni.
Quid enim quisque maleficus, latro, adulter, sceleratus, sacrilegus pertulit legibus, quod non pertulit
martyr in confessione Christi? Ista ergo quae hic sunt mala, multo faciliora sunt: et tamen videte
quemadmodum ea homines ne patiantur, quidquid iusseris faciunt. Quanto melius faciunt quod
iubet Deus, ne illa graviora patiantur?
4. [v 3.] Quare autem petit iste ne in indignatione arguatur, neque in ira emendetur? Tamquam
dicens Deo: Quoniam iam ista quae patior multa sunt, magna sunt, quaeso ut sufficiant. Et incipit
illa enumerare satisfaciens Deo, offerens illa quae patitur, ne peiora patiatur: Quoniam sagittae
tuae infixae sunt mihi, et confirmasti super me manum tuam.

Gaude te redentum non re sed spe securus.
5. [v 4.] Non est sanitas in carne mea a vultu irae tuae. Iam haec dicebat quae hic patiebatur: et
tamen hoc iam de ira Domini, quia et de vindicta Domini. De qua vindicta? Quam excepit de Adam.
Non enim in illum non est vindicatum, aut frustra dixerat Deus: Morte morieris 7: aut aliquid patimur
in ista vita, nisi ex illa morte quam meruimus primo peccato. Etenim portamus corpus mortale,
(quod utique non esset mortale) plenum tentationibus, plenum sollicitudinibus, obnoxium doloribus
corporalibus, obnoxium indigentiis, mutabile, languidum et cum sanum est, quia utique nondum
plene sanum. Nam unde dicebat: Non est sanitas in carne mea, nisi quia ista quae huius vitae
dicitur sanitas, bene intellegentibus et sabbatum recordantibus non est utique sanitas? Si enim non
manducaveritis, inquietat fames. Iste naturalis quidam morbus est: quia natura nobis facta est
poena ex vindicta. Primo homini quod erat poena, natura nobis est. Unde dicit Apostolus: Fuimus et
nos natura filii irae, sicut et caeteri 8. Natura filii irae, id est, portantes vindictam. Sed quare dicit:
Fuimus? Quia spe iam non sumus: nam re adhuc sumus. Sed illud melius dicimus quod spe sumus,
quia certi sumus de spe. Non enim incerta est spes nostra, ut de illa dubitemus. Audi ipsam gloriam
in spe. In nobismetipsis, inquit, ingemiscimus, adoptionem exspectantes, redemptionem corporis
nostri 9. Quid enim? Nondum redemptus es, o Paule? nondum pro te pretium persolutum est?
Nonne sanguis ille iam fusus est? nonne ipsum est pretium omnium nostrum? Plane ipsum. Sed
vide quid ait: Spe enim salvi facti sumus: spes autem quae videtur, non est spes. Quod enim videt
quis, quid sperat? Si autem quod non videmus speramus, per patientiam exspectamus 10. Quid
autem exspectat per patientiam? Salutem. Cuius rei salutem? Ipsius corporis: quia hoc dixit,
redemptionem corporis nostri 11. Si salutem corporis exspectabat, non erat salus illa quam habebat.
Esuries, sitis interficit, si subventum non fuerit. Medicamentum enim famis est cibus, et
medicamentum sitis est potus, et medicamentum fatigationis est somnus. Detrahe ista
medicamenta, vide si non interficiunt illa quae existunt. Si sepositis istis non sunt morbi, est
sanitas. Si autem habes aliquid quod te possit interficere, nisi manducaveris; noli gloriari de
sanitate, sed gemens exspecta redemptionem corporis tui. Gaude te redemptum; sed nondum re,
spe securus es. Etenim si non gemueris in spe, non pervenies ad rem. Hoc ergo non est sanitas, ait:
Non est sanitas in carne mea a vultu irae tuae. Unde ergo sagittae infixae? Ipsam poenam, ipsam
vindictam, et forte dolores quos hic necesse est pati, et animi et corporis, ipsas dicit sagittas. De his
enim sagittis et sanctus Iob fecit commemorationem, et cum esset in illis doloribus, dixit sagittas
Domini infixas sibi 12. Solemus tamen et verba Dei sagittas accipere: sed numquid ab his posset iste
sic dolere se percuti? Verba Dei tamquam sagittae excitant amorem, non dolorem. An quia et ipse
amor non potest esse sine dolore? Quidquid enim amamus et non habemus, necesse est ut
doleamus. Nam ille et amat et non dolet, qui habet quod amat: qui autem amat, ut dixi, et nondum
habet quod amat, necesse est ut in dolore gemat. Inde illud in persona Ecclesiae sponsa Christi in
Cantico canticorum: Quoniam vulnerata caritate ego sum 13. Vulneratam se dixit caritate: amabat
enim quiddam, et nondum tenebat; dolebat, quia nondum habebat. Ergo si dolebat, vulnerata erat:
sed hoc vulnus ad veram sanitatem rapiebat. Qui hoc vulnere non fuerit vulneratus, ad veram
sanitatem non potest pervenire. Numquid ergo vulneratus semper erit in vulnere? Possumus itaque
etiam sic infixas sagittas accipere, id est, verba tua infixa sunt cordi meo, et ex ipsis verbis tuis
factum est ut recordarer sabbatum; et ipsa recordatio sabbati, et nondum retentio, facit me
nondum gaudere, et agnoscere nec sanitatem esse in ipsa carne, neque dici debere, cum comparo
istam sanitatem illi sanitati quam habebo in requie sempiterna, ubi corruptibile hoc induet
incorruptionem, et mortale hoc induet immortalitatem 14; et video quia in illius sanitatis
comparatione, ista sanitas morbus est.

Christus et Ecclesia.
188

