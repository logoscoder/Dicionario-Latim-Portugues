detraheretur et ipsa vita temporalis: ut non propter haec ipsa temporalia colerent ipsum aeternum,
sed amore illius casto tolerarent haec omnia quae pro tempore paterentur.

Ille mercedem accipient qui in tribulationibus non deficiunt ac radicem caritatis
habent.
17. [vv 18.19.] Denique quia intellexerunt hoc filii Core, quid dicunt? Haec omnia venerunt super
nos, et obliti non sumus te. Quid est, et obliti non sumus te? Et inique non egimus in testamento
tuo: et non recessit retro cor nostrum: et declinasti semitas nostras de via tua. Ecce est intellectus,
quia non recessit retro cor nostrum, quia obliti non sumus te, quia inique non egimus in testamento
tuo, positi in magnis tribulationibus et persecutionibus gentium. Declinasti semitas nostras de via
tua. Semitae enim nostrae erant in voluptatibus saeculi; semitae nostrae erant in prosperitatibus
temporalium rerum: tulisti semitas nostras de via tua, et ostendisti nobis quam arcta et angusta via
est quae ducit ad vitam. Et declinasti semitas nostras de via tua. Quid est, declinasti semitas
nostras de via tua? Tamquam diceret nobis: In tribulatione positi estis, multa patimini, multa quae
amabatis in hoc saeculo, amisistis: sed non vos dimisi in via, quam angustam vos doceo. Latas
semitas quaerebatis: quid vobis dico? Hac itur ad vitam sempiternam: qua vultis ambulare, ad
mortem pergitis. Quam lata et spatiosa via est quae ducit ad interitum, et multi sunt qui ambulant
per eam! Quam arcta et angusta via est quae ducit ad vitam, et pauci sunt qui ambulant per
illam! 21 Qui sunt pauci? Qui tolerant tribulationes, qui tolerant tentationes, qui in istis omnibus
molestiis non deficiunt; qui non ad horam gaudent ad verbum, et in tempore tribulationis tamquam
orto sole arescunt 22, sed habent radicem caritatis, sicut audivimus quod modo lectum est in
Evangelio 23. Radicem, inquam, caritatis habe, ut cum sol exortus fuerit, non te urat, sed nutriat.
Haec omnia venerunt super nos, et obliti non sumus te; et inique non egimus in testamento tuo; et
non recessit retro cor nostrum. Sed quia haec omnia inter tribulationes facimus, iam in angusta via
ambulantes, declinasti semitas nostras de via tua.
18. [v 20.] Quoniam humilasti nos in loco infirmitatis. Ergo exaltabis nos in loco fortitudinis. Et
operuit nos umbra mortis. Haec enim mortalitas umbra mortis est. Vera mors est damnatio cum
diabolo.
19. [v 21.] Si obliti sumus nomen Dei nostri. Iste est intellectus filiorum Core. Et si expandimus
manus nostras ad Deum alienum.

Deo cognoscere dicitur, cum cognoscentes facit.
20. [v 22.] Nonne Deus requiret ista? Ipse enim novit occulta cordis. Novit, et requirit: si novit
occulta cordis, quid ibi facit? Nonne Deus requiret ista? Novit in se, requirit propter nos. Etenim ideo
requirit Deus aliquando, et dicit sibi innotescere, quod facit tibi innotescere. Opus suum tibi dicit,
non cognitionem suam. Dicimus plerumque: Laetus dies, quando serenus est: numquid ipse dies
gaudet? Sed gaudentem dicimus, quia gaudentes nos facit. Et dicimus: Triste coelum. Non enim est
ullus talis sensus in nubibus: sed quia homines huiusmodi videntes coeli faciem contristantur, triste
dicitur, eo quod tristes facit. Sic et Deus cognoscere dicitur, quando cognoscentes facit. Deus dicit
ad Abraham: Nunc cognovi quia tu times Deum 24. Ante non cognoverat? Sed ipse Abraham se non
cognovit: quia in ipsa tentatione ipse sibi innotuit. Plerumque enim homo putat se posse quod non
potest, aut putat se non posse quod potest; accedit ad illum interrogatio ex divina dispensatione, et
per interrogationem notus fit sibi; et dicitur Deus cognovisse, quod illum fecit nosse. Numquid
Petrus noverat se, quando dixit medico: Tecum sum usque ad mortem 25? Medicus noverat, vena
inspecta, quid intus ageretur in aegroto; aegrotus non noverat. Venit accessio tentationis; et
probavit medicus sententiam suam, perdidit aeger praesumptionem suam. Sic ergo et novit Deus,
et requirit. Novit. Quomodo ipse requirit? Propter te, ut tu invenias te, et gratias agas ei qui fecit te.
Nonne Deus requiret ista?

Potes videre hominem mortificari; quare mortificetur nescis, Deus solus hoc
novit.
21. Ipse enim novit occulta cordis. Quid est, novit occulta? quae occulta? Quoniam propter te
mortificamur tota die, deputati sumus velut oves occisionis. Potes enim videre mortificari hominem;
quare mortificetur, nescis: Deus hoc novit; res in occulto est. Sed dicit mihi aliquis: Ecce pro nomine
Christi detinetur, nomen Christi confitetur. Quare non et haeretici nomen Christi confitentur, et non
tamen iam propter ipsum moriuntur? Prorsus in ipsa Ecclesia, dicam, catholica, putatis defuisse aut

237

