occidendum curavit: homicidio auxit adulterium: et post hoc factum missus est ad eum Nathan
propheta, missus a Domino, qui eum argueret de tanto commisso 3.
3. Quid caveant homines, diximus; quid vero si lapsi fuerint imitentur, audiamus. Multi enim cadere
volunt cum David, et nolunt surgere cum David. Non ergo cadendi exemplum propositum est, sed si
cecideris, resurgendi. Attende, ne cadas. Non sit delectatio minorum lapsus maiorum, sed sit casus
maiorum tremor minorum. Ad hoc propositum est, ad hoc scriptum est, ad hoc in ecclesia saepe
lectum atque cantatum: audiant qui non ceciderunt, ne cadant, audiant qui ceciderunt, ut surgant.
Tanti viri peccatum non tacetur, praedicatur in ecclesia. Audiunt male audientes, et quaerunt sibi
patrocinia peccandi; attendunt unde defendant quod committere paraverunt, non unde caveant
quod non commiserunt, et dicunt sibi: Si David, cur non et ego? Inde anima iniquior, quae cum
propterea fecerit quia David fecit, ideo peius quam David fecit. Dicam hoc ipsum, si potero, planius.
David nullum sibi ita ad exemplum proposuerat, ut tu: ceciderat lapsu cupiditatis, non patrocinio
sanctitatis: tu tibi tamquam sanctum proponis ut pecces; non imitaris eius sanctitatem, sed imitaris
ruinam. Hoc amas in David, quod in se odit David: praeparas te ad peccandum, disponis peccare:
librum Dei ut pecces inspicis; Scripturas Dei ad hoc audis, ut facias quod displicet Deo: hoc non
fecit David; correptus est per Prophetam, non lapsus est in propheta. Alii vero audientes salubriter,
in casu fortis metiuntur infirmitatem suam; et quod damnat Deus devitare cupientes, ab aspectu
securo abstinent oculos: non eos defigunt in pulchritudine carnis alienae, nec seipsos faciunt de
perversa simplicitate securos, non dicunt: Bono animo attendi, benigne attendi, de caritate diu
aspexi. Proponunt enim sibi casum David, et ad hoc illum magnum vident cecidisse, ut parvi nolint
videre unde possint cadere. Reprimunt enim oculos a petulantia, non se facile adiungunt, non
miscent se mulieribus alienis, non levant oculos faciles ad aliena maeniana, ad aliena solaria. De
longe enim vidit David illam, in qua captus est. Mulier longe, libido prope. Alibi erat quod videret, in
illo unde caderet. Attendenda est ergo haec infirmitas carnis, recordanda sunt verba Apostoli: Non
ergo regnet peccatum in vestro mortali corpore 4. Non dixit, non sit; sed, non regnet. Inest
peccatum, cum delectaris; regnat, si consenseris. Carnalis delectatio, praesertim usque ad illicita et
aliena progrediens, frenanda est, non relaxanda; imperio domanda, non in imperio collocanda.
Attende securus, si non habes unde movearis. Sed respondes: Fortiter teneo. Numquid tu fortior
quam David?

Tribulationis utilitatem videamus, felicitatem timeamus.
4. Admonet etiam tali exemplo, non se quemquam debere extollere in prosperis rebus. Multi enim
res adversas timent, res prosperas non timent. Periculosior est res prospera animo, quam adversa
corpori. Prius corrumpit prospera, ut inveniat quod frangat adversa. Fratres mei, adversus
felicitatem acrius vigilandum est. Propterea videte quemadmodum eloquium Dei in nostra felicitate
tollat nobis securitatem: Servite, inquit, Domino in timore, et exsultate ei cum tremore 5. In
exsultatione, ut gratias agamus; in tremore, ne cadamus. Hoc peccatum non fecit David, cum
persecutorem Saulem pateretur. Quando David sanctus Saulem inimicum patiebatur, quando illius
persecutionibus agitabatur, quando per diversa fugiebat ne in manus eius incideret 6, non
concupivit alienam, non adulterata uxore occidit virum. Erat in infirmitate tribulationis suae tanto in
Deum intentior, quanto miserior videbatur. Utile quiddam est tribulatio; utile medici ferramentum,
quam diaboli tentamentum. Factus est securus devictis hostibus, pressura caruit, tumor excrevit.
Valet ergo hoc exemplum ad id, ut timeamus felicitatem. Tribulationem, inquit, et dolorem inveni,
et nomen Domini invocavi 7.

Spes veniae non intercludatur.
5. Sed factum est: dixerim haec eis qui non commiserunt, ut vigilent custodire integritatem suam,
et cum attendunt magnum cecidisse, parvi timeant. Si vero aliquis iam lapsus haec audit, et aliquid
in conscientia mali tenens; verba psalmi huius advertat: attendat quidem vulneris magnitudinem,
sed non desperet medici maiestatem. Peccatum cum desperatione, certa mors. Nemo ergo dicat: Si
iam aliquid mali feci, iam damnandus sum: Deus malis talibus non ignoscit, cur non addo peccata
peccatis? Fruar hoc saeculo in voluptate, in lascivia, in cupiditate nefaria: iam perdita spe
reparationis, vel hoc habeam quod video, si non possum habere quod credo. Iste ergo psalmus,
sicut cautos facit eos qui non ceciderunt, sic desperatos esse non vult qui ceciderunt. Quisquis
peccasti, et dubitas agere poenitentiam pro peccato tuo desperando salutem tuam, audi David
gementem. Ad te Nathan propheta non est missus, ipse David ad te missus est. Audi eum
clamantem, et simul clama; audi gementem, et congemisce; audi flentem, et lacrymas iunge; audi
correctum, et condelectare. Si tibi non potuit intercludi peccatum, spes veniae non intercludatur.
Missus est ad istum virum Nathan propheta: attende regis humilitatem. Non respuit verba

291

