Securi optemus Christi amicitiam.
6. Abstineamus ergo nos, fratres, a possessione rei privatae; aut ab amore, si non possumus a
possessione; et facimus locum Domino. Multum est ad me, ait aliquis. Sed vide quis sis, facturus
locum Domino. Si vellet apud te hospitium habere aliquis senator, non dico senator, procurator
alicuius magni secundum saeculum, et diceret: Offendit me quiddam in domo tua; etsi amares hoc,
auferres tamen ne eum offenderes, ad cuius amicitiam ambires. Et quid tibi prodest hominis
amicitia? Forte ibi non solum nullum auxilium, sed et periculum invenires. Nam multi non
periclitabantur antequam maioribus iungerentur; exoptarunt maiorum amicitias, ut maiora pericula
incurrerent. Securus opta amicitiam Christi: hospitari apud te vult; fac illi locum. Quid est, fac illi
locum? Noli amare teipsum, illum ama. Si te amaveris, claudis contra illum; si ipsum amaveris,
aperis illi: si autem aperueris et intraverit, non peries amando te, sed invenieris cum amante te.
7. Si introiero in tabernaculum domus meae, si ascendero super lectum stratus mei. Privata enim
res ipsa, ubi homo acquiescit, superbos facit; ideo dixit: Si ascendero. In re quam privatam quisque
possidet, necesse est superbus sit: inde se enim tendit homo ad hominem, cum ambo sint caro.
Quid est homo, fratres? Caro. Et quid est alter homo? Altera caro. Et tamen caro dives extendit se
contra carnem pauperem; quasi aliquid illa caro attulerit quando nata est, aut aliquid auferat
quando moritur. Ad hoc plus habuit, ut plus tumeret. Iste autem qui vult invenire locum Domino,
dicit: Si ascendero super lectum stratus mei.

Omnes saeculi felicitates somnia sunt dormientium.
8. Si dedero somnum oculis meis. Multi enim cum dormiunt, non faciunt locum Domino. Tales
excitat Apostolus: Surge, qui dormis, et exsurge a mortuis; et illuminabit te Christus 9; et alio loco:
Nos autem qui diei sumus, vigilemus, et sobrii simus: nam qui dormiunt, nocte dormiunt; et qui
inebriantur, nocte ebrii sunt 10. Noctem dicens iniquitatem, in qua illi obdormiunt cupiendo ista
terrena. Et omnes istae felicitates quae videntur saeculi, somnia sunt dormientium. Et quomodo qui
videt thesauros in somnis, dormiens dives est; sed evigilabit, et pauper erit: sic omnia ista vana
huius saeculi, de quibus homines gaudent, in somno gaudent: evigilabunt quando nolunt, si non
modo evigilant quando utile est; et invenient somnia fuisse illa, et transisse, sicut dicit Scriptura,
veluti somnium exsurgentis 11: et alio loco: Dormierunt somnum suum, et nihil invenerunt omnes
viri divitiarum in manibus suis 12. Dormierunt somnum suum, finitus est somnus, et nihil invenerunt
in manibus suis; quia in somnis videbant divitias transitorias. Iste ergo qui vult invenire locum
Domino, dixit etiam: Si dedero somnum oculis meis. Sunt autem quidam qui non dormiunt, sed
dormitant. Aliquantum retrahunt se ab amore temporalium, et rursus revolvuntur in eum; quasi
dormitantes, caput crebro inclinant. Evigila, excute somnum; dormitando casurus es. Non vult
Psalmus, oculis suis dare somnum, nec palpebris dormitationem, eum qui vult invenire locum
Domino.
9. Et requiem, inquit, temporibus meis. A requie temporum somnus venit ad oculos. Tempora circa
oculos sunt. Veluti futurus somnus, gravedo temporum est. Nam hominibus dormituris gravari
tempora incipiunt; et cum senserint sibi gravari tempora, iam imminet somnus: qui si dandus est
oculis, dant requiem temporibus suis, et venit somnus; si non dederint requiem temporibus suis,
non venit somnus. Cum ergo coeperit te aliquid temporale delectare ad peccatum, iam gravantur
tibi tempora. Vis evigilare, et non dormire, nec dormitare? Noli te credere tali delectationi; maiores
dolores habebit quam suavitates. Ista cogitatione quasi confricans frontem, excutis somnum, et
paras locum Domino.

In caelo non procedemus ad pugnandum sed permanebimus ad laudandum.
10. Donec inveniam locum Domino, tabernaculum Deo Iacob. Quamquam aliquando dicitur
tabernaculum Dei domus Dei, et domus Dei tabernaculum Dei: distinctius tamen accipitur, fratres
carissimi, tabernaculum Ecclesia secundum hoc tempus; domus autem Ecclesia coelestis Ierusalem,
quo ibimus. Tabernaculum enim tamquam militantium et pugnantium: tabernacula militum in
procinctu, in expeditione; unde contubernales dicuntur milites, quasi tabernacula eadem habentes
et habitantes. Quamdiu ergo habemus hostem cum quo pugnemus, tabernaculum Deo facimus.
Cum autem transierit tempus pugnae, et venerit pax illa quae praecellit omnem intellectum, sicut
dicit Apostolus: Et pax Christi quae praecellit omnem intellectum 13; quantumcumque enim
cogitaveris de pace illa, minus eam capit animus adhuc in ista corporis gravedine constitutus: cum
venerit illa patria, iam domus erit, nullus adversarius tentabit, ut tabernaculum vocetur. Non

929

