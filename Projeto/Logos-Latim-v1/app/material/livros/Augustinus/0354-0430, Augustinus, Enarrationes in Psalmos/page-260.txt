quia psalmus praedixerat: Similes illis fiant qui faciunt ea, et omnes qui confidunt in eis 35. Tamen
de ipsis lapidibus reddidit filios Abrahae: modo omnes qui lapides adorabamus, conversi ad
Dominum filii Abrahae facti sumus; non ducendo ab illo carnem, sed imitando fidem. Principes ergo
populorum convenerunt cum Deo Abraham. Principes populorum: Gentium principes, non unius
populi principes, sed principes populorum omnium, convenerunt cum Deo Abraham.

Centurionis exemplum.
12. Ex ipsis principibus erat et iste Centurio, de quo modo Evangelium cum legeretur audistis. Erat
enim Centurio habens honorem et potestatem inter homines, princeps erat de principibus
populorum. Venienti ad se Christo obviam misit amicos suos, imo vere transituro Christo misit
amicos; et rogavit ut curaret puerum eius qui periculose infirmabatur: et cum vellet ipse Dominus
venire, hoc ei mandavit: Non sum dignus ut sub tectum meum intres, sed tantum dic verbo, et
sanabitur puer meus. Nam et ego homo sum sub potestate constitutus, habens sub me milites.
Videte quemadmodum tenuit ordinem: prius commemoravit quod sub alio esset, et postea quod alii
sub illo essent. Sub potestate sum, et in potestate sum; et sub aliquo sum, et super aliquos sum. Et
dico huic: Vade, et vadit; et alii: Veni, et venit; et servo meo: Fac hoc, et facit. Tamquam diceret: Si
ego sub potestate constitutus iubeo illis qui sub me sunt, tu qui sub nullius potestate positus es,
non potes iubere creaturae tuae, quando omnia per te facta sunt, et sine te factum est nihil? Dic
ergo verbo, inquit, et sanabitur puer meus. Nam ut in domum meam intres, non sum dignus.
Trepidavit Christum mittere intra parietes suos, et iam intus erat in corde eius: iam erat anima eius
sedes illius, iam ibi sedebat ille qui humiles requirebat. Conversus denique Christus, miratus est, et
ait sequentibus se: Amen dico vobis, non inveni tantam fidem in Israel 36. Et sicut alius evangelista
eamdem rem narrat, sequitur Dominus, et dicit: Ideo dico vobis, quia multi ab Oriente et Occidente
venient, et recumbent cum Abraham et Isaac et Iacob in regno coelorum. Iste enim Centurio non
erat de populo Israel. Nam in populo Israel superbi repellebant a se Deum: in principibus Gentium
inventus est humilis, qui ad se invitaret Deum. Admirans Iesus fidem ipsius, reprobat perfidiam
Iudaeorum. Sani enim sibi videbantur, cum periculosius aegrotarent, quando medicum non
cognoscentes occidebant. Cum ergo reprobaret et repudiaret illorum superbiam, quid ait? Ideo
vobis dico, quia multi ab Oriente et Occidente venient, non pertinentes ad cognationem Israel:
venient multi quibus dixit: Omnes gentes, plaudite manibus; et recumbent cum Abraham in regno
coelorum. Non illos genuit carne sua Abraham; et venientes recumbent cum illo in regno coelorum,
et filii ipsius erunt. Quare filii ipsius? Non nati de carne, sed sequendo fidem ipsius. Filii autem
regni, id est Iudaei, ibunt in tenebras exteriores: illic erit ploratio et stridor dentium 37.
Damnabuntur in tenebras exteriores qui nati sunt de carne Abrahae, et recumbent cum eo in regno
coelorum qui imitati sunt fidem Abrahae. Merito ergo et hic: Principes populorum convenerunt cum
Deo Abraham.
13. Et quid illi qui pertinebant ad Deum Abraham? Quoniam dii fortes terrae valde elevati sunt. Qui
erant dii, populus ille Dei, vitis illa Dei, de qua dicitur: Iudicate inter me et inter vineam meam 38,
ibunt in tenebras exteriores, non recumbent cum Abraham et Isaac et Iacob, non conveniunt cum
Deo Abraham. Quare? Quoniam dii fortes terrae. Illi qui erant dii fortes terrae, praesumentes de
terra. De qua terra? de seipsis: quia omnis homo terra. Homini enim dictum est: Terra es, et in
terram ibis 39. Debet autem homo de Deo praesumere, et inde sperare auxilium, non de se. Non
enim terra pluit sibi, aut lucet sibi: quomodo autem terra de coelo exspectat pluviam et lucem, sic
homo de Deo debet exspectare misericordiam et veritatem. Illi ergo dii fortes terrae valde elevati
sunt, id est, valde superbierunt: non sibi medicum necessarium putaverunt, et ideo in sua
aegritudine remanserunt, et ipsa aegritudine ad mortem perducti sunt. Praecisi sunt rami naturales,
ut humilis insereretur oleaster 40. Quoniam dii fortes terrae valde elevati sunt. Teneamus ergo,
fratres, humilitatem, caritatem, pietatem; quia vocati sumus illis reprobatis, vel illorum exemplo
superbire timeamus.

62

IN PSALMUM 47
ENARRATIO
Sermo ad plebem

De Ecclesia cantatur, firmamentum in iis qui firmi sunt.
260

