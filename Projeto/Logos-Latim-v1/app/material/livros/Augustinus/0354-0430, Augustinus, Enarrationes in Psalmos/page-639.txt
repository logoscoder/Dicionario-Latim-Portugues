adhuc audi consequentia: Domine, secundum multitudinem dolorum meorum in corde meo,
exhortationes tuae iucundaverunt animam meam. Et paucos annos laboras, et in ipsis laboribus non
deest consolatio, non desunt gaudia quotidiana. Sed noli gaudere in saeculo: gaude in Christo,
gaude in verbo eius, gaude in lege eius. Ad ipsa gaudia pertinet quod loquimur, et quod auditis.
Quantae ergo sunt istae consolationes in tantis laboribus? Verum est ergo quod dixit Apostolus:
Etenim quod ad praesens temporale est et leve tribulationis nostrae, iuxta incredibilem modum, et
in incredibilem modum, aeternum gloriae pondus operatur nobis 69. Ecce quantum pretium damus,
quodam modo unam siliquam ad accipiendos thesauros sempiternos: siliquam laboris ad requiem
incredibilem, secundum quod dictum est: Iuxta incredibilem modum, et in incredibilem modum,
aeternum gloriae pondus operatur. Gaudes ad tempus; noli illi fidere: tristis es ad tempus; noli
desperare. Non te corrumpat felicitas, et non frangat adversitas: ne forte dicas in animo tuo: Non
potest fieri, ut Deus admittat ad se iniquos, qui iustos ipsos emendat, ut salvet; qui ideo emendat,
ut erudiat. Si Iustus vix salvis fiet; peccator et impius ubi parebunt? 70 Numquid adhaeret tibi sedes
iniquitatis? id est: Numquid adhaeret tibi sedes impiorum; qui fingis dolorem in praecepto, qui et
istos filios sic voluisti exercere et erudire, sic voluisti eis praecepta dare, ut non essent sine timore,
ne amarent aliquid aliud, et obliviscerentur te verum bonum suum? Bonus est Deus: si cessaret
Deus, et non misceret amaritudines felicitatibus saeculi, oblivisceremur eum.

In tribulationibus vitae huius, necessariae fides et spes.
25. Sed ubi angores molestiarum faciunt fluctus animae, fides illa quae ibi dormiebat, excitetur.
Tranquillum enim erat, quando dormivit Christus in mari: illo dormiente tempestas orta est, et
coeperunt periclitari. Ergo in corde christiano et tranquillitas erit, et pax; sed quamdiu vigilat fides
nostra: si autem dormit fides nostra, periclitamur. Hoc enim significat dormiens Christus, quia
quidam obliviscuntur fidem suam, et periclitantur. Sed quomodo illa navis cum fluctuaret, excitatus
est Christus a fluctuantibus, et dicentibus: Domine, perimus; surrexit ille, imperavit tempestatibus,
imperavit fluctibus, cessavit periculum, facta est tranquillitas 71: sic et te cum turbant
concupiscentiae malae, persuasiones malae, fluctus sunt, tranquillabuntur. Iam desperas, et putas
te non pertinere ad Dominum: evigilet fides tua, excita Christum in corde tuo; surgente fide, iam
agnoscis ubi sis: et si forte tentant fluctus concupiscentiae, intueris quid promisit Deus; et dulcedo
promissorum faciet te contemptorem dulcedinum saeculi: et si forte multae urgent minae
potentium malorum, et ipsae te expellunt de iustitia; attendis quod minatur Deus: Ite in ignem
aeternum qui paratus est diabolo et angelis eius 72, et non dimittis iustitiam: timens ergo ignem
sempiternum, contemnis dolores temporales; et pro eo quod promisit Deus, contemnis temporalem
felicitatem. Promisit requiem; patere molestiam: minatur ignem aeternum; contemne dolores
temporales: et evigilante Christo tranquilletur cor tuum, ut ad portum quoque pervenias. Non enim
non praepararet portum, qui paravit navem. Numquid adhaeret tibi sedes iniquitatis, qui fingis
dolorem in praecepto? De hominibus malis exercet nos, et de illorum insecutionibus nos erudit. De
malitia mali flagellatur bonus, et de servo emendatur filius: ita fingitur dolor in praecepto. Quod illos
posse Deus permittit, hoc faciunt mali homines, quibus ad tempus parcit.
26. [v. 21.] Quid enim sequitur? Captabunt in animam iusti. Quare captabunt? Quia verum crimen
non inveniunt quod obiciant. Quid enim captaverunt in Domino? Concinnaverunt falsa crimina 73,
quia vera invenire non potuerunt. Et sanguinem innocentem condemnabunt. Quare hoc totum fiat,
in consequentibus declarabit.
27. [v. 22.] Et factus est, inquit, mihi Dominus in refugium. Non quaereres tale refugium, si non
periclitareris: sed ideo periclitatus es, ut quaereres; quia ille fingit dolorem in praecepto. Facit mihi
de malitia malorum, tribulationem; punctus tribulatione coepi quaerere refugium quod in illa
felicitate saeculari desieram quaerere. Quis enim facile recordatur Deum, qui semper felix est, et
spe praesenti gaudet? Recedat spes saeculi, et accedat spes Dei; ut possis dicere: Et factus est
mihi Dominus in refugium: ad hoc doleam, ut fiat mihi Dominus in refugium. Et Deus meus in
auxilium spei meae. Modo enim Dominus spes quamdiu enim hic sumus, in spe sumus, nondum in
re. Sed ne in spe deficiamus, adest promissor erigens nos, et temperans ipsa mala quae patimur.
Non enim frustra dictum est: Fidelis Deus, qui non sinet vos tentari supra quam potestis ferre; sed
faciet cum tentatione etiam exitum, ut possitis sustinere 74, sic mittat in fornacem tribulationis, ut
coquatur vas, non ut frangatur. Et factus est mihi Dominus in refugium, et Deus meus in auxilium
spei meae. Cur ergo, quid tibi videbatur quasi iniustus esse, quia parcit malis? Vide quomodo iam
corrigitur Psalmus, et tu cum Psalmo corrigere: ideo enim voces tuas habebat Psalmus. Quae sunt
voces? Usquequo peccatores, Domine, usquequo peccatores gloriabuntur? 75 Psalmus voces tuas
habebat: modo ergo tu habeto voces Psalmi. Quae sunt voces Psalmi? Et factus est mihi Dominus in
refugium, et Deus meus in auxilium spei meae.

639

