6. Non est pax ossibus meis a facie peccatorum meorum. Quaeri solet cuius sit vox; et aliqui
accipiunt Christi, propter quaedam quae hic dicuntur de passione Christi, ad quae paulo post
veniemus, et nos agnoscemus quia de passione Christi dicuntur. Sed: Non est pax ossibus meis a
facie peccatorum meorum, quomodo diceret qui nullum peccatum habebat 15? Coarctat nos ergo
intellegendi necessitas ad cognoscendum tamquam plenum et totum Christum, id est caput et
corpus. Cum enim Christus loquitur, aliquando ex persona solius capitis loquitur, quod est ipse
Salvator, natus ex Maria virgine; aliquando ex persona corporis sui, quod est sancta Ecclesia,
diffusa toto orbe terrarum. Et nos in corpore ipsius sumus, si tamen fides nostra sincera sit in illo, et
spes certa, et caritas accensa: sumus in corpore ipsius, et membra ipsius, et invenimus nos ibi
loqui, Apostolo dicente: Quoniam membra sumus corporis eius 16; et multis locis dicit hoc Apostolus.
Nam si dixerimus verba non esse Christi, non erunt et illa verba Christi: Deus meus, Deus meus,
utquid me dereliquisti? 17 Et ibi enim habes: Deus meus, Deus meus, utquid me dereliquisti? longe
a salute mea verba delictorum meorum; quomodo hic habes, a facie peccatorum meorum; sic et ibi
habes, verba delictorum meorum 18. Et si Christus utique sine peccato et sine delicto, incipimus non
putare verba illa psalmi illius esse. Et valde durum et contrarium est, ut ille psalmus non pertineat
ad Christum, ubi habemus tam apertam passionem eius, tamquam ex Evangelio recitetur. Ibi enim
habemus: Diviserunt sibi vestimenta mea, et super vestimentum meum miserunt sortem 19. Quid
quod ipse Dominus in cruce pendens, primum versum psalmi ipsius ore suo protulit, et dixit: Deus
meus, Deus meus, utquid me dereliquisti 20? Quid voluit intellegi, nisi illum psalmum totum ad se
pertinere, quia caput ipsius ipse pronuntiavit? Ubi autem sequitur et dicit: Verba delictorum
meorum, non est dubium quia vox Christi est. Unde ergo peccata, nisi de corpore quod est
Ecclesia? Quia loquitur corpus Christi et caput. Quare tamquam unus loquitur? Quia erunt, inquit,
duo in carne una. Sacramentum hoc magnum est, ait Apostolus, ego autem dico in Christo et in
Ecclesia 21. Unde etiam cum ipse loqueretur in Evangelio, respondens eis qui quaestionem
intulerant de uxore dimittenda, ait: Non legistis quod scriptum est, quod Deus ab initio masculum
et feminam fecit eos, et relinquet homo patrem et matrem, et adhaerebit uxori suae, et erunt duo
in carne una? Igitur iam non duo, sed una est caro 22. Si ergo ipse dixit: Iam non duo, sed una est
caro; quid mirum si una caro, una lingua, eadem verba, tamquam unius carnis, capitis et corporis?
Sic audiamus tamquam unum: sed tamen caput tamquam caput, et corpus tamquam corpus. Non
dividuntur personae, sed distinguitur dignitas: quia caput salvat, salvatur corpus. Caput exhibeat
misericordiam, corpus defleat miseriam. Caput est ad purganda, corpus ad confitenda peccata: una
tamen vox, ubi non scriptum est quando dicat corpus, quando caput; sed nos in audiendo
distinguimus; ille autem tamquam unus loquitur. Quare enim non dicat, peccatorum meorum, qui
dixit: Esurivi, et non dedistis mihi manducare; sitivi, et non dedistis mihi potum; hospes fui, et non
recepistis me; infirmus fui, et in carcere, et non visitastis me? Certe Dominus non fuit in carcere.
Quare non hoc diceret, cui cum dictum esset: Quando te vidimus esurientem et sitientem, aut in
carcere, et non ministravimus tibi? respondit, sic ex persona corporis sui se dixisse: Cum uni ex
minimis meis non fecistis, nec mihi fecistis 23? Quare non dicat, a facie peccatorum meorum, qui
dixit Saulo: Saule, Saule, quid me persequeris 24? Qui utique in coelo iam neminem persecutorem
patiebatur. Sed quomodo ibi caput loquebatur pro corpore, sic et hic caput dicit corporis voces, cum
et capitis voces auditis. Sed neque cum corporis voces audieritis, separetis caput; neque cum
capitis voces audieritis, separetis corpus: quia iam non duo, sed una caro.

Ipsa peccata pondus superbis.
7. Non est sanitas in carne mea a vultu irae tuae. Sed fortasse iniuste tibi Deus iratus est, o Adam,
o genus humanum, iniuste iratus est Deus! quia dixisti iam agnoscens ipsam poenam tuam, iam in
corpore Christi constitutus homo: Non est sanitas in carne mea a vultu irae tuae. Expone iustitiam
irae Dei: ne te excusare videaris, illum accusare. Sequere, et dic unde ira Domini. Non est sanitas in
carne mea a vultu irae tuae: non est pax ossibus meis. Repetivit id quod dixit: Non est sanitas in
carne mea: hoc est enim, non est pax ossibus meis. Non autem repetivit, a vultu irae tuae: sed
causam dixit irae Dei: Non est pax, inquit, ossibus meis a facie peccatorum meorum.
8. [v 5.] Quoniam iniquitates meae sustulerunt caput meum, sicut fascis gravis gravatae sunt super
me. Et hic causam praemisit, et effectum subiecit; quid unde contigerit dixit: Iniquitates meae
sustulerunt caput meum. Nemo enim superbus, nisi iniquus, cui sustollitur caput. Sursum tollitur,
qui erigit caput adversus Deum. Audistis cum lectio legeretur libri Ecclesiastici: Initium superbiae
hominis, apostatare a Deo 25. Ille qui prior noluit audire praeceptum, sustulit iniquitas ipsius caput
adversus Deum. Et quia iniquitates sustulerunt caput eius, quid illi fecit Deus? Sicut fascis gravis
gravatae sunt super me. Levitatis est erigere caput, quasi nihil portat qui erigit caput. Quia ergo
leve est quod potest erigi, accipit pondus unde possit comprimi. Convertitur enim labor eius in

189

