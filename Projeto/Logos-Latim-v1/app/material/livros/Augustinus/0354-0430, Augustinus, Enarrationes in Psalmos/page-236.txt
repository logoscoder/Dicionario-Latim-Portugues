etiam omnibus sanctis eius, quos persequi, quos tenere, quos illudere, quos tradere, quos affligere,
quos occidere potuerunt.

Liberandus est christianus populus, duce Christo apparente in gloria sua.
15. [vv 16.17.] Tota die verecundia mea contra me est, et confusio vultus mei operuit me: a voce
exprobrantis et obloquentis: hoc est, a voce insultantium et crimen mihi obicientium, quia colo te,
quia confiteor te: et crimen mihi obicientium de illo nomine, unde mea omnia crimina delebuntur. A
voce exprobrantis et obloquentis, id est, contra me loquentis. A facie inimici et persequentis. Et
quis hic intellectus? Quae praeterita dicta sunt, non in nobis fient: quae futura sperantur, non
apparent. Praeterita: in magna gloria tua eductus est populus de Aegypto, liberatus a
persequentibus, ductus per gentes, expulsis gentibus collocatus in regno. Quae futura? Educendus
populus de ista Aegypto saeculi, duce Christo apparente in gloria sua; ponendi sancti ad dexteram,
iniqui ad sinistram, damnandi iniqui cum diabolo in aeterna poena; accipiendum regnum a Christo
cum sanctis in sempiternum. Haec sunt futura, illa praeterita. In medio quid? Tribulationes. Quare?
Ut appareat animus colens Deum, quantum colat Deum; ut videatur utrum gratis colat eum a quo
salutem gratis accepit. Si enim tibi dicat Deus: Quid dedisti mihi ut facerem te? Certe si factus
promeruisti me, non me promerueras antequam facerem te. Quid dicturi sumus ei, qui primo gratis
nos fecit, quia bonus est, non quia aliquid meruimus? Deinde de ipsa reparatione, de secunda
nativitate quid dicturi sumus? Merita nostra fecisse ut nobis illa salus perpetua mitteretur a
Domino? Absit. Si merita nostra aliquid facerent, ad damnationem nostram veniret. Non venit ille ad
inspectionem meritorum, sed ad remissionem peccatorum. Non fuisti, et factus es: quid Deo
dedisti? Malus fuisti, et liberatus es: quid Deo dedisti? Quid non ab eo gratis accepisti? Merito et
gratia nominatur, quia gratis datur. Exigitur ergo a te, ut et tu gratis eum colas: non quia dat
temporalia, sed quia praestat aeterna.

Ne speraveris tibi danda a Deo, qualia hic iubet contemnere.
16. Sed ipsa aeterna vide ne aliter cogites, et cogitando aeterna carnaliter, nihilominus Deum
gratis non colas. Quid enim? Si ideo colis Deum, quia dat tibi fundum, non eum culturus es, quia
tollit tibi fundum? Sed forte tu dicis: Ideo eum colam, quia dabit mihi villam, non tamen
temporalem. Nihilominus adhuc corruptam mentem geris: amore enim casto non colis, adhuc
mercedem expetis. Ea enim vis habere in futuro saeculo, quae hic necesse est derelinquas: mutare
vis voluptatem carnalem, non amputare. Non laudatur in illo ieiunium, qui ad luxuriosam coenam
servat ventrem suum. Invitantur enim aliquando homines ad coenam magnam, et cum ad eam
volunt avidi venire, ieiunant: numquid hoc ieiunium continentiae, et non potius luxuriae
deputandum est? Noli ergo talia sperare tibi danda a Deo, qualia hic iubet contemnere. Haec enim
sperabant Iudaei, ideo turbabantur in illa quaestione. Nam et ipsi resurrectionem sperant, sed ad
tales voluptates corporis se sperant resurrecturos, quales hic amant. Ideo cum eis proponeretur
quaestio illa a Sadducaeis, qui non credunt resurrectionem, de illa muliere quae nupsit septem
fratribus sibimet succedentibus, cuius eorum in resurrectione erit uxor, deficiebant, et respondere
non poterant. At vero Domino quando est proposita, quia nobis resurrectio talis promittitur, non qua
repetantur huiusmodi voluptates, sed qua aeterna de ipso Deo gaudia comparentur, respondit
Dominus, et ait: Erratis nescientes Scripturas, neque virtutem Dei: in resurrectione enim neque
nubent, neque uxores ducent: non enim incipient mori. Id est, non ibi quaeritur successor, ubi non
erit decessor. Et quid erit? Sed erunt, inquit, aequales Angelis Dei 15. Nisi forte putas, quod Angeli
epulis quotidianis, et vino quo te inebrias, gaudeant, aut hoc forte arbitraris, quod Angeli uxores
habeant. Nihil eorum est apud Angelos. Unde gaudent Angeli, nisi unde Dominus ait: Nescitis quia
Angeli eorum, semper vident faciem Patris? 16 Si ergo ad faciem Patris gaudent Angeli, ad tale
gaudium te praepara: aut si invenis melius quam videre faciem Dei? Vae tali amori tuo, si vel
suspicaris aliquid pulchrius, quam est ille a quo est omne pulchrum, quod te teneat, ne illum
cogitare merearis. Dominus in carne erat, et apparebat homo hominibus. Qualis apparebat? Iam
dixi, homo hominibus. Quid magnum apparebat? Caro carni. Quid magnum apparebat, de quo
dictum est: Vidimus eum, et non habebat speciem neque decorem 17? Quis non habebat speciem
neque decorem? De quo item dicitur: Speciosus forma prae filiis hominum 18. Ut homo, non habebat
speciem neque decorem; sed speciosus forma ex eo quod est prae filiis hominum. Ideo formam
illam deformem carnis ostendens oculis intuentium, quid ait? Qui diligit me, mandata mea custodit;
et qui diligit me, diligetur a Patre meo, et ego diligam eum, et ostendam illi meipsum 19. Quem
videbant, ostensurum se illis promittebat. Sed quid est hoc? Quasi diceret: Videtis formam servi,
occulta est forma Dei: per hanc vobis blandior, illam vobis servo; hac vos parvulos nutrio, illa
grandes pasco. Ergo ut haec fides nostra qua purgamur, ad invisibilia praeparetur, hoc est, quod in
intellectum filiis Core 20 facta sunt ista omnia, ut detraherentur sanctis ea quae habebant,

236

