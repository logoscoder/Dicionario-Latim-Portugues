7. [v 4]. Et gloriati sunt omnes qui oderunt te. Servos attende daemonum, servos simulacrorum;
quales tunc Gentes erant, quando everterunt templum et civitatem Dei, et gloriati sunt. In medio
solemnitatis tuae. Mementote quod dixi, tunc eversam esse Ierusalem, cum ipsa solemnitas
ageretur; in qua solemnitate Dominum crucifixerunt: congregati saevierunt; congregati perierunt.

Romanorum impietas securis Dei facta est.
8. [v 5.] Posuerunt signa sua, signa; et non cognoverunt. Habebant signa quae ibi ponerent, vexilla
sua, aquilas suas, dracones suos, signa Romana; aut etiam statuas suas, quas primo in templo
posuerunt; aut forte signa sua, quae audierant a vatibus daemonum suorum. Et non cognoverunt.
Quid non cognoverunt? Quia non haberes in me potestatem, nisi tibi data esset desuper 31. Non
cognoverunt quia non ipsis honor delatus est, ut affligerent, ut caperent, vel everterent civitatem;
sed impietas eorum tamquam securis Dei facta est: facti sunt instrumentum irati, non in regnum
placati. Facit enim hoc Deus quod plerumque facit et homo. Aliquando iratus homo apprehendit
virgam iacentem in medio, fortasse qualecumque sarmentum, caedit inde filium suum; ac deinde
proicit sarmentum in ignem, et filio servat haereditatem: sic aliquando Deus per malos erudit
bonos, et per temporalem potentiam damnandorum exercet disciplinam liberandorum. Quid enim?
putatis, fratres, quia vere sic data est disciplina illi genti, ut omnino periret? Quanti inde postea
crediderunt! quanti adhuc credituri sunt! Alia est palea, aliud frumentum; super utrumque tamen
intrat tribula: sed sub una tribula aliud comminuitur, aliud purgatur. Quantum bonum nobis Deus
praestitit de malo Iudae traditoris! De ipsa saevitia Iudaeorum quantum bonum praestitum est
fidelibus Gentibus! Occisus est Christus, ut esset in cruce quem attenderet qui esset a serpente
percussus 32. Sic ergo et isti forte a divinis suis audierant, quia debuerunt ire ad Ierusalem, et
capere eam; et cum cepissent atque evertissent eam, dixerunt sibi quod a daemonibus suis factum
sit: Posuerunt signa sua, signa; et non cognoverunt. Quid non cognoverunt? Sicut in egressum
desuper. Quia nisi desuper egrederetur iussio, nunquam saevientibus Gentibus in Iudaeorum
populum talia licerent. Sed egressum est desuper, quomodo dicit Daniel: A principio orationis tuae
egressus est sermo 33. Hoc et Dominus ipsi Pilato inflanti se, et ponenti signa sua, signa, et non
cognoscenti, et dicenti ad Christum: Mihi non respondes? nescis quia potestatem habeo occidendi
te, et potestatem habeo dimittendi te? 34 Et Dominus ad inflatum, tamquam vesicam reflandam
pungens: Non haberes, inquit, in me potestatem, nisi data tibi esset desuper. Sic et hic: Posuerunt
signa sua, signa: et non cognoverunt. Quomodo non cognoverunt? Sicut in egressum desuper.
Quomodo egressus factus fuerat desuper, ut hoc impleretur, numquid sic illi cognoscere potuerunt?
9. [v 6.] Iam percurramus versus istos, eversa Ierusalem, propterea quia et manifesti sunt, et non
libet immorari nec in poena inimicorum. Quasi in silva lignorum securibus conciderunt ianuas eius
in idipsum; in dolabro et fractorio deiecerunt eam: id est, conspiranter, constanter, in dolabro et
fractorio deiecerunt eam.
10. Incenderunt igni sanctuarium tuum; polluerunt in terra tabernaculum nominis tui.

Iudaei frustra alium Christum exspectant.
11. [v 8, 9.] Dixerunt in corde suo, cognatio eorum in unum. Quid dixerunt? Venite, comprimamus
omnes solemnitates Domini de terra. Domini, ex persona huius interpositum est, ex persona Asaph:
non enim illi saevientes Dominum appellarent, cuius templum evertebant. Venite, comprimamus
omnes solemnitates Domini a terra. Quid Asaph? quid intellectus Asaph in his? quid? Non proficit,
vel disciplina data? mentis pravitas non corrigitur? Eversa sunt omnia quae primo erant: nusquam
sacerdos, nusquam altare Iudaeorum, nusquam victima, nusquam templum. Ergo nihil aliud
agnoscendum est quod huic decedenti successit? aut vero hoc promissivum signum auferretur, nisi
venisset quod promittebatur? Videamus ergo hic modo intellectum Asaph; videamus si proficit ex
tribulatione. Attende quid dicat: Signa nostra non vidimus, iam non est propheta, et nos non
cognoscet adhuc. Ecce isti Iudaei qui se dicunt non agnosci adhuc, id est, in captivitate adhuc se
esse, nondum se liberari, exspectant adhuc Christum. Venturus est Christus; sed veniet ut iudex:
primo vocator, postea discretor. Veniet, quia venit, et eum venturum esse manifestum est; sed iam
desuper veniet. Ante te erat, o Israel! quassatus es, quia offendisti in iacentem; ne conteraris,
observa desuper venientem. Ita enim praedictum est per prophetam: Quisquis offenderit in lapidem
illum, conquassabitur; et super quem venerit, conteret eum 35. Conquassat parvus; conteret
magnus. Iam signa tua non vides, iam non est propheta; et dicis: Et nos non agnoscet adhuc: quia
vos non agnoscitis adhuc. Iam non est propheta, et nos non agnoscet adhuc.

487

