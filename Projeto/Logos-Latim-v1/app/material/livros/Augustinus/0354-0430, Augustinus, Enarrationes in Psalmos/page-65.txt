suam, dixit adhaesisse faucibus suis, ut de interioribus eius caperent sapientiam. Et in pulverem
mortis deduxisti me.
17. [v 17.] Quoniam circumdederunt me canes multi, concilium malignantium circumdedit me:
etiam videte Evangelium. Foderunt manus meas et pedes meos. Tunc facta sunt vulnera, quorum
vulnerum cicatrices dubitans discipulus contrectavit, ille qui dixit: Nisi misero digitos meos in
cicatrices vulnerum eius, non credam. Quando ei dixit: Veni, mitte manum tuam, incredule; et misit
manum suam, et clamavit: Dominus meus et Deus meus! Et ille: Quia vidisti me, credidisti; beati
qui non vident et credunt 27. Foderunt manus meas et pedes meos.
18. [v 18.] Dinumeraverunt omnia ossa mea: quando pendens extentus erat in ligno. Non potuit
melius describi extensio corporis in ligno, quam ut diceret: Dinumeraverunt omnia ossa mea.

Ex caritate unitas.
19. [v 19.] Ipsi vero consideraverunt, et conspexerunt me: consideraverunt, et non intellexerunt;
conspexerunt, et non viderunt. Usque ad carnem oculos, non usque ad Verbum cor habuerunt.
Diviserunt sibi vestimenta mea: vestimenta sua, sacramenta ipsius. Attendite, fratres. Vestimenta
ipsius, sacramenta ipsius potuerunt dividi per haereses: sed erat ibi vestimentum quod nemo
divisit. Et super vestimentum meum miserunt sortem. Erat ibi tunica, dicit evangelista, desuper
texta 28. Ergo de coelo, ergo a Patre, ergo a Spiritu sancto. Quae est ista tunica, nisi caritas, quam
nemo potest dividere? Quae est ista tunica, nisi unitas? In ipsam sors mittitur, nemo illam dividit.
Sacramenta sibi haeretici dividere potuerunt, caritatem non diviserunt. Et quia dividere non
potuerunt, recesserunt: illa autem manet integra. Sorte obvenit quibusdam: qui habet hanc,
securus est; nemo illum movet de Ecclesia catholica, et si foris illam incipiat habere, intromittitur,
quomodo ramus olivae a columba 29.
20. [v 20.] Tu autem, Domine, ne longe feceris auxilium tuum. Et factum est: post triduum
resurrexit. In defensionem meam aspice.
21. [v 21.] Erue a framea animam meam: id est a morte; framea enim gladius est, et per gladium
mortem intellegi voluit. Et de manu canis unicam meam. Animam meam, unicam meam, caput et
corpus: Unicam dixit, Ecclesiam: de manu, id est de potestate canis. Qui sunt canes? Qui canino
more latrant, nec intellegunt contra quos. Nihil illis fit, et latrant. Quid fecit cani transiens viam
suam? Tamen ille latrat. Qui latrant caecis oculis, non discernentes contra quos aut pro quibus,
canes sunt.
22. [v 22.] Salvum me fac de ore leonis: leo rugiens nostis quis sit, circumiens et quaerens quem
devoret 30. Et a cornibus unicornium humilitatem meam: unicornes non diceret, nisi superbos; ideo
subiecit, humilitatem meam.
23. [v 23.] Audistis quae passus est, et quid oravit, ut eruatur ab istis: attendamus modo quare
passus est. Modo iam videte, fratres, qui non est in ea sorte, propter quam passus est Christus,
quare christianus est? Ecce, intellegimus quae passus est: dinumerata sunt ossa eius, irrisus est,
divisa sunt vestimenta eius, insuper missa est sors super vestem ipsius, circumdederunt illum
furentes et saevientes, et dispersa sunt omnia ossa eius, et hic audimus et in Evangelio legimus.
Videamus quare. O Christe Fili Dei, si nolles, non patereris, ostende nobis fructum passionis tuae.
Audi, inquit, fructum: ego non taceo, sed surdi sunt homines. Audi, inquit, fructum quare passus
sum ista omnia. Narrabo nomen tuum fratribus meis. Videamus si in parte narrat nomen Dei
fratribus suis. Narrabo nomen tuum fratribus meis: in medio Ecclesiae cantabo te. Fit hoc modo.
Sed videamus ipsa Ecclesia quae est. Nam dixit: In medio Ecclesiae cantabo te. Ecclesiam
videamus, propter quam passus est.

Contra Donatum: Ecclesia ubique est.
24. [v 24.] Qui timetis Dominum, laudate eum: ubicumque timetur Deus et laudatur, ibi est Ecclesia
Christi. Videte, fratres mei, si his diebus per totum orbem terrarum sine causa dicitur: Amen et
Alleluia. Non ibi timetur Deus? Non ibi laudatur Deus? Exivit Donatus, et ait: Prorsus non timetur,
totus mundus periit. Sine causa dicis: Totus mundus periit. Ergo modica pars remansit in Africa?
Ergo non dicit aliquid Christus, unde obturet ista ora? non dicit aliquid, unde eradicet linguas ista

65

