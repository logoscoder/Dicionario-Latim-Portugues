remissionem peccatorum ab illo qui ait: Si fuerint peccata vestra sicut phoenicium, tamquam nivem
dealbabo 114. Ecce quomodo nive dealbabuntur in Selmon; in gratia Spiritus Christi, quo eis etiam
propria dona discreta sunt: de quo dictum est quod supra commemoravi, Spiritus sanctus
superveniet in te, et virtus Altissimi obumbrabit tibi, hoc est, umbram faciet tibi: propterea quod
nascetur ex te sanctum, vocabitur Filius Dei 115. Umbra porro ista defensaculum intellegitur ab
aestu concupiscentiarum carnalium: unde illa virgo Christum non carnaliter concupiscendo, sed
spiritaliter credendo concepit. Constat autem umbra lumine et corpore: proinde illud quod in
principio erat Verbum, lumen illud verum, ut umbraculum meridianum fieret nobis, Verbum caro
factum est, et habitavit in nobis 116. Deo scilicet homo, tamquam lumini corpus, accessit, et in eum
credentes umbra protectionis operuit. Non enim de quali umbra dicitur: Transierunt omnia illa
tamquam umbra 117; nec de quali umbra dicit Apostolus: Nemo vos iudicet in cibo, aut in potu, aut
in parte diei festi, aut neomeniae, aut sabbatorum, quod est umbra futurorum 118; sed de quali
scriptum est: Sub umbra alarum tuarum protege me 119. Dum ergo discernit ille supercoelestis
reges super columbam deargentatam, non sua merita extollant, non de propria virtute confidant:
nive quippe dealbabuntur in Selmon; gratia candificabuntur in protectione corporis Christi.

Dei gratia miro modo lacte significatur.
22. [v 16.] Hunc autem montem consequenter dicit montem Dei, montem uberem, montem
incaseatum, vel montem pinguem. Quid hic autem aliud pinguem, quam uberem diceret? Est enim
et mons isto nomine nuncupatus, id est Selmon. Sed quem montem intellegere debemus montem
Dei, montem uberem, montem incaseatum, nisi eumdem Dominum Christum, de quo et alius
propheta dicit: Erit in novissimis temporibus manifestus mons Domini, paratus in cacumine
montium 120? Ipse est mons incaseatus, propter parvulos gratia tamquam lacte nutriendos; mons
uber, ad roborandos atque ditandos donorum excellentia: nam et ipsum lac, unde fit caseus, miro
modo significat gratiam; manat quippe ex abundantia viscerum maternorum, et misericordia
delectabili parvulis gratis infunditur. Ambiguus est autem in graeco casus, utrum sit nominativus,
an accusativus; quoniam in ea lingua mons neutri generis est, non masculini: ideo nonnulli Latini
non interpretati sunt, montem Dei, sed mons Dei. Puto autem melius esse, in Selmon montem Dei,
hoc est, in montem Dei qui vocatur Selmon: secundum intellectum quem supra, ut potuimus,
exposuimus.

Christus, mons omnium celsissimus.
23. [v 17.] Deinde quod dixit, montem Dei, montem incaseatum, montem uberem, ne quis auderet
ex hoc Dominum Iesum Christum comparare caeteris sanctis, qui et ipsi dicti sunt montes Dei:
legitur quippe: Iustitia tua sicut montes Dei 121; unde Apostolus ait: Ut nos simus iustitia Dei in
ipso 122. De quibus montibus et alio loco dicitur: Illuminans tu admirabiliter a montibus aeternis 123;
quia vita eis aeterna donata est, et per eos sanctarum Scripturarum eminentissima auctoritas
constituta est, sed illuminante ab eis illo cui dicitur: Illuminans tu. Levavi enim oculos meos in
montes, unde veniet auxilium mihi: nec tamen auxilium meum ab ipsis proprie montibus; sed
auxilium meum a Domino qui fecit coelum et terram 124. Unus quippe ipsorum montium multum
excellens cum dixisset, quod plus illis omnibus laboraverit: Non autem ego, inquit, sed gratia Dei
mecum 125. Ne quis ergo auderet etiam montem speciosum forma prae filiis hominum 126 montibus
filiis hominum comparare; quoniam non defuerunt qui eum dicerent, alii Ioannem Baptistam, alii
Eliam, alii Ieremiam, aut unum ex Prophetis 127; convertit se ad illos, et ait: Utquid suspicamini
montes incaseatos, montem, inquit, in quo placuit Deo inhabitare in eo? Utquid suspicamini? Sicut
enim lumen illi, quia et ipsis dictum est: Vos estis lumen mundi 128; sed aliud illud dictum est:
Lumen verum, quod illuminat omnem hominem 129: sic, montes illi; sed longe alius mons paratus in
cacumine montium. Montes itaque isti illum montem portando gloriosi sunt: quorum ille unus dicit:
Mihi autem absit gloriari, nisi in cruce Domini nostri Iesu Christi, per quem mihi mundus crucifixus
est, et ego mundo 130: ut qui gloriatur, non in seipso, sed in Domino glorietur 131. Utquid ergo
suspicamini montes incaseatos, eum montem in quo placuit Deo habitare in eo? Non quia in aliis
non inhabitat, sed quia in ipsis per ipsum. In ipso quippe inhabitat omnis plenitudo divinitatis 132;
non umbraliter, tamquam in templo a rege Salomone facto, sed corporaliter, id est solide atque
veraciter. Quoniam Deus erat in Christo, mundum reconcilians sibi 133. Quod sive de Patre dictum
accipiamus, quoniam ipse ait: Pater autem in me manens, ipse facit opera sua; ego in Patre, et
Pater in me 134; sive ita intellegatur: Deus erat in Christo, Verbum erat in homine: sic erat utique
Verbum in carne, ut Verbum etiam caro factum solus proprie diceretur, id est, homo Verbo in unam
Christi personam copularetur. Utquid ergo suspicamini montes incaseatos, eum montem in quo
placuit Deo inhabitare in eo? Longe utique aliter quam in illis montibus, quorum aliquem etiam hunc

426

