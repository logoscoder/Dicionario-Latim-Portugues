permanens in saeculum saeculi 43. In his omnibus dulcedinem habens consolationemque Idithun, et
ultra solem conversans, quia conversatio eius in coelis est 44, ex his quae adhuc habet sub sole,
gemit; et ista contemnit et dolet, in illa inardescit quae desiderat. Locutus est de illis, loquatur et de
istis. Audistis concupiscenda, audite contemnenda. Verumtamen universa vanitas omnis homo
vivens.

Ne colligamus bona temporalia in hoc mundo.
11. [v 7.] Quamquam in imagine ambulat homo. In qua imagine, nisi illius qui dixit: Faciamus
hominem ad imaginem et similitudinem nostram 45? Quamquam in imagine ambulat homo. Ideo
enim Quamquam, quia magnum aliquid imago haec. Et hoc Quamquam, secutum est Tamen: ut
illud quod audistis Quamquam, ultra solem sit; hoc autem quod sequitur Tamen, sub sole sit; et
illud pertineat ad veritatem, hoc ad vanitatem. Quamquam ergo in imagine ambulat homo: Tamen
vane conturbatur. Audi conturbationem eius, et vide si non est vana: ut calces eam, transilias eam,
et habites in excelsis, ubi non est ista vanitas. Quae vanitas? Thesaurizat, et non cognoscit cui
congregabit ea. O insana vanitas! Beatus cuius est Dominus spes eius, et non respexit in vanitates
et insanias mendaces 46. Delirare tibi videor, avare, cum haec loquor: anicularia tibi videntur haec
verba. Tu enim videlicet homo magni consilii magnaeque prudentiae, excogitas quotidie genera
acquirendae pecuniae, de negotio, de agricultura, fortassis et de eloquio, de iuris consultatione, de
militia, addis et de fenore. Homo cordatus nihil praetermittis omnino, unde nummus super
nummum, et in occulto diligentius castigetur. Depraedaris hominem, caves depraedatorem; quod
facis times ne patiaris, et in eo quod pateris non te corrigis. Sed non pateris: prudens enim homo
es, bene servas, non solum bene colligis: habes ubi ponas, cui committas, quomodo nihil pereat ex
eo quod congregasti. Interrogo cor tuum, discutio prudentiam tuam: Ecce collegisti, ecce ita
servasti, ut nihil possis amittere eorum quae servasti; dic mihi cui servas? Non tecum ago, non
commemoro, non exaggero quidquid aliud mali habet avaritia vanitatis tuae: hoc unum propono,
hoc discutio, quod mihi dat occasio lectionis huius psalmi. Prorsus colligis, thesaurizas: non dico: Ne
forte dum colligis, colligaris: non dico: Ne forte cum vis esse praedo, sis praeda: hoc apertius
eloquar; fortassis enim caecus avaritia non audisti aut intellexisti: non dico, inquam: Ne forte cum
vis esse praedo minoris, sis praeda maioris. Non enim sentis esse te in mari, nec cernis minores
pisces a maioribus devorari. Non dico ista, non dico difficultates et pericula in ipsa conquisitione
pecuniae, quanta patiantur qui eam colligunt, quam in omnibus periclitentur, in omnibus pene
mortem videant: transeo haec omnia. Prorsus colligis nullo contradicente, servas nullo auferente:
excute cor tuum, ac prudentiam tantam qua me derides, qua me insipientem putas haec
loquentem; et dic mihi: thesaurizas; cui congregabis ea? Video quid velis dicere, quasi quod vis
dicere huic non occurrerit: dicturus es, Filiis meis servo. Haec est vox pietatis, excusatio iniquitatis:
Filiis meis, inquis, servo. Etiam servas filiis tuis. Itane hoc non noverat Idithun? Noverat ea plane,
sed in diebus veteribus computabat, et ideo contemnebat; quia ad novos dies festinabat.

Thesaurizemus nobis thesaurum in caelo.
12. Nam ecce discutio te cum filiis tuis: servas transiturus transituris, imo vero transiens
transeuntibus. Nam transiturum te sic dixi, quasi nunc maneas. Ipsum hodie: ex quo loqui coepimus
usque ad hoc momentum, sentis quia senuimus. Neque enim cernis et incrementa capillorum
tuorum; et nunc cum stas, cum hic es, cum agis aliquid, cum loqueris, in te crescunt capilli tui:
neque enim repente creverunt, ut tonsorem quaereres. Agitur ergo aetas transvolans, et in
intellegentibus, et non sentientibus, et in aliud male occupatis. Transis tu, et servas transeunti filio
tuo. Primo hoc a te quaero: Scis eum possessurum cui servas? aut si nondum natus est, scis
nasciturum? Servas filiis, incertum est an futuris, an possessuris: nec reponis thesaurum ubi
reponendus est. Non enim Dominus tuus servo suo tale consilium daret, ut peculium suum
perderet. Peculiosus servus es cuiusdam magni patris familias. Quod amas et quod habes ipse tibi
dedit, et non vult ut perdas quod tibi dedit, qui et seipsum tibi dabit. Sed nec hoc, inquam, quod tibi
ad tempus dedit, vult ut perdas. Multum est, exuberat, supergreditur vires necessitatis tuae, iam
certe superfluum deputatur: nec hoc volo ut perdas, ait Dominus tuus. Et quid facio? Migra, ubi
posuisti non est tutus locus. Certe servire vis avaritiae: vide ne forte et ipsi avaritiae congruat
consilium meum. Habere enim vis quod habes, et non perdere: ostendo tibi locum ubi ponas. Ne
thesaurizes in terra, nesciens cui congreges ea, et postea quemadmodum consumpturus sit qui
possidebit, qui tenebit. Forte enim possessus possidebit, et quod a te habebit non tenebit. Forte
cum ei servas, antequam ille veniat tu perdes. Sollicitudini tuae consilium do: Thesaurizate vobis
thesaurum in coelo 47. Hic in terra si velles servare divitias, quaereres horreum: forte non crederes
domui tuae propter domesticos tuos: commendares ad vicum argentarium: difficilis est enim ibi
casus, fur non facile accedit, bene omnia servantur. Quare ista cogitas, nisi quia non habes melius

201

