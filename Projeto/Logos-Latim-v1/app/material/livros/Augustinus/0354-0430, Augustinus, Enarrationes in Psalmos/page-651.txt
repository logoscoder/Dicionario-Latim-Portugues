dicis non solum motum post correctionem, sed etiam diminutum. Tu verum dicis; iste mentitur?
Pseudoprophetae clamantes: Ecce hic est Christus, ecce illic, verum dicunt; et propheta iste
mentitur? Fratres, contra istas apertissimas voces auditis in angulis strepitum: Ille tradidit, et ille
tradidit. Quid dicis? Voces tuae audiendae sunt, an voces Dei? Etenim correxit orbem terrae, qui
non commovebitur. Ego tibi orbem terrarum ostendo aedificatum; tolle hostiam, intra in atria
Domini. Hostias non habes, propterea non vis intrare. Quid est hoc? Si hostiam tibi indiceret Deus
taurum, hircum, arietem, invenires quod afferres: indixit tibi humile cor, et non vis intrare. Hoc enim
in te non invenis, quia superbia tumuisti. Etenim correxit orbem terrae, qui non commovebitur.
Iudicabit populos in aequitate. Tunc se illi plangent, qui nolunt modo diligere aequitatem.
12. [v. 11.] Iucundentur coeli, et exultet terra. Iucundentur coeli, qui enarrant gloriam Dei;
iucundentur coeli, quos Dominus fecit: exsultet terra, quam compluunt coeli. Coeli enim
praedicatores, terra auditores. Commoveatur mare et plenitudo eius. Quod mare? Saeculum.
Commotum est mare, et plenitudo maris: omne saeculum concitatum est adversus Ecclesiam, cum
dilataretur et aedificaretur, toto orbe terrarum. De ipsa commotione audistis in Evangelio: Tradent
vos ad iudicia 24. Commotum est mare: sed quando vinceret mare eum qui coelos fecit?
13. [vv. 12.13.] Gaudebunt campi, et omnia quae in eis sunt. Omnes lenes, omnes mites, omnes
aequi, campi sunt Dei. Tunc exsultabunt omnia ligna silvarum. Ligna silvarum, Pagani sunt. Quare
iam gaudent? Quia praecisi sunt de oleastro, et inserti in oliva 25. Tunc exsultabunt omnia ligna
silvarum: quia praecisae sunt ingentes arbores cedrinae et cyparissinae, et imputribilia ligna
translata sunt ad aedificationem domus 26. Ligna silvarum erant, sed antequam irent in aedificium;
ligna silvarum erant, sed antequam olivam parerent.

Christianus debet mundo uti, non illi servire.
14. [v 13.] Tunc exsultabunt omnia ligna silvarum, ante faciem Domini, quoniam venit, quoniam
venit iudicare terram. Primo venit, et postea venturus est. Primo venit in Ecclesia sua in nubibus.
Quae sunt nubes quae eum portaverunt? Apostoli praedicantes, de quibus audistis, cum legeretur
Apostolus: Legatione, inquit, pro Christo fungimur, obsecrantes pro Christo reconciliari Deo 27. Ipsae
sunt nubes in quibus venit, excepto adventu suo posteriore, quo venturus est iudicare vivos et
mortuos. Venit primo in nubibus. Haec primo vox ipsius sonuit in Evangelio: Amodo videbitis Filium
hominis venientem in nubibus. Quid est: Amodo? Nonne Dominus postea venturus est, quando se
plangent omnes tribus terrae? Prius venit in praedicatoribus suis, et implevit totum orbem
terrarum. Non resistamus primo adventui, ut non expavescamus secundum. Et vae tunc
praegnantibus et mammantibus. Audistis modo in Evangelio: Cavete, quia nescitis qua hora
veniat 28. In figura dicta sunt. Quae sunt praegnantes, et quae sunt lactantes? Praegnantes animae
dicuntur, quae habent spem in saeculo. Quae autem adeptae sunt iam quod sperabant, pro
lactantibus sunt positae. Verbi gratia: emere vult villam; praegnans est, nondum enim factum est,
tumet uterus in spe: emit; peperit, adeo lactat quod emit. Vae praegnantibus et mammantibus: vae
qui habent spem in saeculo, vae qui haerent his rebus quas de saeculi spe pepererunt. Quid ergo
debet facere christianus? Uti mundo, non servire mundo. Quid est hoc? Habentes tamquam non
habentes. Sic dicit, sic hortatur quos non vult inveniri a die illa tamquam praegnantes et
mammantes, sic eos hortatur: De caetero, fratres, tempus breve est: reliquum est ut et hi qui
habent uxores, tamquam non habentes sint; et qui flent, tamquam non flentes; et qui gaudent,
tamquam non gaudentes; et qui emunt, quasi non tenentes; et qui utuntur hoc mundo, tamquam
non utentes: praeterit enim figura huius mundi. Volo vos sine sollicitudine esse 29. Qui sine
sollicitudine est, securus exspectat quando veniat Dominus ipsius. Nam qualis amor est Christi,
timere ne veniat? Fratres, non erubescimus? Amamus, et timemus ne veniat. Certe amamus? an
peccata nostra plus amamus? Ergo ipsa oderimus peccata, et amemus eum qui venturus est ad
punienda peccata. Veniet, velimus, nolimus: non enim quia modo non venit, ideo venturus non est.
Veniet, et quando nescis; et si paratum te invenerit, nihil tibi obest quia nescis. Tunc exsultabunt
omnia ligna silvarum, ante faciem Domini, quoniam venit: prius. Et postea quid? Quoniam venit
iudicare terram. Et exsultabunt omnia ligna silvarum. Venit primo, et postea iudicare terram:
exsultantes inveniet eos qui primo eius adventui crediderunt, quoniam venit.

Deus bonorum malorumque iudex.
15. Nam: Iudicabit orbem terrarum in aequitate: non partem, quia non partem emit. Totum iudicare
habet, quia pro toto pretium dedit. Audistis Evangelium, quia cum venerit, inquit, congregabit
electos suos a quatuor ventis 30. Congregat electos omnes a quatuor ventis: ergo de toto orbe

651

