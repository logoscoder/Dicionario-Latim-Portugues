Verbo Dei quomodo conscripta est? Non ergo Deus contra legem suam, quia nec imperator contra
leges suas facit, quando confessis dat indulgentiam. Moyses minister Legis, Christus promulgator
Legis: Moyses lapidat ut iudex, Christus indulget ut rex. Misertus est ergo eius Deus secundum
magnam misericordiam suam, sicut hic rogat, sicut hic petit, sicut exclamat et dolet: quod illi
adulteram offerentes facere noluerunt; vulnera sua ostendente medico cognoverunt, medicinam a
medico non quaesierunt. Ita sunt multi quos peccare non pudet, agere poenitentiam pudet. O
incredibilis insania! De vulnere ipso non erubescis, de ligatura vulneris erubescis? Nonne nudum
foedius et putidius est? Confuge ergo ad medicum, age poenitentiam, dic: Iniquitatem meam ego
agnosco, et peccatum meum ante me est semper.

Ipse solus sine peccato.
9. [v 6.] Tibi soli peccavi, et malignum coram te feci. Quid est hoc? Coram hominibus enim non erat
adulterata uxor aliena, et maritus occisus? Nonne omnes noverant quod David fecerat? Quid est:
Tibi soli peccavi, et malignum coram te feci? Quia tu solus sine peccato. Ille iustus punitor, qui non
habet quod in illo puniatur: ille iustus reprehensor, qui non habet quod in illo reprehendatur. Tibi
soli, inquit, peccavi, et malignum coram te feci: ut iustificeris in sermonibus tuis, et vincas cum
iudicaris. Cui dicat, fratres, cui dicat difficile est advertere. Deo utique loquitur, et manifestum est
quomodo Deus Pater non est iudicatus. Quid est: Tibi soli peccavi, et malignum coram te feci: ut
iustificeris in sermonibus tuis, et vincas cum iudicaris? Videt futurum iudicem iudicandum,
iudicandum a peccatoribus iustum, et in eo vincentem, quia quod in illo iudicaretur non erat. Solus
enim in hominibus verum dicere potuit homo Deus: Si invenistis in me peccatum, dicite 12. Sed forte
erat quod homines latebat, et non inveniebant illi quod erat quidem, sed manifestum non erat? Alio
loco ait: Ecce venit princeps mundi, acutus inspector omnium peccatorum: ecce, inquit, venit
princeps mundi huius, morte affligens peccatores praepositus mortis; invidia enim diaboli mors
intravit in orbem terrarum 13. Ecce, inquit, venit princeps mundi huius (dixit haec proximus,
passioni), et in me nihil inveniet, nihil peccati, nihil morte dignum, nihil damnatione dignum. Et
tamquam ei diceretur: Cur ergo moreris? Sequitur, et dicit: Sed ut sciant omnes quia voluntatem
Patris mei facio, surgite, eamus hinc 14. Patior, inquit, indignus pro dignis, ut eos dignos faciam vita
mea, pro quibus indigne patior mortem illorum. Huic itaque nullum habenti peccatum dicit in
praesentia propheta David: Tibi soli peccavi, et malignum coram te feci: ut iustificeris in
sermonibus tuis, et vincas cum iudicaris. Superas enim omnes homines, omnes iudices, et qui se
putat iustum, coram te iniustus est: tu solus iuste iudicas, iniuste iudicatus, qui potestatem habes
ponendi animam tuam, et potestatem habes iterum sumendi eam 15. Vincis ergo cum iudicaris.
Omnes homines superas, quia plus es quam homines, et per te facti sunt homines.

Nemo nascitur nisi trahens poenam et meritum poenae.
10. [v 7.] Tibi soli peccavi, et malignum coram te feci: ut iustificeris in sermonibus tuis, et vincas
cum iudicaris. Ecce enim in iniquitatibus conceptus sum. Tamquam diceretur: Vincuntur illi qui
fecerunt quod et tu David: non enim hoc parvum malum parvumque peccatum, adulterium et
homicidium: quid illi qui ex quo nati sunt de ventre matris suae, nihil tale fecerunt? etiam ipsis
imputas aliqua peccata, ut ille omnes vincat cum coeperit iudicari? Suscepit personam generis
humani David, et attendit omnium vincula, propaginem mortis consideravit, originem iniquitatis
advertit, et ait: Ecce enim in iniquitatibus conceptus sum. Numquid David de adulterio natus erat,
de Iesse viro iusto et coniuge ipsius 16? Quid est quod se dicit in iniquitate conceptum, nisi quia
trahitur iniquitas ex Adam? Etiam ipsum vinculum mortis cum ipsa iniquitate concretum est. Nemo
nascitur nisi trahens poenam, trahens meritum poenae. Dicit et in alio loco propheta: Nemo
mundus in conspectu tuo, nec infans cuius est unius diei vita super terram 17? Novimus enim et
Baptismo Christi solvi peccata, et Baptismum Christi valere ad remissionem peccatorum. Si infantes
omni modo innocentes sunt, cur matres ad Ecclesiam cum languentibus currunt? Quid illo
Baptismo, quid illa remissione dimittitur? Innocentem magis video flentem quam irascentem. Quid
eluit Baptismus? quid solvit illa gratia? Solvitur propago peccati. Quia si loqui tibi posset ille infans,
diceret; et si iam intellectum haberet, quem habebat David, responderet tibi: Quid me attendis
infantem? Non quidem vides facinora mea: sed ego in iniquitate conceptus sum 18: Et in peccatis
mater mea me in utero aluit. Praeter hoc vinculum concupiscentiae carnalis natus est Christus sine
masculo, ex virgine concipiente de Spiritu sancto. Non potest iste dici in iniquitate conceptus; non
potest dici: In peccatis mater eius in utero eum aluit, cui dictum est: Spiritus sanctus superveniet in
te, et virtus Altissimi obumbrabit tibi 19. Non ergo ideo in iniquitate concipiuntur homines, et in
peccatis in utero a matribus aluntur, quia peccatum est misceri coniugibus; sed quia illud quod fit,
utique fit de carne poenali. Poena enim carnis mors est, et utique inest ipsa mortalitas. Unde
Apostolus non moriturum corpus dixit, sed mortuum: Corpus quidem mortuum est, inquit, propter

293

