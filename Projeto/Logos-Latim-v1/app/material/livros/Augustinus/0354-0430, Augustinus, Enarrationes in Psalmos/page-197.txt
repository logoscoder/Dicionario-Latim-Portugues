sanctae et bonae in libris. Neque enim sunt in auro et argento, in epulis atque luxuria, in venatibus
et piscatibus, in ludo et ioco, in theatricis nugis, in affectandis et apprehendendis ruinosis
honoribus; neque enim vera sunt gaudia in his omnibus, et in his libris nulla sunt: imo vero anima
illa ima transiliens, et in his delectata dicat, quia verum dicit et secura dicit: Narraverunt mihi
iniusti delectationes, sed non sicut lex tua Domine 7. Veniat adhuc iste Idithun, transiliat eos qui
delectantur imis; et delectetur in his, et gaudeat in verbo Domini, in delectatione legis Altissimi. Sed
quid dicimus? Et hinc transiliendum est in aliud? An huc usque habet quo transiliat qui transilire
desiderat? Voces potius eius audiamus. Iam enim iste transiliens videtur mihi quod habitabat in
eloquiis Dei, et ibi didicit haec, quae audituri sumus.

Transiliamus delectationes terrenas et consulatur veritas interior.
3. [v 2.] Dixi: Custodiam vias meas, ut non delinquam in lingua mea. Credas quod legendo,
disserendo, praedicando, monendo, obiurgando, hortando, cum versaretur in opere, cum
exerceretur in difficultatibus quibusdam humanis, homo agens inter homines, quamvis iam
transiliens eos qui non delectantur his (quia difficile est ut quisque lingua non labatur et peccet, et
qui lingua non peccavit, ut scriptum est, hic perfectus est vir 8) aliqua forte poenitenda dixerat, et
lapsa erant ab ore quae vellet revocare, nec posset. Non enim lingua frustra in udo est, nisi quia
facile labitur. Videns ergo quam esset difficile, ut necessitatem loquendi haberet homo, et in
loquendo non aliquid diceret, quod se dixisse nollet; et taedio affectus ex his peccatis, quaesivit
evitare talia. Patitur hanc difficultatem transiliens. Non me iudicet, qui nondum est transiliens:
transiliat, et experiatur quod loquor; tunc enim erit et testis et filius veritatis. Cum ergo haec ei
contigissent, statuerat non loqui, ne aliquid diceret quod locutum se esse poeniteret. Hoc indicant
prima verba eius: Dixi: Custodiam vias meas, ut non delinquam in lingua mea. Custodi ergo vias
tuas, o Idithun, et noli delinquere in lingua tua: perpende quod dicturus es, examina, consule
interiorem veritatem, et sic profer ad exteriorem auditorem. Quaeris ista plerumque in
perturbatione rerum, in occupatione animorum, dum ipsa infirmitas animae, quam aggravat corpus
quod corrumpitur, et audire vult et dicere, audire intus, dicere foris, aliquando perturbata studio
dicendi, deficit indiligentia agnoscendi: et in his dicit aliquid quod forte non esset dicendum. Contra
haec remedium melius est silentium. Stat enim peccator, propria quadam nota peccator, superbus
quisquam et invidus; audit loquentem transilientem, captat verba, proponit laqueos; difficile est ut
non inveniat aliquid non ita dictum, ut dici debuisset: nec audiendo ignoscit, sed calumniatur
invidendo. Contra hos iste Idithun transiliens eos silere delegerat; unde ita cantavit: Dixi:
Custodiam vias meas, ut non delinquam in lingua mea. Quamdiu capior a calumniosis, aut captor,
et si non capior: Custodiam vias meas, ut non delinquam in lingua mea. Quamvis transilierim
delectationes terrenas, quamvis non me capiant temporalium rerum volatici affectus, quamvis iam
haec ima despiciam, et ad meliora consurgam; in ipsis tamen melioribus sufficit mihi delectatio
intellegentiae coram Deo: quid mihi opus est captanda loqui, et dare aditum calumniantibus? Dixi
ergo: Custodiam vias meas, ut non delinquam in lingua mea. Posui ori meo custodiam. Hoc quare?
Propter pios, propter studiosos, propter fideles et sanctos? Absit. Illi sic audiunt, ut quod probant
laudent: quod autem improbant inter multa forte quae laudant, veniam dent potius quam
calumniam parent. Propter quos ergo vis custodire vias tuas, ut non delinquas in lingua tua, et
ponis ori tuo custodiam? Audi: Dum consistit adversum me peccator. Non consistit ad me, sed
consistit adversum me. Quid dicturus postremo, unde satisfaciam? Carnali de spiritalibus loquor,
foris videnti et audienti, intus surdo et caeco. Animalis enim homo non percipit quae sunt Spiritus
Dei 9. Nisi autem animalis inveniretur, quando calumniaretur? Beatus qui narrat verbum auri
audienti 10, non auri peccatoris astantis adversum se. Tales enim multi circumstabant et
circumfremebant, quando ille velut ovis ad immolandum ductus est, et sicut agnus coram tondente
sine voce, sic non aperuit os suum 11. Quid enim dicas turgidis, turbidis, calumniosis, litigiosis,
verbosis? Quid dicas sanctum et pium, et de religione transiliens eos: quando ipsis libenter
audientibus, discere cupientibus, veritatis cibo inhiantibus, avide accipientibus, et Dominus ait:
Adhuc multa habeo vobis dicere, sed non potestis illa portare modo 12? Et Apostolus: Non potui
vobis loqui quasi spiritalibus, sed quasi carnalibus: non tamen desperandis, sed nutriendis. Sequitur
enim: Tamquam parvulis in Christo lac vobis potum dedi, non escam; nondum enim poteratis. Ergo
vel nunc dic: Sed neque adhuc quidem potestis 13. Noli ergo festinare audire quod non capis, sed
cresce ut capias. Sic parvulum alloquimur, in sinu matris Ecclesiae pio lacte nutriendum, et ad
escam mensae dominicae idoneum faciendum. Quid autem vel tale dicam peccatori astanti
adversus me, idoneum se putanti aut fingenti, ad ea quae non capit; ut cum ei dixero, et ille non
ceperit, non se putet non cepisse, sed me defecisse? Ergo propter hunc peccatorem astantem
adversus me, posui ori meo custodiam.

Da quod habes, et accipies quod non habes.
197

