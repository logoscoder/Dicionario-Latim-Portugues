In Christo excellentissima apparuit gratia, in omnes effundenda.
13. [v 15.] Et vinum laetificat cor hominis. Nemo se ad ebrietatem paret; imo se omnis homo ad
ebrietatem paret. Calix tuus inebrians quam praeclarus est! 77 Nolumus dicere: Nemo se inebriet.
Inebriamini, sed videte unde. Si vos inebriat calix Domini praeclarus, videbitur ista inebrietas in
operibus vestris, videbitur in sancto amore iustitiae, videbitur postremo in alienatione mentis
vestrae, sed a terrenis in coelum. Ut exhilaret faciem eius in oleo. Video quae terra quantum
fructum educat, si producat fenum iumentis. Non isti servi vendunt quod dant; non enim venditores
Evangelii sunt: gratis dant, quia gratis acceperunt. Gaudent bonis operibus vestris; hoc enim vobis
prodest: non enim quaerunt datum, sed requirunt fructum. Quid est exhilaratio faciei in oleo? Gratia
Dei, nitor quidam in manifestationem; sicut dicit Apostolus: Unicuique autem datur Spiritus ad
manifestationem 78. Gratia quaedam quae est hominum ad homines perspicua, ad conciliandum
sanctum amorem, oleum dicitur, in nitore divino; et quoniam excellentissima in Christo apparuit,
totus orbis eum diligit: qui cum contemptus hic esset, adoratur modo ab omni gente: Quoniam
ipsius est regnum, et ipse dominabitur gentium 79. Tanta est enim eius gratia, ut multi qui in eum
non credunt, laudent eum, et propterea dicant nolle se in eum credere, quia nemo potest implere
quod iubet. Laudando impediuntur, qui in illum vituperando saeviebant. Amatur tamen ab omnibus,
praedicatur ab omnibus; quia excellenter unctus, ideo Christus. Christus enim unctus, a chrismate
dictus Christus. Messias hebraice, graece Christus, latine Unctus: sed corpus suum totum perunguit.
Omnes ergo venientes accipiunt gratiam, ut exhilaretur facies in oleo.

Panis caelestis et vinum inebrians est Veritas, seu Christus.
14. Et panis cor hominis confirmat. Quid est hoc, fratres? Quasi coegit intellegi de quo pane diceret.
Panis enim iste visibilis stomachum confirmat, ventrem confirmat: est alius panis qui cor confirmat,
quia panis est cordis. Iam enim dixerat de pane superius: Ut educat panem de terra, sed non
dixerat qualis panis sit ille. Et vinum laetificat cor hominis. Videtur iam dicere de spiritali vino; nam
id laetificat cor hominis. Sed adhuc putetur de vino isto dici, quia ebrii quasi laeti corde videntur
apparere. Utinam laetentur, et non rixentur. Dicis mihi: Quid laetius ebrio? Imo quid insanius ebrio?
quid plerumque iracundius? Est ergo vinum quod vere laetificat cor, et non novit aliud nisi
laetificare cor. Sed ne putes hoc quidem de spiritali vino debere accipi, de illo pane autem non;
quod et ipse spiritalis sit, exposuit et ipsum: Et panis, inquit, cor hominis confirmat. Ergo sic accipe
de pane, quomodo accipis de vino; intus esuri, intus siti: Beati enim qui esuriunt et sitiunt iustitiam,
quia ipsi saturabuntur 80. Panis ille iustitia est, vinum illud iustitia est: veritas est, veritas Christus
est 81. Ego sum, inquit, panis vivus, qui de coelo descendi 82; et: Ego sum vitis, vos sarmenta 83. Et
panis cor hominis confirmat.

Tota terra monasteriis disseminatur.
15. [v 16.] Satiabuntur ligna campi: sed de ista gratia educta de terra. Ligna campi, plebes
populorum. Et cedri Libani quas plantavit. Cedri Libani, potentes in saeculo, et ipsi satiabuntur.
Pervenit panis, et vinum, et oleum Christi ad senatores, ad nobiles, ad reges; satiata sunt ligna
campi. Prius humiles satiati sunt, deinde etiam cedri Libani, sed quas plantavit ipse: piae cedri,
religiosi fideles; tales enim plantavit. Nam et impii sunt cedri Libani, quia: Conteret Dominus cedros
Libani 84. Libanus enim mons est; ibi istae arbores etiam secundum litteram annosissimae sunt et
excellentissimae. Libanus autem interpretatur, sicut legimus in eis qui ista scripserunt, Candidatio.
Libanus dicitur candidatio: videtur autem candidatio esse saeculi huius, modo nitentis et fulgentis in
pompis suis. Sunt ibi cedri Libani quas plantavit Dominus; ipsae satiabuntur quas plantavit
Dominus. Nam arbor, inquit, quam non plantavit Pater meus, eradicabitur 85. Et cedri Libani quas
plantavit.
16. [v 17.] Illic passeres nidificabunt. Fulicae domus dux est eorum. Ubi passeres nidificabunt? In
cedris Libani. Iam audivimus quae sint cedri Libani, nobiles saeculi, excelsi genere, opibus,
honoribus: et ipsae cedri satiantur, illae tamen quas plantavit ipse. In his cedris passeres nidificant.
Qui sunt passeres? Aves quidem et volatilia coeli sunt passeres, sed minuta volatilia solent dici
passeres. Sunt ergo quidam spiritales nidificantes in cedris Libani: id est, sunt quidam servi Dei
audientes in Evangelio: Dimitte omnia tua, vel, vende omnia tua, et da pauperibus, et habebis
thesaurum in coelis; et veni, sequere me 86. Et non tantum hoc audierunt magni, sed audierunt et
parvi, et voluerunt hoc facere et parvi, et esse spiritales; non iungi uxoribus, non macerari cura
filiorum, non habere proprias sedes quibus deligarentur, sed ire in vitam quamdam communem.
Sed quid dimiserunt isti passeres? Minuti enim saeculi huius passeres videntur. Quid dimiserunt?

726

