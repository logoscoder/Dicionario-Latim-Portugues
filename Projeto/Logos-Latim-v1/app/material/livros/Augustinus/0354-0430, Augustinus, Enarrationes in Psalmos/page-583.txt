sed tamen humanis malis repletam fuisse animam Christi? De quo alius propheta dicit quod pro
nobis doluerit 9: et evangelista: Assumpto, inquit, Petro et duobus filiis Zebedaei, coepit contristari
et maestus esse; et ipse Dominus de seipso tunc ait illis: Tristis est anima mea usque ad mortem 10.
Haec futura praevidens Propheta, psalmi huiusce conscriptor, inducens eum loquentem: Quoniam
repleta est, inquit, malis anima mea, et vita mea in inferno appropinquavit. Nam ipsam sententiam
omnino verbis aliis explicavit, qua dictum est: Tristis est anima mea usque ad mortem. Quod enim
ait: Tristis est anima mea; hoc dictum est: Repleta est malis anima mea: et quod sequitur, usque ad
mortem; hoc dictum est, et vita mea in inferno appropinquavit. Hos autem humanae infirmitatis
affectus, sicut ipsam carnem infirmitatis humanae, ac mortem carnis humanae Dominus Iesus, non
conditionis necessitate, sed miserationis voluntate suscepit, ut transfiguraret in se corpus suum,
quod est Ecclesia, cui caput esse dignatus est, hoc est membra sua in sanctis et fidelibus suis: ut si
cui eorum inter humanas tentationes contristari et dolere contingeret, non ideo se ab eius gratia
putaret alienum; et non esse ista peccata, sed humanae infirmitatis indicia, tamquam voci
praemissae concinens chorus, ita corpus eius ex ipso suo capite addisceret. In hoc quippe corpore
praecipuum membrorum apostolum Paulum legimus et audimus confitentem talibus malis repletam
animam suam, cum dicit tristitiam sibi esse magnam, et continuum dolorem cordi suo pro fratribus
suis secundum carnem, qui sunt Israelitae 11. Pro quibus si contristatum dicamus et Dominum, cum
eius passio propinquaret, in qua illi se immanissimo scelere fuerant obligaturi, non incongrue nos
dicere existimo.
4. [vv. 5.6.] Denique illud quod in cruce dixit: Pater, ignosce illis, quia nesciunt quid faciunt 12;
etiam in isto psalmo deinceps dicitur: Deputatus sum cum descendentibus in lacum: utique a
nescientibus quid facerent, qui eum sic mori putaverunt, ut moriuntur homines caeteri, tamquam
necessitati subditum atque illa necessitate devictum. Lacum enim dixit, vel miseriae vel inferni
profunditatem.

Deus Christum in morte non dereliquit.
5. Factus sum, inquit, sicut homo sine adiutorio, inter mortuos liber. In his verbis maxime persona
Domini apparet. Quis enim alius inter mortuos liber, nisi in similitudine carnis peccati inter
peccatores solus sine peccato 13? Unde illis qui se insipienter liberos putabant: Omnis, ait, qui facit
peccatum, servus est peccati. Et quia per eum qui non habebat peccatum, oportebat liberari a
peccatis: Si vos, inquit: Filius liberaverit, tunc vere liberi eritis 14. Hic ergo inter mortuos liber, qui in
potestate habebat ponere animam suam, et iterum sumere eam 15; a quo eam nemo tollebat, sed
eam ipse voluntate ponebat; qui etiam carnem suam tamquam solutum ab eis templum,
resuscitare poterat, cum volebat 16; quem passurum cum omnes deseruissent, solus non remansit,
quia Pater eum non deseruit, sicut ipse testatur 17: ab inimicis tamen pro quibus oravit nescientibus
quid faciebant, et dicentibus: Alios salvos fecit, seipsum non potest. Si filius Dei est, descendat
nunc de cruce, et credimus ei. Salvum faciat eum, si vult eum 18; factus est, id est existimatus est,
tamquam homo sine adiutorio. Tamquam vulnerati dormientes in sepulcro. Sed addit, quorum non
meministi adhuc: ubi est Domini Christi a caeteris mortuis animadvertenda discretio. Nam et ipse
vulneratus est, et mortuus positus in sepulcro 19: sed illi qui nesciebant quid faciebant, quis esset
utique nescientes, similem illum putaverunt aliis vulnere occisis et dormientibus in sepulcro,
quorum Deus adhuc non meminit, id est, quorum nondum tempus resurgendi advenit. Ideo namque
mortuos consuevit Scriptura dicere dormientes, quia evigilaturos, id est, resurrecturos vult intellegi.
Sed hic vulneratus et dormiens in sepulcro, die tertio evigilavit, et factus est sicut passer singularis
in tecto 20, id est, ad dexteram Patris in coelo; nec iam moritur, et mors ei ultra non dominabitur 21.
Unde longe distat ab eis quorum ad talem resurrectionem Deus non meminit adhuc: quod enim
praecedere oportebat in capite, corpori servatur in fine. Tunc autem dicitur Deus meminisse,
quando facit; tunc oblivisci, quando non facit: nam neque oblivio cadit in Deum, quia nullo modo
mutatur; neque recordatio, quia non obliviscitur. Factus sum ergo, ab eis nescientibus quid
faciebant, tamquam homo sine adiutorio; cum essem inter mortuos liber: factus sum ab eis
nescientibus quod faciebant, velut vulnerati dormientes in sepulcro. Et ipsi expulsi sunt de manu
tua: id est, cum haec ab eis factus sum, ipsi expulsi sunt de manu tua; ipsi adiutorio manus tuae
privati sunt, qui me sine adiutorio esse putaverunt. Foderunt enim, sicut dicit in alio psalmo, ante
faciem meam foveam, et inciderunt in eam 22. Melius enim sic intellegendum existimo, quam ut id
quod dictum est: Et ipsi expulsi sunt de manu tua, ad illos referatur dormientes in sepulcro, quorum
non meminit adhuc: cum sint in eis iusti, quorum licet non meminerit adhuc ut resurgant; de his
tamen dictum est: Iustorum animae in manu Dei sunt 23, hoc est, habitant in adiutorio Altissimi, et
in protectione Dei coeli commorantur 24. Sed illi expulsi sunt de manu Dei, qui Dominum Christum
de manu eius expulsum esse crediderunt, quia eum inter iniquos deputatum occidere potuerunt.

583

