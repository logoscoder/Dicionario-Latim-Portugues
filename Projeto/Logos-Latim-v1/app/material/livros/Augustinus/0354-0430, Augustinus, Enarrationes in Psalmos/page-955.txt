5. Multi enim flent fletu Babylonio, quia et gaudent gaudio Babylonio. Qui gaudent lucris et flent
damnis, utrumque de Babylonia est. Flere debes, sed recordando Sion. Si recordando Sion fles, et
quando tibi secundum Babyloniam bene est oportet ut fleas. Propterea dicitur in quodam psalmo:
Tribulationem et dolorem inveni, et nomen Domini invocavi 4. Quid est quod dicit: Inveni? Nescio
quam tribulationem quasi quaerendam, invenit tamquam quaesitam. Et cum invenisset, quo lucro
invenit? Nomen Domini invocavit. Multum interest utrum invenias tribulationem, an inveniaris a
tribulatione. Dicit enim alio loco: Dolores inferni invenerunt me 5. Quid est: Invenerunt me dolores
inferni? Quid est: Tribulationem et dolorem inveni? Quando te repente occupat tristitia, perturbatis
tibi rebus saecularibus quibus oblectabaris: quando te repentina ipsa invenit tristitia, unde te non
putabas posse fieri tristem, accidit, et tristis efficeris; invenit te dolor inferni. Te enim sursum
putabas; verumtamen deorsum eras: et cum te dolor inferni inveniret, ibi te invenisti deorsum, qui
te sursum putabas. Invenisti enim te dolore affectum graviter, tristitia alicuius mali, unde forte
praesumpseras te non fore tristem; invenit te dolor inferni. Cum autem bene est tibi, arrident omnia
saecularia, nullus tuorum obiit, nihil in vinea tua forte vel aruit, vel grandinatum est, vel sterile
apparuit, non acuit cupa tua, non abortum passum est pecus tuum, non exhonoratus es in aliqua
dignitate secundum saeculum constitutus, undique amici tui et vivunt et servant tibi amicitiam,
clientes non desunt, filii obsequuntur, servi contremiscunt, coniux concors, felix dicitur domus; ibi
inveni tribulationem, si aliquid potes, ut inventa tribulatione invoces nomen Domini. Perversum
aliquid videtur docere sermo divinus, flere in laetitia, et in moerore laetari. Audi in moerore
laetantem: Gloriamur, inquit, in tribulationibus 6. Flentem autem in laetitia, vide si invenit
tribulationem. Attendat quisque ipsam felicitatem suam, qua exsultavit anima eius, et tumuit
quodammodo gaudio, et extulit se, et dixit: Felix sum: attendat si non fluit illa felicitas, si potest
certus esse de illa quia manet in aeternum. Si autem non est certus, et videt fluere unde gaudet;
fluvius Babylonis est: sedeat supra, et fleat. Sedebit autem et plorabit, si recordatus fuerit Sion. O
pax illa quam videbimus apud Deum! o illa sancta aequalitas Angelorum! o illa visio et spectaculum
pulchrum! Ecce in Babylonia pulchra sunt quae tenent: non teneant, non decipiant. Aliud est
solatium captivorum, aliud gaudium liberorum. Super flumina Babylonis, ibi sedimus et flevimus,
cum recordaremur Sion.

Quaeris fructum in peccatore et nullum invenies.
6. [v 2.] In salicibus in medio eius suspendimus organa nostra. Habent organa sua cives Ierusalem,
Scripturas Dei, praecepta Dei, promissa Dei, meditationem quamdam futuri saeculi; sed cum agunt
in medio Babyloniae, organa sua in salicibus eius suspendunt. Salices ligna sunt infructuosa; et hoc
loco ita posita, ut non aliquid boni possit intellegi de salicibus; alibi autem forsitan potest. Modo
ligna intellegite sterilia, nascentia super flumina Babylonis. Rigantur haec ligna de fluminibus
Babylonis, et nullum fructum ferunt. Sicut sunt homines cupidi, avari, steriles in opere bono; ita
cives Babyloniae, ut etiam ligna sint illius regionis, ex istis voluptatibus rerum transeuntium
pascuntur, tamquam rigata a fluminibus Babyloniae: quaeris fructum, et nusquam invenis. Quando
tales patimur, versamur cum eis qui sunt in medio Babylonis. Multum enim interest inter medium
Babylonis, et exteriora Babyloniae. Sunt qui non sunt in medio eius, id est, non tanta
concupiscentia saeculi et delectationibus obruuntur. Qui vero, ut aperte dixerim et breviter, multum
mali sunt, in medio Babylonis sunt, et ligna sterilia, tamquam salices Babylonis. Quando illos
videmus, et tam steriles eos invenimus, ut difficile nobis appareat in eis aliquid unde possint duci
ad fidem rectam, vel ad bona opera, vel ad spem futuri saeculi, vel ad concupiscentiam liberationis
a captivitate mortalitatis; Scripturas novimus, quas eis dicamus: sed quia nullum fructum in eis
invenimus unde incipiamus, avertimus ab ipsis faciem, et dicimus: Adhuc isti non sapiunt, non
capiunt; quidquid illis dixerimus, sinistrum et adversum habebunt. Ergo differendo circa eos
Scripturas, suspendimus organa nostra in salicibus: non enim dignos habemus, qui organa nostra
portent. Non ergo eis organa nostra inserendo alligamus, sed differendo suspendimus. Salices enim
sunt Babyloniae ligna infructuosa, pasta temporalibus voluptatibus, tamquam fluminibus
Babyloniae.

Christus ab illicitarum voluptatum suggestionibus nos liberat.
7. [v 3.] Et videte si non hoc sequitur Psalmus: In salicibus, inquit, in medio eius suspendimus
organa nostra. Quoniam ibi interrogaverunt nos qui captivos duxerunt nos, verba canticorum; et qui
abduxerunt nos, hymnum: subaudis, interrogaverunt nos. Verba canticorum et hymnum
interrogaverunt nos, qui captivos duxerunt nos. Qui nos duxerunt captivos, fratres? quos sensimus
aliquando captivatores nostros? Sensit quidem illa Ierusalem Babylonios, Persas, Chaldaeos, et
illarum gentium et regionum homines captivatores suos; et hoc postea, non quando isti psalmi
cantabantur. Sed iam diximus Caritati vestrae omnia quae secundum litteram in illa civitate
contingebant, figuras nostras fuisse: et facile potest demonstrari captivos nos esse. Non enim

955

