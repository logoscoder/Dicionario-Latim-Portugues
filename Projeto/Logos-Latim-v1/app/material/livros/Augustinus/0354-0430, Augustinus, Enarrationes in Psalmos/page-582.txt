106 IN PSALMUM 87
ENARRATIO

Crucis Christi sacramentum.
1. [v. 1.] Psalmi huius octogesimi et septimi titulus habet aliquid quod novum negotium disputatori
afferat. Nusquam enim aliorum psalmorum positum est quod hic legitur: Pro melech ad
respondendum. Nam de Psalmo cantici et cantico psalmi alias iam quid nobis videretur diximus 1:
et, filiis Core, usitatum in titulis psalmorum saepissimeque tractatum est, et quid sit, in finem; sed
quod sequitur: Pro melech ad respondendum, hoc inusitatum habet iste titulus. Pro melech autem,
latine pro choro dici potest: melech enim verbo Hebraeo chorus significatur. Quid est ergo: Pro
choro ad respondendum; nisi forte ut canenti chorus consonando respondeat? Sicut non istum
solum, sed alios quoque psalmos credendum est esse cantatos, quamvis alios titulos acceperint;
quod factum existimo causa varietatis, qua fastidium levaretur. Non enim solus iste psalmus dignus
est habitus, ubi responderet chorus, cum utique non sit solus de Domini passione conscriptus. Aut
si est alia causa cur tanta sit varietas titulorum, qua possit ostendi ita Psalmos omnes esse
praenotatos, qui sunt aliter atque aliter praenotati, ut nullius titulus valeat alicui alteri convenire;
ego eam, fateor, cum multum conatus essem, penetrare non potui: et si quid de hac re legi ab eis
dictum, qui ante nos ista tractarunt, non satisfecit exspectationi, sive tarditati meae. In quo igitur
mysterio dictum mihi videatur: Pro choro ad respondendum, id est, ut canenti per chorum
respondeatur, exponam. Domini hic passio prophetatur. Dicit autem apostolus Petrus: Christus pro
nobis passus est, relinquens nobis exemplum, ut sequamur vestigia eius 2: hoc est respondere. Dicit
etiam apostolus Ioannes: Sicut Christus pro nobis animam suam posuit, ita et nos debemus animam
pro fratribus ponere 3: hoc est respondere. Chorus autem concordiam significat, quae in caritate
consistit. Quisquis ergo quasi aemulator dominicae passionis tradiderit corpus suum ut ardeat, si
caritatem non habeat, non respondet in choro; et ideo nihil ei prodest 4. Proinde quemadmodum
dicuntur in arte musica, sicut ea docti homines latine dicere potuerunt, praecentor et succentor;
praecentor scilicet qui vocem praemittit in cantu, succentor autem qui subsequenter canendo
respondet: ita in hoc cantico passionis, praecedentem Christum subsequitur chorus martyrum in
finem coelestium coronarum. Hoc enim canitur filiis Core, id est imitatoribus passionis Christi:
quoniam in Calvariae loco crucifixus est Christus 5; quae illius hebraei nominis interpretatio
perhibetur, id est: Core. Et hic est intellectus Aeman Israelitae: quod in tituli huius ultimo positum
est. Aeman quippe interpretari dicitur: Frater eius. Eos enim fratres suos Christus facere dignatus
est, qui sacramentum crucis eius intellegunt, et non solum de illa non erubescunt, verum etiam in
illa fideliter gloriantur, non se de suis meritis extollentes, sed eius gratiae non ingrati; ut unicuique
eorum dici possit: Ecce vere Israelita, in quo dolus non est 6: sicut ipsum Israel Scriptura sine dolo
fuisse commendat 7. Iam itaque Christi vocem in prophetia praecinentis audiamus, cui suus chorus
vel imitatione, vel gratiarum actione respondeat.
2. [vv. 2.3.] Domine Deus salutis meae, in die clamavi et nocte coram te. Intret in conspectu tuo
oratio mea; inclina aurem tuam ad precem meam. Oravit enim et Dominus, non secundum formam
Dei, sed secundum formam servi: secundum hanc enim et passus est. Oravit autem et cum in laetis
rebus ageret, quod diei nomine; et cum in adversis, quod noctis nomine significari arbitror.
Ingressus orationis in conspectu Dei, acceptatio eius est; inclinatio auris Dei, misericors exauditio
est: nam membra talia qualia nos habemus in corpore, non habet Deus. Est autem solita repetitio:
nam quod est: Intret in conspectu tuo oratio mea; idipsum est: Inclina aurem tuam ad precem
meam.

Christus anima et corpore dolet ad docendum et roborandum nos.
3. [v. 4.] Quoniam repleta est malis anima mea, et vita mea in inferno appropinquavit. Audemusne
dicere animam Christi repletam malis, cum illa passionis afflictio in carne valuerit, quidquid valuit?
Unde et ipse suos ad tolerantiam passionis accendens, et tamquam ad respondendum exhortans
chorum suum: Nolite, inquit, timere eos qui corpus occidunt, animam autem non possunt
occidere 8. An occidi a persecutoribus anima non potest, malis autem repleri potest? Quod si ita est,
quaerendum quibus. Non enim vitiis, per quae homini dominatur iniquitas, animam illam repletam
possumus dicere; sed forte doloribus, quibus anima suae carni in eius passione compatitur. Non
enim vel ipse qui dicitur corporis dolor, potest esse sine anima, quem inevitabiliter imminentem
praecedit tristitia, quae solius animae dolor est. Dolere ergo anima, etiam non dolente corpore,
potest; dolere autem corpus sine anima non potest. Cur itaque non dicamus non humanis peccatis,

582

