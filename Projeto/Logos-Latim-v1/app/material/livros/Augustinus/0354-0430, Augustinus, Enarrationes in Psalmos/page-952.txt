5. [vv 5-10.] Sed quid est: Qui fecit mirabilia magna solus? an quia multa mirabilia per Angelos et
per homines fecit? Sunt quaedam magna quae solus Deus facit, et ipsa exsequitur dicens: Qui fecit
coelos in intellectu, Qui firmavit terram super aquas, Qui fecit luminaria magna solus: ideo et hic
addidit, solus. quia caetera mirabilia quae dicturus est, per homines fecit. Cum enim dixisset: Qui
fecit luminaria magna solus; quae sint eadem luminaria, secutus aperuit: Solem in potestatem diei,
lunam et stellas in potestatem noctis. Deinde incipit dicere quae per Angelos vel per homines
fecerit: Qui percussit Aegyptum cum primogenitis eorum; et caetera. Universam igitur creaturam,
non utique Deus per aliquam creaturam, sed solus fecit. Cuius creaturae quasdam partes
excellentiores commemoravit, ex quibus universa cogitaremus, intellegibiles coelos et visibilem
terram: et quoniam sunt etiam coeli visibiles, commemoratis eorum luminaribus totum coeleste
corporeum ut ab ipso factum acciperemus, admonuit.

Deus fecit caelos in intellectu.
6. Quamquam id quod ait: Qui fecit coelos in intellectu, vel, sicut alii interpretati sunt, in
intellegentia, utrum coelos intellegibiles significare hoc modo voluerit, an in suo intellectu, vel in
sua intellegentia fecisse coelos, hoc est in sua Sapientia, sicut alibi scriptum est: Omnia in
Sapientia fecisti 13, eo modo insinuans unigenitum Verbum, quaeri potest. Sed si ita est, ut in suo
intellectu fecisse accipiamus Deum coelos, cur tantum de coelis hoc ait, cum omnia in eadem
Sapientia fecerit? An ibi tantum exprimendum fuit, ut in caeteris etiam tacitum posset intellegi: ut
iste sit sensus: Qui fecit coelos in intellectu, Qui fundavit terram super aquas; ut et hic subaudias,
in intellectu: Qui fecit luminaria magna solus, solem in potestatem diei, lunam et stellas in
potestatem noctis; utique, in intellectu? Quomodo ergo solus, si hoc est in intellectu, vel in
intellegentia, quod est in Sapientia, id est, in Verbo unigenito? An quia Trinitas non sunt tres dii, sed
unus Deus, ad id refertur quod solus Deus fecit, quia non creaturam per creaturam fecit?

Quo sensu terra super aquas firmetur.
7. Sed quid est: Qui firmavit terram super aquas? Obscura enim quaestio est; quia terra gravior
videtur, ut non portari aquis, sed aquas potius portare credatur. De qua re ne adversus eos qui se
putant ista certis rationibus comperisse, contentiose Scripturas nostras defendere videamur; sive
illud ita, sive aliter sit, habemus quod de proximo intellegamus, terram quae habitatur ab
hominibus et terrestria continet animalia, quae alio modo in Scripturis arida dicitur, sicut scriptum
est: Appareat arida, et vocavit Deus aridam terram 14, super aquas esse fundatam, quod aquis
circumfluentibus supereminet. Non enim quae dicitur littoraria civitas super mare fundata, ita sub
ea mare est, quemadmodum sunt aquae sub speluncarum cameris, aut sub navibus
supernatantibus; sed ideo super mare dicitur, quia inferiori mari supereminet. Sic dictus est Pharao
exisse super aquam: ita enim habet graecus, quod quidam Latini habent, ad aquam 15; sic Dominus
super puteum sedebat 16: quod ambo superiores essent quam flumen et puteus; ille iuxta flumen,
iste iuxta puteum.

Augustinus creationis opera allegorice interpretatur.
8. Si autem etiam aliquid aliud, quod ad nos magis pertinet, ista dicta significant: fecit Deus coelos
in intellectu, spiritales sanctos suos, quibus non tantum credere, verum etiam intellegere divina
donavit: hoc qui nondum possunt, et solam fidem firmissimam tenent, tamquam infra coelos terrae
nomine figurantur. Et quia in Baptismo quem acceperunt, inconcussa credulitate consistunt; ideo
dictum est: Firmavit terram super aquas. Item quia scriptum est de Domino Iesu Christo quod in illo
sint omnes thesauri sapientiae et scientiae absconditi 17; haec autem duo, id est sapientiam et
scientiam, distare inter se aliquid, alia quoque Scripturarum testantur eloquia, maxime loquente
sancto Iob, ubi quodammodo singula definiuntur; ait enim: Dixit autem homini: Ecce pietas est
sapientia, abstinere autem a malo scientia est 18: non incongruenter intellegimus sapientiam in
cognitione et dilectione eius quod semper est, atque incommutabiliter manet, quod Deus est. Nam
et quod ait: Ecce pietas est sapientia,
dicta est in graeco: quod ut totum latine
exprimatur, "Dei cultus" dici potest. Abstinere autem a malo, quod dixit esse scientiam, quid est
aliud, quam in medio nationis tortuosae et perversae, tamquam in nocte huius saeculi, caute
prudenterque versari 19; ut abstinendo quisque ab iniquitate non confundatur tenebris, proprii
muneris luce discretus? Cum ergo quodam loco Apostolus concordem gratiarum varietatem in
hominibus Dei vellet ostendere, haec in primis duo posuit dicens: Alii quidem datur per Spiritum
sermo sapientiae; hoc esse arbitror: Solem in potestatem diei: Alii sermo scientiae secundum
eumdem Spiritum; hoc est, lunam. Deinde quodammodo stellas commemorari puto in eo quod

952

