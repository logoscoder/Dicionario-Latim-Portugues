ipsa sunt repetita. Quod ait dives, ad terrigenas pertinet; quod ait, pauper, ad filios hominum.
Divites intellege superbos, pauperes humiles. Habeat multas facultates pecuniarum; si in eis non
extollitur, pauper est: non habeat aliquid, et cupiat et infletur; inter divites et reprobos eum deputat
Deus. Et divites et pauperes in corde interrogat Deus, non in arca et domo. Nonne pauperes sunt
qui accipiunt mandatum Apostoli dicentis Timotheo: Praecipe divitibus huius saeculi non superbe
sapere? Quomodo eos qui divites erant fecit pauperes? Tulit illis quare quaeruntur divitiae. Nemo
enim vult esse dives, nisi ut infletur inter eos inter quos vivit, et superior illis videatur. Cum autem
dixit, non superbe sapere, aequales eos fecit non habentibus; ut fortassis pauculis nummis
mendicus plus extollatur, quam ille dives qui audit Apostolum dicentem: Praecipe divitibus huius
saeculi non superbe sapere. Unde non superbe sapere? Si faciant quod sequitur: Neque sperare in
incerto divitiarum, sed in Deo vivo, qui praestat nobis omnia abundanter ad fruendum 3. Non dixit,
qui praestat illis; sed, qui praestat nobis. Numquid ipse Paulus non habebat divitias? Habebat plane.
Quas divitias? De quibus dicit alio loco Scriptura: Fideli homini mundus totus divitiarum est 4. Audi
et ipsum confitentem: Quasi nihil habentes, et omnia possidentes 5. Qui vult ergo esse dives, non
haereat parti, et totum possidebit: illi inhaereat qui totum creavit. Simul in unum dives et pauper.
Dicit in alio psalmo; Edent pauperes, et saturabuntur. Quomodo commendavit pauperes? Edent
pauperes, et saturabuntur. Quid edunt? Quod sciunt fideles. Quomodo saturabuntur? Imitando
passionem Domini sui, et non sine causa accipiendo pretium suum. Edent pauperes, et
saturabuntur, et laudabunt Dominum, qui requirunt eum. Divites quid? Etiam ipsi edunt. Sed
quomodo edunt? Manducaverunt et adoraverunt omnes divites terrae 6. Non dixit: Manducaverunt,
et saturati sunt; sed: Manducaverunt, et adoraverunt. Adorant quidem Deum, sed humanitatem
nolunt exhibere fraternam. Manducant illi, et adorant; manducant isti, et saturantur: tamen omnes
manducant. Exigitur de manducante quod manducat; non prohibeatur manducare a dispensatore,
sed moneatur timere exactorem. Audiant ergo ista peccatores et iusti, gentes et qui habitant
orbem, terrigenae et filii hominum, simul in unum dives et pauper: non divisi, non separati. Tempus
messis hoc faciet, manus ventilatoris hoc poterit 7. Nunc simul in unum audiant dives et pauper,
simul in unum pascantur haedi et agni, donec veniat qui segreget alios ad dexteram, alios ad
sinistram 8. Simul in unum audiant docentem, ne segregati ab invicem audiant iudicantem.
4. [v 4.] Et quid est quod nunc audituri sunt? Os meum loquetur sapientiam, et meditatio cordis
mei, intellegentiam. Et haec repetita potius, ne forte cum dixisset, os meum, intellegeres eum tibi
loqui, qui in labiis haberet sapientiam. Multi enim habent in labiis et non habent in corde, de quibus
dicit Scriptura: Populus iste labiis me honorat, cor autem eorum longe est a me 9. Quid ergo ait ille
qui tibi loquitur? qui cum dixerit: Os meum loquetur sapientiam; ut intellegas quia illud quod ex ore
funditur, de vena cordis emanat, intulit: Et meditatio cordis mei intellegentiam.

Omnes videbunt Christum iudicaturum, soli autem iusti sicuti est.
5. [v 5.] Inclinabo in parabolam aurem meam, aperiam in psalterio propositionem meam. Quis est
hic cuius meditatio cordis loquitur intellegentiam, ut non sit in sola superficie labiorum, sed hominis
interiora possideat? Quis est iste qui audit, et sic loquitur? Multi enim loquuntur quod non audiunt?
Qui sunt qui loquuntur quod non audiunt? Qui non faciunt quae dicunt: quales dicit Dominus
Pharisaeos sedere super cathedram Moysi. Voluit tibi loqui in cathedra Moysi, per eos qui ea
loquuntur, et non faciunt; et tibi securitatem Dominus voluit dare. Nolite timere: Quae dicunt,
inquit, facite, quae autem faciunt nolite facere; dicunt enim, et non faciunt 10. Non audiunt quod
dicunt. Qui vero faciunt, et sic dicunt, audiunt quod dicunt: et ideo fructuose dicunt, quia audiunt.
Qui ergo dictor et non auditor est, alteri prodest, sibi non prodest. Iste ergo qui et auditor volebat
esse et dictor, qui tibi loquitur, antequam diceret: Aperiam in psalterio propositionem meam, quod
est iam loqui per corpus, sic enim utitur anima corpore, quomodo utitur citharista psalterio, dixit:
Inclinabo in parabolam aurem meam. Antequam loquar tibi, inquit, per corpus, antequam
psalterium sonet, primo ego inclinabo in parabolam aurem meam, id est, audiam quid tibi dicam. Et
quare, in parabolam? Quia videmus nunc per speculum in aenigmate 11, sicut dicit Apostolus.
Quamdiu sumus in hoc corpore, peregrinamur a Domino 12. Quia nondum est illa visio nostra facie
ad faciem, ubi iam non sint parabolae, ubi iam non sint aenigmata et similitudines. Quidquid modo
intellegimus, per aenigmata conspicimus. Aenigma est obscura parabola quae difficile intellegitur.
Quantumvis excolat homo cor suum, et ad interiora intellegenda refugiat, quamdiu per
corruptibilitatem carnis huius videmus, ex parte videmus. Assumpta autem incorruptione in
resurrectione mortuorum, cum apparuerit Filius hominis iudicaturus vivos et mortuos, tunc videbitur
Filius hominis, qui primo iudicatus est, iudicans, discernens malos a bonis, ponens malos a sinistris,
bonos a dextris. Videbunt illum et boni et mali, sed malis dicet. Ite in ignem aeternum: bonis autem
dicet: Venite benedicti Patris mei, percipite regnum. Abibunt mali in ambustionem aeternam, iusti
autem in vitam aeternam 13; et ibi erit illa visio facie ad faciem, qua illi non sunt digni. Attendite

268

