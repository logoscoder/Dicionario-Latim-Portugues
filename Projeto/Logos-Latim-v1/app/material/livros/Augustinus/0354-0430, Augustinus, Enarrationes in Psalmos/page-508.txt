Non gratis amaverunt, ut amissis temporalibus rebus possent dicere: Sicut Domino placuit, ita
factum est; sit nomen Domini benedictum 8. Ergo iste, Vox mea, inquit, ad Dominum, et attendit
mihi. Doceat nos quomodo id fiat.

...eumque semper exquiramus.
3. [v 3.] In die tribulationis meae Deum exquisivi. Quis es, qui hoc facis? In die tribulationis tuae,
vide quid exquiras. Si carcer facit tribulationem, exire de carcere exquiris: si febris facit
tribulationem, sanitatem exquiris: si fames facit tribulationem, saturitatem exquiris: si damna
faciunt tribulationem, lucrum exquiris: si peregrinatio facit tribulationem, civitatem tuae carnis
exquiris. Et quid cuncta commemorem, aut quando cuncta commemorem? Vis esse transiliens? In
die tribulationis tuae Deum exquire: non per Deum aliud, sed ex tribulatione Deum; ut ad hoc Deus
removeat tribulationem, ut securus inhaereas Deo. In die tribulationis meae Deum exquisivi: non
aliud aliquid, sed Deum exquisivi. Et quomodo exquisisti? Manibus meis nocte coram eo. Dic hoc
rursus: videamus, intellegamus, imitemur, si possumus. In die tribulationis tuae quid exquisisti?
Deum. Quomodo exquisisti? Manibus meis. Quando exquisisti; Nocte. Ubi exquisisti? Coram eo. Et
quo fructu exquisisti? Et non sum deceptus. Omnia ergo videamus, fratres, omnia consideremus,
omnia interrogemus; et quid sit tribulatio, in qua iste Deum exquisivit, et quid sit manibus inquirere
Deum, et quid sit nocte, et quid sit coram illo: et sequitur, quod omnes intellegunt: Et non sum
deceptus. Quid est enim: Et non sum deceptus? Inveni quod quaerebam.

Lux simul et tenebrae est christianus.
4. Tribulatio non illa vel illa cogitanda est. Etenim unusquisque nondum transiliens, nondum putat
esse tribulationem, nisi quae acciderit huic vitae ex aliquo tristi tempore: at vero ille transiliens,
totam vitam istam tribulationem suam reputat. Sic enim amat patriam supernam, ut terrena
peregrinatio ipsa sit maxima tribulatio. Quomodo enim non sit tribulatio vita ista, rogo vos?
quomodo non sit tribulatio, quae dicta est tota tentatio? Habes scriptum in libro Iob: Numquid non
tentatio est vita humana super terram? 9 Numquid dixit: Tentatur vita humana super terram? Ipsa
vita tentatio est: si ergo tentatio, utique tribulatio. In hac igitur tribulatione, hoc est in hac vita,
Deum exquisivit iste transiliens. Quomodo? Manibus, inquit, meis. Quid est, manibus meis?
Operibus meis. Non enim aliquid corporeum quaerebat, ut contrectando inveniret quod perdiderat;
ut manibus quaereret nummum, aurum, argentum, vestem, quidquid tale est quod manibus teneri
possit. Quamquam et ipse Dominus noster Iesus Christus voluit se manibus inquiri, quando
dubitanti discipulo cicatrices ostendit. Sed numquid cum ille exclamasset tangens cicatrices
vulnerum eius: Dominus meus et Deus meus! nonne audivit: Quia vidisti, credidisti; beati qui non
viderunt et crediderunt 10? Si ergo ille manibus quaerens Christum, hoc audire meruit, ut
opprobrium ei fuerit ita quaesisse; nos qui beati dicti sumus qui non vidimus et credimus, quid ergo,
ad nos non pertinet manibus quaerere? Pertinet, sicut dixi, operibus quaerere. Quando hoc? Nocte.
Quid est, nocte? In hoc saeculo. Nox enim est antequam effulgeat dies in adventu clarificato Domini
nostri Iesu Christi. Nam vultis videre quia nox est? Nisi lucernam hic haberemus, in tenebris
permaneremus. Petrus enim dicit: Et nos habemus certiorem propheticum sermonem, cui bene
facitis intendentes, velut lucernae lucenti in obscuro loco, donec dies lucescat, et lucifer oriatur in
cordibus vestris 11. Venturus est ergo dies post istam noctem; interim in hac nocte lucerna non
desit. Et hoc est fortasse quod nunc facimus: has Litteras exponendo, lucernam inferimus, ut in hac
nocte gaudeamus. Quae quidem debet accensa esse semper in domibus vestris. Talibus enim
dicitur: Spiritum nolite exstinguere 12. Et tamquam exponens quid diceret, secutus ait: Prophetiam
nolite spernere 13: id est, lucerna in vobis semper luceat. Et haec quidem lux in comparatione
cuiusdam ineffabilis diei nox dicitur. Nam ipsa vita fidelium in comparatione vitae infidelium dies
est. Quomodo autem sit nox, iam diximus, et ostendimus Petri apostoli testimonio: qui quidem
etiam et lucernam nominavit, et de ipsa lucerna nos admonuit ut intendamus ei, id est prophetico
sermoni, donec dies lucescat, et lucifer oriatur in cordibus nostris. Quomodo autem iam vita
fidelium dies sit in comparatione vitae impiorum, Paulus ostendit: Abiciamus, inquit, opera
tenebrarum, et induamur arma lucis; sicut in die honeste ambulemus 14. Ergo honeste viventes, in
comparatione vitae impiorum, in die sumus. Sed iste dies vitae fidelium non sufficit huic Idithun;
transilire vult et istum diem, donec veniat ad illum diem, ubi noctis tentationem nullam omnino
formidet. Hic enim quamvis dies sit vita fidelium, tentatio est vita humana super terram 15. Nox, et
dies: dies in comparatione infidelium; nox in comparatione Angelorum. Habent enim diem Angeli
quem nos nondum habemus: iam nos habemus quem non habent infideles; sed nondum habent
fideles quem Angeli habent: tunc autem habebunt, cum erunt aequales Angelis Dei; quod illis in
resurrectione promissum est 16. In hac ergo iam die, et adhuc nocte; nocte in comparatione futuri
diei quem desideramus, die in comparatione praeteritae noctis cui renuntiavimus: in hac ergo,

508

