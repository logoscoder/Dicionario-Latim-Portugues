in superficie videntur quasi laesa et putria: faber autem inspicit tamquam medullam interiorem
ligni, et si sana interius ligna cognoverit, promittit ea in aedificio duratura; nec valde erit de
superficie laesa sollicitus, quando id quod interius est sanum renuntiat. Porro homini interius
conscientia non invenitur: quid igitur prodest, si quod est exterius sanum est, et putrefacta est
medulla conscientiae? Arctae istae, et vehementes omnino, et sicut psalmus ipse ait, nimiae
tribulationes sunt: tamen et in his adiutor factus est Dominus dimittendo peccata. Iniquorum enim
conscientias non sanat nisi indulgentia. Si enim magnas tribulationes habere se dicit debitor fisci
confessus, et intuens angustias rei familiaris suae, cum se videt non posse esse solvendo; propter
imminentes omni anno compulsores, tribulationes magnas se pati dicit, nec usquam respirat nisi in
spe indulgentiae rerum terrenarum: quanto magis debitor poenarum de abundantia delictorum,
quando reddet quod debet de mala conscientia, quando si reddiderit ipse perit? Hoc enim debitum
reddere, poenas luere est. Restat ergo ut de ipsius indulgentia securi esse possimus: si tamen
accepta indulgentia non rursus ad debita contrahenda redeamus.

Securi bibite sanguinem, quem fudistis.
4. Isti ergo filii Core fortasse intelleguntur esse illi, quibus locutus est Petrus in Actibus
Apostolorum, cum intenti facti essent ad mirabilia adventus Spiritus sancti, cum omnes in quos
venerat linguis omnibus loquerentur. Annuntiavit enim illis Christum, eum qui tanta potuisset
mittendo Spiritum sanctum. Illi quem ipsi crucifixerant manibus suis, cogitantes quam
contemptibilis esset, cum ab eis occideretur, quam altus et excelsus apud Deum factus esset, qui
Spiritu sancto idiotas impleret, et linguas infantium faceret disertas, compuncti corde, dixerunt:
Quid faciemus? Istae erant nimiae tribulationes, quae illos invenerant. Non enim ipsi invenerunt
peccata sua, sed inventa in eis sunt commemoratione Apostolorum. Ideo invenerunt illos
tribulationes, non ipsi invenerunt tribulationes. Nam quando sine alicuius admonitione ipse homo
considerat factum suum, et rogat Deum, quid dicit? Tribulationem et dolorem inveni, et nomen
Domini invocavi 8. Alia est ergo tribulatio quam tu invenis, alia quae te invenit. In utraque tamen
sive quae te invenit, sive quam tu invenis, ut utramque depellat, ille rogandus est qui est adiutor in
tribulationibus. Nam et ille cum inveniret, hoc dixit: Et nomen Domini invocari: et hi in
tribulationibus, a quibus se inventos esse dixerunt, hoc dixerunt: Deus noster refugium et virtus,
adiutor in tribulationibus quae invenerunt nos nimis. Sed quia adiutor factus est, unde factus est?
Compuncti, inquit, corde dixerunt: Quid faciemus? Tamquam magna desperatione. Ille tantus est,
quem nos occidimus, nos ubi erimus? Et Petrus: Agite poenitentiam, et baptizetur unusquisque
vestrum in nomine Domini nostri Iesu Christi, et dimittuntur vobis peccata vestra 9. Nihil enim hoc
peccato gravius cogitare potuerunt. Quod gravius peccatum aegri, quam medici interfectio? quid
gravius potest aeger facere, quam si medicum suum occidat? Cum hoc dimittitur, quid non
dimittitur? Ab illo ergo cui dictum est: Refugium et virtus, acceperunt magnam securitatem.
Baptizetur unusquisque vestrum in nomine Domini nostri Iesu Christi: in illius nomine quem
occidistis, baptizamini, et dimittuntur vobis peccata vestra. Medicum vel postea cognovistis, iam
securi bibite sanguinem quem fudistis.
5. [v 3.] Denique accepta tanta securitate, quid dicunt? Propterea non timebimus, cum
conturbabitur terra. Paulo ante solliciti, subito securi, ex tribulationibus nimiis in magna
tranquillitate positi. Dormiebat enim illis Christus, ideo turbabantur: excitatus est Christus, sicut
modo audivimus in Evangelio, imperavit ventis, et quieverunt 10. Quoniam Christus in cuiusque
corde per fidem est, significatum est nobis, quia eius cor tamquam navis in huius saeculi
tempestate turbatur, qui fidem suam obliviscitur: tamquam Christo dormiente turbatur; excitato
autem Christo, fit tranquillitas. Denique et ipse Dominus quid ait? Ubi est fides vestra? 11 Excitatus
Christus excitavit fidem: ut quod in navi factum erat, fieret in cordibus eorum. Adiutor in
tribulationibus quae invenerunt nos nimis: id egit ut ibi esset tranquillitas magna.

Christus mons magnus deseruit gentem Iudaeorum et factus est in gentibus.
6. Videte ipsam tranquillitatem: Propterea non timebimus, cum conturbabitur terra, et
transferentur montes in cor maris. Tunc non timebimus. Quaeramus montes translatos; et si
invenire potuerimus, manifestum est quia ipsa est securitas nostra. Dominus quippe dixit discipulis:
Si habueritis fidem sicut granum sinapis, dicetis monti huic: Tollere et mittere in mare, et fiet 12.
Forte, monti huic, de seipso dixit; dictus est enim mons: Erit in novissimis temporibus manifestus
mons Domini. Sed iste mons super alios montes collocatus est: quia et Apostoli montes, portantes
montem hunc. Ideo sequitur: Erit in novissimis temporibus, manifestus mons Domini, paratus in
cacumine montium 13. Transcendit ergo cacumina montium omnium, et in cacumine omnium
montium collocatus est; quoniam montes sunt annuntiantes montem. Mare autem significat hoc

252

