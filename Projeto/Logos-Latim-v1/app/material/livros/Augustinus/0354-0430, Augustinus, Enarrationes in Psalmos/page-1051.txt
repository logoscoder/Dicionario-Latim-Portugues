vocavit 107. Sed licet sint inter praedestinatos durissimi, et multo quasi tempore congelaverint, et
crystallum facti fuerint; non erunt duri misericordiae Dei. Emittet verbum suum, et tabefaciet ea.
Quid est, tabefaciet? Ne forte in malo intellegatis tabefaciet; liquefaciet, dissolvet. Duri sunt enim
per superbiam. Merito et superbia stupor dicitur; quidquid enim stupidum est, frigidum est. Rigorem
passi homines quotidie dicunt: Obstupui. Ergo superbia stupor est. Emittet verbum suum, et
tabefaciet ea. Et revera cumuli nivis cum calefiunt, deliquescunt in humilitate. Quomodo ergo quasi
montem nivis erigit stupor, sic stultos erigit superbia. Emittet verbum suum, et tabefaciet ea. Ecce
venit illud crystallum Saulus post caedem et lapidationem Stephani, duritia quadam stupidus in
Christum, petiit litteras a sacerdotibus, ut undique exhibeat Christianos, anhelans caedes 108. Durus
est iste et gelidus contra ignem Dei. Sed quamquam esset durus, quamquam gelidus, ecce ille qui
emittet verbum suum, et tabefaciet ea, clamavit de coelo fervidus: Saule, Saule, quid me
persequeris? 109 Una illa voce, tanta illa duritia crystalli resoluta est. Emittet ergo verbum suum, et
tabefaciet ea. Non desperetur de crystallo; quanto minus de nive, vel de nebula? De ipso crystallo
non desperetur. Audi vocem quamdam crystalli: Qui prius fui blasphemus, et persecutor, et
iniuriosus 110. Sed quare solvit crystallum Deus? Ne de se nix ipsa desperet. Ait enim: Ideo
misericordiam consecutus sum, ut in me ostenderet Christus Iesus omnem patientiam, ad
informationem eorum qui credituri sunt illi in vitam aeternam 111. Clamat ergo Deus ad gentes: Solvi
crystallum, venite nives. Emittet verbum suum, et tabefaciet ea; spirabit spiritus eius, et fluent
aquae. Ecce crystallum et nives resolvuntur, eunt in aquas; qui sitiunt, veniant et bibant. Saulus
durus ut crystallum, Stephanum est persecutus ad mortem; Paulus iam in aqua viva gentes vocat
ad fontem. Spirabit spiritus eius, et fluent aquae. Spiritus fervens: unde dictum est in alio psalmo:
Converte, Domine, captivitatem nostram, sicut torrens in austro 112. Captiva enim Ierusalem
tamquam congelaverat in Babylonia: flat auster, solvitur rigor captivitatis, et currit in Deum fervor
caritatis. Spirabit spiritus eius, et fluent aquae. Fiet in eos fons aquae salientis in vitam
aeternam 113.

De Iacob patriarcha cum Angelo luctante.
27. [v 19.] Annuntians verbum suum Iacob, iustitias et iudicia sua Israel. Quas iustitias? quae
iudicia? Quia et quidquid hic humanum genus ante perpessum est, cum esset nix, et nebula, et
crystallum, merito perpessum est superbiae et elationis in Deum. Recurramus ad originem casus
nostri, et videamus quia verissime in psalmo cantatur: Priusquam humiliarer, ego deliqui 114. Sed
qui dicit: Priusquam humiliarer, ego deliqui; ipse dicit: Bonum mihi est quoniam humiliasti me, ut
discam iustificationes tuas 115. Has ergo iustificationes a Deo didicit Iacob, qui fecit ipsum Iacob
luctari cum Angelo; in cuius Angeli persona ipse Dominus erat luctatus. Tenuit, vim fecit ut teneret,
invaluit ut teneret: fecit se teneri misericordia, non infirmitate. Luctatus ergo Iacob praevaluit,
tenuit; et quem videbatur vicisse, rogat ut benedicatur ab eo 116. Quomodo intellegebat cum quo
luctatus fuerat, quem tenuerit? Quare violenter est luctatus, et tenuit? Quia regnum coelorum vim
patitur, et qui vim faciunt, diripiunt illud 117. Ergo quare luctatus? Quia cum labore. Quare vix
tenemus quod facile amisimus? Ne facile recipiendo quod amisimus, discamus perdere quod
tenemus. Laboret homo ut teneat; tenebit ad firmitatem quod tenuerit post laborem. Ergo haec
iudicia sua Deus manifestavit Iacob et Israel. Apertius dicam: id est, quia et iusti qui hic sunt,
labores, pericula, molestias, passiones pro merito patiuntur, iusto iudicio Dei. Quia ille solus potest
dicere, sine causa hic se passum; quamvis ideo non sine causa, quia propter nos: qui solus potest
dicere: Quae non rapui, tunc exsolvebam 118; qui solus dicere potuit: Ecce venit princeps huius
mundi, et in me nihil inveniet 119. Et quasi diceretur ei: Quare ergo pateris? sequitur et dicit: Sed ut
sciant omnes quia voluntatem Patris mei facio, surgite, eamus hinc 120. Caeteri omnes merito suo,
iudicio Dei, et pro iustitia qui patiuntur, non sibi arrogent, quasi passionem innocentiae, qualis in
Christo erat. Audi apostolum Petrum: Tempus est, inquit, ut iudicium incipiat a domo Domini 121.
Exhortans martyres et testes Dei, ut omnes minas frementis saeculi patientissime tolerent, ait illis:
Tempus est inchoationis iudicii ex domo Dei. Si autem initium a nobis, quis finis eorum qui non
credunt Dei Evangelio? et si iustus vix salvus fit, peccator et impius ubi parebunt 122? Annuntians
verbum suum Iacob, iustitias et iudicia sua Israel.

Ad Abraham pertinemus et ad pacem Ierusalem properamus.
28. [v 20.] Non fecit sic universae genti. Nemo vos fallat: non nuntiatum est alicui genti hoc
iudicium Dei, quomodo patiantur et iusti et iniusti: quo modo pro merito omnes; quomodo in gratia
Dei, non in suis meritis liberentur ipsi iusti. Non annuntiatum est hoc universae genti; sed soli Iacob,
soli Israel. Quid ergo nos facimus, si non annuntiavit universae genti, sed tantum Iacob, tantum
Israel? Ubi erimus nos? In Iacob et in Israel. Iudicia sua non manifestavit eis. Quibus? Omnibus

1051

