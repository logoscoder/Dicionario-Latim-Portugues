vident caeci fiant 12. Quid est, ut qui non vident videant, qui vident caeci fiant, nisi humiles
exaltentur, superbi deiciantur? non enim qui vident caeci fiant, sed qui sibi videre videntur, de
caecitate convincantur. Hoc agit mysterium torcularis, ut qui non vident videant, et qui vident caeci
fiant.

De Baptismi sacramento.
8. [v. 6.] Testimonium in Ioseph posuit illud. Eia, fratres, quid est? Ioseph interpretatur
Augmentatio. Meministis, nostis Ioseph in Aegyptum venditum: Christus ad Gentes transiens. Ibi
Ioseph post tribulationes exaltatus 13, et hic Christus post passionem martyrum glorificatus. Ergo ad
Ioseph magis Gentes pertinent: et ideo augmentatio; quia multi filii desertae, magis quam eius
quae habet virum 14. Testimonium in Ioseph posuit illud, dum exiret de terra Aegypti. Videte et hic
significari quintam sabbati: Quando exiit de terra Aegypti Ioseph, id est, populus multiplicatus per
Ioseph, per mare Rubrum traiectus est 15. Et tunc ergo produxerunt aquae reptilia animarum
vivarum 16. Nihil aliud tunc in figura portendebat transitus populi per mare, nisi transitum fidelium
per Baptismum; testis est Apostolus: Nolo enim vos, inquit, ignorare, fratres, quia patres nostri
omnes sub nube fuerunt, et omnes per mare transierunt, et omnes in Moysen baptizati sunt in nube
et in mari 17. Nihil ergo aliud significabat transitus per mare, nisi Sacramentum baptizatorum; nihil
aliud insequentes Aegyptii, nisi abundantiam praeteritorum delictorum. Videtis evidentissima
sacramenta: premunt Aegyptii, urgent; instant ergo peccata, sed usque ad aquam. Quid ergo times,
qui nondum venisti, venire ad baptismum Christi, transire per mare Rubrum? Quid est rubrum?
Sanguine Domini consecratum. Quid times venire? Conscientia forte aliquorum immanium
delictorum stimulat, et excruciat in te animum, et dicit tibi tam magnum esse illud quod commisisti,
ut desperes tibi dimitti: time ne remaneat aliquid peccatorum, si vixit aliquis Aegyptiorum. Cum
autem transieris rubrum mare, cum eductus fueris a delictis tuis in manu potenti et brachio forti 18,
percepturus es mysteria quae non noveras; quia et ipse Ioseph, cum exiret de terra Aegypti,
linguam quam non noverat, audivit. Audies linguam quam non noveras: quam modo audiunt et
recognoscunt, testantes et scientes qui norunt. Audies ubi debeas habere cor: quod modo cum
dicerem, multi intellexerunt, et acclamaverunt; reliqui muti steterunt, quia nondum linguam quam
non noverant, audierunt. Accelerent ergo, transeant, discant: Linguam quam non noverat, audivit.
9. [v. 7.] Avertit ab oneribus dorsum eius. Quis avertit ab oneribus dorsum eius, nisi ille qui
clamavit: Venite ad me omnes qui laboratis et onerati estis 19? Alio modo hoc idem significatur.
quod faciebat insecutio Aegyptiorum, hoc faciunt sarcinae peccatorum. Avertit ab oneribus dorsum
eius. Et quasi diceres: Quibus oneribus? Manus eius in cophino servierunt. Per cophinum
significantur opera servilia. Mundare, stercorare, terram portare, cophino fit; servilia sunt opera;
quia omnis qui facit peccatum servus est peccati; et si vos Filius liberaverit, tunc vere liberi eritis 20.
Merito et abiecta mundi quasi cophini deputantur: sed et cophinos Deus buccellis implevit;
duodecim cophinos buccellarum implevit 21; quia abiecta huius mundi elegit, ut confunderet
fortia 22. Sed et quando in cophino serviebat Ioseph, terram ibi portabat, quia lateres faciebat:
Manus eius in cophino servierunt.

Peccatorum sarcina deposita, gaudet conscientia.
10. [v. 8.] In tribulatione invocasti me, et erui te. Recognoscat se unaquaeque conscientia
christiana, si devote transierit mare Rubrum 23, si cum fide credendi et observandi linguam quam
non noverat, audivit; recognoscat se in tribulatione exauditam. Ipsa enim magna tribulatio erat,
premi sarcinis peccatorum; quantum gaudet relevata conscientia! Ecce baptizatus es; conscientia
quae heri premebatur, hodie gratulatur. Exauditus es in tribulatione; memento tribulationis tuae.
Antequam accederes ad aquam, quid sollicitudinis gerebas? quid ieiuniorum exhibebas? quid
tribulationum in corde gestabas, orationum internarum, piarum, devotarum? Occisi sunt hostes tui,
omnia peccata tua deleta sunt: In tribulatione invocasti me, et erui te.

Christo capiti et corpori contradicitur.
11. Exaudivi te in abscondito tempestatis: non in tempestate maris, sed in tempestate cordis.
Exaudivi te in abscondito tempestatis; probavi te in aqua contradictionis. Revera, fratres, revera,
qui exauditus est in abscondito tempestatis, debet probari in aqua contradictionis. Cum enim
crediderit, cum baptizatus fuerit, cum viam Dei carpere coeperit, cum in gemellarium eliquari
intenderit, et ab amurca publice currente se extraxerit; habebit multos exagitatores, multos
insultatores, multos detractores, dehortatores, minantes etiam ubi possunt, deterrentes,

542

