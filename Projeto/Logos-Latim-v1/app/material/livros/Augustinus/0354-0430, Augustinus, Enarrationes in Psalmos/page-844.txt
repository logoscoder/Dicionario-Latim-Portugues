possedi; sive dicatur: Haereditate acquisivi: non haereditatem, sed haereditate. Si autem quaeritur,
quid acquisierit haereditate; Testimonia, inquit, tua. Quid volens intellegi, nisi, ut testis Dei fieret,
eiusque testimonia confiteretur; id est, ut martyr Dei fieret, atque eius martyria diceret, sicut
martyres dicunt, a Patre sibi, cuius haeres est, esse collatum? Multi quippe voluerunt, neque
potuerunt: nulli tamen potuerunt, nisi qui voluerunt; quia non potuissent, si Dei testimonia negare
voluissent. Sed etiam ipsorum praeparata est voluntas a Domino 22. Ideo haec haereditate se
acquisisse iste testatur, et hoc in aeternum; quia non est in eis gloria temporalis hominum vana
quaerentium, sed aeterna gloria est brevi tempore patientium, et sine fine regnantium. Unde
sequitur: Quoniam exsultatio cordis mei sunt: etsi afflictio corporis, exsultatio tamen cordis.
8. [v 112.] Deinde subiecit: Inclinavi cor meum ad faciendas iustificationes tuas in aeternum,
propter retributionem. Qui dicit: Inclinavi cor meum; ipse iam dixerat: Inclina cor meum in
testimonia tua 23; ut intellegamus simul hoc esse et divini muneris et propriae voluntatis. Sed
numquid in aeternum facturi sumus iustificationes Dei? Opera illa quidem quae operamur circa
proximorum necessitates, aeterna esse non possunt, sicut nec ipsae necessitates: sed si non
diligendo ista faciamus, nulla est iustificatio; si autem diligendo, aeterna est ipsa dilectio, eique
aeterna parata est retributio; propter quam retributionem dicit se inclinasse cor suum ad faciendas
iustificationes Dei, ut in aeternum diligens, in aeternum mereatur habere quod diligit.

168 IN EUMDEM PSALMUM 118
Sermo 24
1. [v 113.] Psalmi huius locus de quo in voluntate Dei disputaturi sumus, sic incipit: Iniquos odio
habui, et legem tuam dilexi. Non ait: Iniquos odio habui, et iustos dilexi; aut: Iniquitatem odio habui,
et legem tuam dilexi: sed cum dixisset: Iniquos odio habui, exposuit quare, addendo, et legem
tuam dilexi, ut demonstraret, non se in hominibus iniquis odisse naturam, qua homines sunt; sed
iniquitatem, qua legi quam diligit, inimici sunt.
2. [v 114.] Deinde sequitur: Adiutor meus et susceptor meus es tu: Adiutor, ad bona facienda;
susceptor, ad mala evadenda. Quod autem adiungit: In verbum tuum supersperavi, tamquam filius
promissionis loquitur.

De taedio turbarum turbulentarum episcopum adeuntium.
3. [v 115.] Sed quid sibi vult versus qui sequitur: Declinate a me, maligni, et scrutabor mandata Dei
mei? Non enim ait, faciam; sed, scrutabor. Ut ergo perfecte ea diligenterque noverit, malignos a se
declinare desiderat, eosque etiam compellendo a se abigit. Nam maligni exercent ad facienda
mandata, a scrutandis autem avocant; non solum cum persequuntur, aut litigare nobiscum volunt;
verum etiam cum obsequuntur et honorant, et tamen suis vitiosis et negotiosis cupiditatibus
adiuvandis ut occupemur, et eis nostra tempora impendamus, efflagitant; aut certe infirmos
premunt, et causas suas ad nos deferre compellunt: quibus dicere non audemus: Dic, homo, quis
me constituit iudicem aut divisorem inter vos? 1 Constituit enim talibus causis ecclesiasticos
Apostolus cognitores, in foro prohibens iurgare Christianos 2. Ne illis quidem qui non aliena rapiunt,
sed sua cupide repetunt, dicimus: Cavete ab omni cupiditate, constituentes eis ante oculos
hominem cui dictum est: Stulte, hac nocte auferetur a te anima tua; quae praeparasti cuius erunt? 3
quia et quando dicimus, non recedunt nec declinant a nobis; sed instant, urgent, precantur,
tumultuantur, extorquent, ut ipsis potius ad ista quae diligunt, quam scrutandis Dei mandatis quae
diligimus occupemur. O quanto taedio turbarum turbulentarum, et quanto desiderio divinorum
eloquiorum dictum est: Declinate a me, maligni, et scrutabor mandata Dei mei! Ignoscant
obedientes fideles qui pro suis saecularibus causis raro nos quaerunt, et iudiciis nostris facillime
acquiescunt; nec nos conterunt litigando, sed obtemperando potius consolantur. Certe propter eos
qui et inter se pertinaciter agunt, et quando bonos premunt, nostra iudicata contemnunt;
faciuntque nobis perire tempora rebus eroganda divinis, certe, inquam, propter istos et nobis liceat
exclamare in hac voce corporis Christi: Declinate a me, maligni, et scrutabor mandata Dei mei.
4. [v 116.] Deinde posteaquam velut ab oculis cordis sui muscas irruentes abegit, redit ad eum cui
dicebat Adiutor meus et susceptor meus es tu; in verbum tuum speravi 4; precemque continuans:
Suscipe me, inquit, secundum eloquium tuum, et vivam; et ne confundas me ab exspectatione
mea. Qui iam dixerat: Susceptor meus, poscit magis magisque suscipi, et ad illud propter quod
tolerat tam multa molesta, perduci; verius ibi se, quam in istis humanarum rerum somniis fidens

844

