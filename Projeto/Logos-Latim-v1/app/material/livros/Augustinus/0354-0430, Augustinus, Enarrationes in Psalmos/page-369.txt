pluvia 6, quando Christus a diabolo tentabatur. Ecce in qua firmitate te voluit stabilire. Merito non
vacat vox nostra, sed exauditur: in magna enim spe positi sumus; In petra exaltasti me.

Spes nostra Christus.
4. [vv 3.4.] Deduxisti me, quia factus es spes mea. Ille si nostra spes factus non esset, non nos
deduceret. Deducit tamquam dux, et in se ducit tamquam via, et ad se perducit tamquam patria.
Deducit ergo nos. Unde? Quia factus est spes nostra. Unde factus est spes nostra? Ecce sic
quomodo audistis quia tentatus est, quia passus est, quia resurrexit, factus est spes nostra. Quid
enim nobis dicimus quando haec legimus? Non enim perdet nos Deus, propter quos Filium suum
misit tentari, crucifigi, mori, resurgere: non enim vere nos despicit Deus, propter quos Filio proprio
non pepercit, sed pro nobis omnibus tradidit eum 7. Sic ergo factus est spes nostra. In illo vides et
laborem tuum, et mercedem tuam; laborem in passione, mercedem in resurrectione. Sic ergo
factus est spes nostra. Habemus enim duas vitas; sed unam in qua sumus, alteram quam
speramus. In qua sumus, nota nobis est; quam speramus, ignota nobis est. Tolera in qua es, et
habebis quam nondum habes. Quomodo toleras? Ut non vincaris a tentatore. Laboribus suis,
tentationibus, passionibus, morte sua demonstravit tibi vitam Christus in qua es; resurrectione sua
demonstravit tibi vitam in qua eris. Nos enim non noveramus nisi nasci hominem et mori; resurgere
hominem et vivere in aeternum non noveramus: suscepit quod noveras, et demonstravit quod non
noveras. Ideo ergo factus est spes nostra in tribulationibus, in tentationibus. Vide Apostolum
dicentem: Non solum autem, sed et gloriamur, inquit, in tribulationibus: scientes quia tribulatio
patientiam operatur, patientia probationem, probatio spem; spes autem non confundit: quoniam
caritas Dei diffusa est in cordibus nostris per Spiritum sanctum qui datus est nobis 8. Ergo factus est
ipse spes nostra, qui dedit nobis Spiritum sanctum: et ambulamus modo ad spem; non enim
ambularemus, nisi speraremus. Quid ait ipse Apostolus? Quod enim videt quis, quid sperat? Si
autem quod non videmus speramus, per patientiam exspectamus. Et item: Spe enim salvi facti
sumus 9.

Christus turris fortitudinis a facie inimicorum.
5. Deduxisti me, quia factus es spes mea: turris fortitudinis a facie inimici. Angitur cor meum, inquit
ista unitas a finibus terrae, et laboro inter tentationes et scandala: invident Pagani, quia victi sunt;
insidiantur haeretici pallio velati nominis christiani; intus in ipsa Ecclesia vim patitur frumentum a
palea: inter haec omnia cum angitur cor meum, clamabo a finibus terrae. Sed non me deserit ipse
qui me exaltavit super petram, ut deducat me usque ad se: quia etsi laboro, diabolo per tot loca et
tempora et occasiones insidiante adversus me, hic est mihi turris fortitudinis; quo cum confugero,
non solum vitabo tela inimici, sed etiam in illum quae voluero securus ipse iaculabor. Ipse enim
Christus est turris; ipse nobis factus est turris a facie inimici, qui est et petra super quam aedificata
est Ecclesia. Caves ne feriaris a diabolo? Fuge ad turrem: nunquam te ad illam turrem diabolica
iacula secutura sunt; ibi stabis munitus et fixus. Quomodo autem fugies ad turrem? Ne forte
quisque in tentatione positus corporaliter quaerat turrem istam; et cum eam non invenerit,
fatigetur, aut deficiat in tentatione. Ante te est turris: recordare Christum, et intra in turrem.
Quomodo recordaris Christum, ut intres in turrem? Quidquid pateris, cogita quia prior passus est, et
cogita quo fine passus est, ut moreretur et resurgeret. Talem et tu finem spera qualis in illo
praecessit, et intrasti in turrem non consentiendo inimico. Si enim consenseris inimico, tunc ad te
pervenit oppugnantis iaculum. Tu potius in illum iaculare tela, quibus feriatur, quibus vincatur.
Quae sunt ista tela? Verba Dei, fides tua, spes ipsa tua, opera bona. Non dico: Sic esto in ista turre,
ut vaces ibi, et sufficiat tibi quia non ad te hostis tela perveniunt. Age ibi aliquid; non cessent
manus: opera bona tua gladii sunt interficientes inimicum.

Ecclesia nullis tentationibus superabitur.
6. [v 5.] Inquilinus ero in tabernaculo tuo usque in saecula. Videtis quia ille, de quo diximus, est qui
clamat. Quis nostrum est inquilinus usque in saecula? Paucis diebus hic vivimus, et transimus:
inquilini enim hic sumus, habitatores in coelo erimus. Ibi es inquilinus, unde auditurus es vocem
Domini Dei tui: Migra. Nam de domo illa aeterna in coelis nemo te iubebit migrare. Hic ergo
inquilinus. Unde etiam dicitur in alio psalmo: Inquilinus ego sum apud te, et peregrinus, sicut
omnes patres mei 10. Hic ergo inquilini sumus; ibi Dominus nobis mansiones dabit aeternas: Multae,
inquit, mansiones sunt apud Patrem meum 11. Mansiones illas non tamquam inquilinis dabit, sed
tamquam civibus in aeternum mansuris. Hic tamen, fratres, quia non modico tempore futura erat
Ecclesia in hac terra, sed hic erit Ecclesia usque in finem saeculi: ideo hic dixit: Inquilinus ero in

369

