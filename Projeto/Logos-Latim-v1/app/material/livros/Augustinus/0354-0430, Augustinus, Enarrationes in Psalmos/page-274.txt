Mors vera, quam non timent homines, separatio est animae a Deo.
2. [v 15.] Deinde sic incipiunt versus hodie discutiendi atque tractandi: Sicut oves in inferno
positae, mors pastor est eis. Quibus? Illis quorum via scandalum ipsis. Quibus? Illis qui praesentia
sola attendunt, dum futura non cogitant; illis qui vitam non putant nisi istam, quae mors dicenda
est. Non igitur immerito tamquam oves in inferno, mortem habent pastorem. Quid est, mortem
habent pastorem? Mors enim aliqua res est, aut aliqua potestas est? Mors nempe aut separatio est
animae a corpore: et ea quidem quam timent homines, separatio est animae a corpore: mors
autem vera quam non timent homines, separatio est animae a Deo. Et plerumque cum timent
homines istam quae separat animam a corpore, incidunt in illam ubi anima separatur a Deo. Haec
est ergo mors. Quomodo autem mors pastor est illis? Si vita Christus est, mors diabolus. Habemus
autem multis locis in Scriptura, quia vita est Christus. Mors autem diabolus est; non quia ipse mors
est, sed quia per illum mors. Sive enim illa in qua lapsus est Adam, ipsius persuasione homini
propinata est, sive ista in qua separatur anima a corpore, ipsum habent auctorem qui primo per
superbiam cadens invidit stanti, et morte invisibili deiecit stantem, ut etiam mortem visibilem
penderet. Ad eum pertinentes, pastorem mortem habent: nos autem qui de futura immortalitate
cogitamus, et non sine causa in fronte signum crucis Christi portamus, non habemus pastorem nisi
vitam. Infidelium pastor mors, fidelium pastor vita. Si ergo in inferno sunt oves quibus pastor mors
est, in coelo sunt oves quibus pastor vita est. Quid igitur? Iam in caelo sumus? In caelo secundum
fidem. Si enim non in caelo, ubi: Sursum cor? Si non in coelo, unde apostolus Paulus dicit: Nostra
enim conversatio in coelis est 6? Corpore ambulamus in terra, corde habitamus in coelo. Habitamus
ibi, si illuc aliquid mittimus quod ibi nos teneat. Nemo enim inhabitat corde, nisi unde cogitat: inde
autem cogitat, ubi thesaurizat. Thesaurizavit in terra, cor ipsius a terra non recedit, thesaurizavit in
coelo, cor ipsius de coelo non descendit: Domino aperte dicente: Ubi est thesaurus tuus, illic et cor
tuum erit 7.

Nunc vita nostra abscondita est in radice, id est in caritate.
3. Isti ergo quibus mors pastor est, videntur florere ad tempus, et iusti laborare: sed quare? Quia
nox est adhuc. Quid est, nox est? Non apparent merita iustorum, et quasi nominatur felicitas
impiorum. Tamdiu videtur herba laetior quam arbor, quamdiu hiems est. Herba enim per hiemem
viget, arbor per hiemem quasi arida est: cum sol exierit ferventior tempore aestatis, arbor quae per
hiemem arida videbatur, expletur foliis, profert fructus; herba autem arescit: videbis honorem
arboris, herba arida est. Sic et modo iusti laborant, antequam veniat aestas. Est vita in radice,
nondum apparet in ramis. Radix autem nostra caritas est. Et quid ait Apostolus? Ut sursum
debeamus habere radicem, ut vita sit pastor noster, quia habitatio nostra non debet recedere de
coelo, quia in hac terra debemus sicut mortui ambulare: ut supra viventes, infra mortui simus; non
ut supra mortui, infra vivamus. Quia ergo non debet recedere vita nostra et cor nostrum desuper,
quid ait Apostolus? Mortui enim estis: et ne timeres: Vita vestra abscondita est, ait, cum Christo in
Deo. Ecce ubi est radix nostra. Quando autem apparebit honor noster tamquam in foliis et fructibus,
sequitur et dicit: Cum Christus apparuerit, vita vestra, tunc et vos cum illo apparebitis in gloria 8. Et
erit mane. Nam modo non est mane. Tumeant modo superbi et divites huius saeculi, impii bonis
insultent, infideles fidelibus, et dicant: Quid vobis prodest quia credidistis? quid plus habetis, quia
Christum habetis? Respondeant fideles, si vere fideles sunt: Nox est, nondum videtur quod
tenemus. Non quiescant manus in bonis operibus. Unde alibi dicitur: In die tribulationis meae Deum
exquisivi manibus meis nocte coram eo, et non sum deceptus 9. Apparebit labor noster mane, et
erit fructus mane: ut illi qui modo laborant, postea dominentur; et illi qui modo se iactant et
superbiunt, postea subiciantur. Quid enim sequitur? Sicut oves in inferno positae, mors pastor est
eis. Et dominabuntur eis recti mane.

Qui noluerunt modo agere poenitentiam fructuosam, agent tunc infructuosam.
4. Puto iam planum esse istum versum, quia praelocuti sumus: Dominabuntur eis recti mane.
Tolera noctem, desidera mane. Ne putes quia nox habet vitam, et mane non habet vitam. Ergo qui
dormit vivit, et qui surgit non vivit? Nonne qui dormit morti similior est? Et qui sunt qui dormiunt?
Quos excitat apostolus Paulus, si tamen velint evigilare. Quibusdam enim dicit: Surge qui dormis, et
exsurge a mortuis, et illuminabit te Christus 10. Qui ergo illuminantur a Christo, iam vigilant, sed
nondum apparet fructus vigiliarum: mane apparebit, id est, cum saeculi huius incerta transierint.
Ipsa est enim nox: non tibi enim videntur quasi tenebrae? Facit male; vivit, floret, terret, honoratur:
facit bene; reprehenditur, blasphematur, accusatur, laborat, terretur: quasi tenebrae sunt. In radice
autem vigor, fructus, opulentia: vita nondum est in ramis, sed radix non aruit: similis arescenti est;
sed tempus venit, vestitur honore suo, fecundatur fructibus suis. Tunc illi de quibus dictum est ut

274

