tentatione, in istis improbitatibus et insidiis inimici, circumstrepentibus undique tentationibus
saeculi, undique in laboribus et angoribus constitutos. Quid ergo faciemus? Audi quid sequatur:
Nolite confidere in principes. Fratres, magnum negotium hic accipimus; divina vox est, et desuper
sonat nobis. Modo enim nescio qua infirmitate anima humana, quando fuerit tribulata, hic desperat
de Domino, et vult praesumere de homine. Dicatur homini in afflictione aliqua constituto: Est
quidam homo magnus, per quem possis liberari: arridet, gaudet, erigitur. Quod si dicatur illi: Liberat
te Deus: quasi desperatione frigescit. Promittitur auxilium mortalis, et gaudes: promittitur
immortalis, et tristis es! Promittitur tibi quod liberet te tecum liberandus, et tamquam aliquo magno
auxilio exsultas: promittitur ille liberator qui liberatore non indiget, et quasi ad fabellam desperas.
Vae talibus cogitationibus; longe peregrinantur: vere misera et magna mors in eis. Appropinqua,
incipe desiderare, incipe quaerere et agnoscere eum a quo factus es. Non enim deseret opus suum,
si ab opere suo non deseratur. Converte ergo te ad illum cui dicis: Laudabo Dominum in vita mea,
psallam Deo meo quamdiu sum 12. Monet enim nos iam impletus tanto spiritu iste, et dicit quasi
longe remotis, et longe peregrinantibus, et non solum Deum non volentibus laudare, sed nondum
vel de Deo sperantibus: Nolite confidere in principes, et in filios hominum, quibus non est salus. In
uno filio hominis salus; et in ipso non quia filius hominis, sed quia Filius Dei; non propter id quod
suscepit ex te, sed propter id quod servavit in se. Ergo in nullo homine salus: quia et in illo ideo
salus, quia Deus, qui est super omnia Deus benedictus in saecula. De Christo dictum est: Ex quibus
Christus secundum carnem 13. Ex quibus? Ex Iudaeis, ex patribus Christus secundum carnem: sed
numquid hoc totum Christus, quod secundum carnem? Non: neque enim secundum carnem id est,
super omnia Deus benedictus in saecula. Ideo in illo salus, quia Domini est salus. Dicit enim alius
psalmus: Domini est salus, et super populum tuum benedictio tua 14. Et sine causa sibi arrogant
homines quia dant salutem. Sibi dent. Responde superbo homini: Gloriaris, quia dicis te dare mihi
salutem; tibi da. Vide si habes eam. Considerans bene fragilitatem tuam, vides quia nondum habes.
Ergo noli monere ut exspectem a te, sed exspecta mecum. Nolite confidere in principes, et in filios
hominum, quibus non est salus. Ecce nescio qui principes procedunt, nescio unde, et dicunt: Ego
baptizo, et ego quod dedero, hoc est sanctum: et si ab alio acceperis, nihil accepisti; si a me
acceperis, aliquid accepisti. O homo, o princeps, inter filios hominum vis esse, et inter principes
quibus non est salus? Ideo ergo habeo salutem, quia tu mihi das? Tuum est enim quod das? Aut
vero etiam tu das? vel hoc dicendum est, quia tu das? Dicat et fistula quia et ipsa dat aquam; dicat
et canalis quia ipse manat; dicat et praeco quia et ipse liberat. Ego in aqua attendo fontem, in voce
praeconis agnosco iudicem. Non eris tu plane auctor salutis meae: ille erit de quo securus sum; de
te incertus sum. Si non sis arrogans, non ego solus de te incertus sum, sed et tu de te. Ab illo ergo
mihi salus, qui est super omnia; quia Domini est salus. Tu inter filios hominum, tu inter principes:
sed audio vocem Psalmi: Nolite confidere in principes, et in filios hominum, a quibus non est salus.

Non fidandum in principes nec in filios hominum.
10. [v 4.] Secundum turbam hominum, quid sunt isti filii hominum? Quid sunt vis scire? Exiet
spiritus eius, et revertetur in terram suam. Ecce totum quod loquitur, nesciens quamdiu loquatur;
minatur, nesciens quamdiu vivat. Subito exiet spiritus eius, et revertetur in terram suam. Numquid
quando vult, exiet spiritus eius? Exiet, et quando non vult exiet, et quando nescit revertetur in
terram suam. Exeunte spiritu, caro revertetur in terram. Sed quia caro erat quae sic loquebatur (De
me enim praesume, et ego tibi do, non dicerent nisi illi de quibus dictum est: Quia caro sunt 15:
Exiet spiritus eius, et revertetur in terram suam: in illa die peribunt omnes cogitationes eius. Ubi est
typhus? ubi est superbia? ubi est iactantia? Sed forte ad locum bonum transierit, ad iustos: si
tamen transiit. Nam qui sic loquebatur, nescio quo transierit. Loquebatur enim superbia; et nescio
quo transeant tales homines, nisi quia inspicio alterum psalmum, et video malum eorum esse
transitum. Vidi impium exaltari super cedros Libani, et transivi, et ecce non erat; et quaesivi eum,
et non est inventus locus eius 16. Iste pius qui transiit et non invenit impium, illuc pervenit ubi non
est impius. Ergo, fratres, omnes audiamus; fratres dilecti Deo, omnes audiamus: in qualibet
tribulatione, in quolibet desiderio muneris divini, non fidamus in principes, nec in filios hominum in
quibus non est salus. Totum hoc mortale, transitorium et caducum est. Exiet spiritus eius, et
revertetur in terram suam: in illa die peribunt omnes cogitationes eius.

Tu colis Deus et coleris a Deo.
11. [v 5.] Quid ergo facimus, si in filios hominum, si in principes non est sperandum? quid facimus?
Beatus cuius Deus Iacob adiutor est eius. Non ille homo aut ille homo, non ille angelus aut ille
angelus; sed: Beatus cuius Deus Iacob adiutor est: quia et ipsi Iacob sic fuit adiutor, ut de Iacob
faceret Israel 17. Magnum adiutorium, Israel iam videns Deum. Hic ergo positus et peregrinus
nondum videns Deum, si habueris adiutorem Deum Iacob, ex Iacob eris Israel, et eris videns Deum;

1026

