meri plenus est mixto. Consequenter ipse exposuit: Inclinavit, inquit, ex hoc in hunc; verumtamen
faex eius non est exinanita. Ecce unde mixto vino plenus erat. Non ergo vos terreat, quia et merum
et mixtum: merum propter sinceritatem, mixtum propter faecem. Quid ergo ibi vinum, et quid faex?
Et quid est: Inclinavit ex hoc in hunc, ita ut faex eius non esset exinanita?

Iudaeorum et paganorum pars in opere salvifico. In V.T. Novum absconditur.
12. Unde venerit ad hoc, recordamini: Hunc humilat, et hunc exaltat. Quod figuratum est nobis in
Evangelio per duos homines, Pharisaeum et Publicanum, hoc latius accipientes, intellegamus duos
populos, Iudaeorum, et Gentium: Iudaeorum populus, Pharisaeus ille; Gentium populus, Publicanus
ille. Iudaeorum populus iactabat merita sua; Gentium confitebatur peccata sua. Qui novit in Litteris
sanctis et Epistolas apostolicas, et Actus Apostolorum, videt ibi quod dico: ne longum faciam
quomodo Apostoli exhortabantur Gentes ne desperarent, quod in magnis peccatis iacuissent; et
reprimebant Iudaeos, ne se extollerent quasi ex iustificationibus Legis, et ideo se putarent iustos,
Gentiles autem peccatores esse, quia Iudaeis et Lex erat, et templum erat, et sacerdotium erat 34.
Illi autem omnes cultores idolorum, veneratores daemoniorum, longe quidem positi; sicut
Publicanus ille de longinquo stabat. Sicut illi superbiendo recesserunt, sic isti confitendo
propinquaverunt. Calix ergo vini meri plenus in manu Domini, quantum donat Dominus ut
intellegam (potest enim alius melius, quia sic se habet obscuritas Scripturarum: difficile est ut
unum pariant intellectum. Quicumque tamen intellectus exierit, opus est ut regulae fidei congruat:
nec maioribus invidemus, nec parvuli desperamus. Quid nobis videatur dico Caritati Vestrae, non ut
obstruam aures vestras adversus alios melius aliquid forte dicturos). Calix vini meri plenus mixto
videtur mihi esse Lex quae data est Iudaeis, et omnis illa Scriptura Veteris quod dicitur Testamenti,
ibi sunt pondera omnium sententiarum. Nam ibi Novum Testamentum absconditum latet, tamquam
in faece corporalium sacramentorum. Circumcisio carnis magni sacramenti res est, et intellegitur
inde circumcisio cordis. Templum illud Ierusalem magni sacramenti est res, et intellegitur ex eo
corpus Domini. Terra promissionis intellegitur regnum coelorum. Sacrificium victimarum et pecorum
magnum habet sacramentum; sed in omnibus illis generibus sacrificiorum intellegitur unum illud
sacrificium et unica victima in cruce Dominus: pro quibus omnibus sacrificiis unum nos habemus,
quia et illa figurabant haec, id est, illis haec figurabantur. Accepit populus ille Legem; accepit
mandata iusta et bona. Quid tam iustum quam, Non occides, Non moechaberis, Non furaberis, Non
falsum testimonium dices. Honora patrem et matrem, Non concupisces rem proximi tui, Non
concupisces uxorem proximi tui, Unum Deum adorabis, et ipsi soli servies 35? Omnia ista ad vinum
pertinent. Illa vero carnalia quasi resederunt, ut remanerent apud illos, et effunderetur inde omnis
spiritalis intellectus. Calix vero in manu Domini, id est in potestate Domini; vini meri, id est Legis
sincerae; plenus est mixto, id est cum faece corporalium sacramentorum. Et quia hunc humilat,
superbum Iudaeum, et hunc exaltat, confitentem Gentilem, inclinavit ex hoc in hunc, id est a
Iudaico populo in Gentilem populum. Quid inclinavit? Legem: eliquatus est inde spiritalis intellectus;
Verumtamen faex eius non est exinanita, quia omnia sacramenta carnalia apud Iudaeos
remanserunt. Bibent omnes peccatores terrae. Qui bibent? Omnes peccatores terrae. Qui
peccatores terrae? Iudaei erant quidem peccatores, sed superbi; Gentiles autem erant peccatores,
sed humiles: Omnes peccatores bibent; sed vide qui faecem, qui vinum. Etenim illi bibendo faecem,
evanuerunt; isti bibendo vinum, iustificati sunt: audeam dicere et inebriatos, et non timebo; atque
utinam omnes sic inebriemini! Recordamini: Calix tuus inebrians quam praeclarus 36! Quid enim?
putatis, fratres mei, omnes illos qui confitendo Christum etiam mori voluerunt, sobrios fuisse?
Usque adeo ebrii erant, ut suos non agnoscerent. Omnes propinqui sui, qui eos a spe coelestium
praemiorum terrenis blandimentis avertere moliti sunt, non sunt agniti, non sunt auditi ab ebriis.
Non erant ebrii, quibus mutatum cor erat? Non erant ebrii, quorum mens alienata erat ab hoc
saeculo? Bibent, inquit, omnes peccatores terrae. Sed qui bibent vinum? Peccatores bibent, sed ne
remaneant peccatores; ut iustificentur, non ut puniantur.
13. [v 10.] Ego autem: nam omnes bibunt; sed seorsum ego, id est Christus cum corpore suo; in
saeculum gaudebo; psallam Deo Iacob: promissione illa futura in fine, de qua dicitur: Ne
corrumpas 37. Ego autem in saeculum gaudebo.

Modo tempus est eligendi inter vitam et mortem.
14. [v 11.] Et omnia cornua peccatorum confringam; et exaltabuntur cornua iusti. Hoc est: Hunc
humilat, et hunc exaltat 38. Nolunt sibi frangi cornua peccatores, quae sine dubio frangentur in fine.
Non vis ut ille tunc frangat? tu hodie frange. Audisti enim supra; noli contemnere: Dixi iniquis:
Nolite inique agere; et delinquentibus: Nolite exaltare cornu 39. Quando audisti: Nolite exaltare
cornu, contempsisti, et exaltasti cornu; venies ad finem, ubi fiet: Omnia cornua peccatorum

498

