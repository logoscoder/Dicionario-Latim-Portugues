cum pullis, quomodo gallina. Attendat Caritas vestra: hirundines, passeres et ciconias videmus
extra nidos suos, nec cognoscimus utrum fetus habeant; at vero gallinam cognoscimus in
infirmitate vocis, in relaxatione plumarum: tota mutatur affectu pullorum; quia illi infirmi sunt,
infirmam se facit. Quia ergo et nos infirmi eramus, infirmam se fecit Sapientia Dei; quia Verbum
caro factum est, et habitavit in nobis 19, ut sub alis eius speremus.

Peccator de se praesumens et peccator confitens.
6. [vv. 5.6.] Scuto circumdabit te veritas eius. Quae sunt alae, hoc est scutum; quia nec alae sunt,
nec scutum. Si aliquid horum proprie esset, numquid alae scutum esse possent, vel scutum alae?
Sed quia figurate per similitudines dici omnia ista possunt, ideo et alae et scutum esse potuerunt. Si
vere lapis esset Christus, leo non esset; et si leo esset, agnus non esset: ideo et leo 20, et agnus 21,
et lapis, et vitulus 22, et si quid huiusmodi; quia nec lapis, nec leo, nec agnus, nec vitulus, sed
salvator omnium Iesus Christus. Istae enim similitudines sunt, non proprietates. Veritas eius, inquit,
circumdabit te. Tamquam scutum veritas eius est; ut non misceat eos qui in seipsis sperant, cum
eis qui in Deo sperant. Peccator est, et peccator: sed da peccatorem de se praesumentem,
contemnentem, peccata sua non confitentem, et dicet: Si Deo displicerent peccata mea, non
permitteret me vivere. Alius autem oculos non audebat levare, sed percutiebat pectus suum,
dicens: Domine, propitius esto mihi peccatori 23. Et ille peccator, et ille: sed ille irridens, iste
plangens; ille contemptor, hic confessor peccatorum suorum. Veritas autem Dei quae non personas
accipit, discernit poenitentem a defendente, discernit humilem a superbo, discernit praesumentem
de seipso a praesumente de Deo. Ergo veritas eius tamquam scuto circumdabit te.

Ignorantis et scientis diversa peccata.
7. [vv 5.6] Non timebis a timore nocturno, a sagitta volante per diem, a negotio perambulante in
tenebris, a ruina et daemonio meridiano. Duobus quae supra dixit, redduntur duo quae infra dixit.
Non timebis a timore nocturno, a sagitta volante per diem: et propter timorem nocturnum, a
negotio perambulante in tenebris; et propter sagittam volantem per diem, a ruina et daemonio
meridiano. Quid est timendum in nocte, et quid in die? Cum quisque ignorans peccat, tamquam in
nocte peccat: cum autem sciens peccat, tamquam in die peccat. Duo ergo illa leviora; ipsa sunt
graviora, quae repetita sunt. Intendite, ut diligenter hoc, si Dominus annuerit, exponatur vobis:
obscurum est enim, et erit magnus fructus si intellexeritis. Tentationem quae fit in ignorantibus
levis, timorem nocturnum appellavit; et tentationem quae fit in scientibus levis, sagittam volantem
per diem appellavit. Quae sunt leves tentationes? Quae non sic instant, non sic urgent, ut cogant,
sed possunt cito declinata transire. Eadem rursus fac gravia. Si persecutor instat, et vehementer
terret ignorantes, id est nondum firmos in fide, nec scientes quod ad hoc sunt christiani, ut futuram
vitam sperent; cum coeperint terreri de malis temporalibus, putant quod deseruit illos Christus, et
sine causa sunt christiani; non norunt enim, ut dixi, quia ad hoc sunt christiani, ut praesentia
superent, et futura sperent: invenit illos negotium perambulans in tenebris, et capit eos. Sunt
autem quidam qui noverunt se ad futuram spem vocatos; quia quod nobis promisit Deus, non est
de ista terra, non est de ista vita; quia istae omnes tentationes tolerandae sunt, ut illud accipiamus,
illud acquiramus quod nobis promisit Deus in aeternum; norunt ista: sed quando coeperit
persecutor instare vehementius, agere minis, poenis, tormentis, aliquando cedunt, et scientes
tamquam in die cadunt.

Persecutionum diversa vehementia describitur.
8. Quare autem in meridie? Quia multum fervet persecutio: maiores aestus dixit meridiem.
Attendat hoc Caritas vestra de Scripturis me probantem. Quando de seminante dicebat Dominus,
quia exiit seminans seminare, et aliud cecidit in viam, aliud in petrosa, aliud inter spinas; dignatus
est ipse exponere similitudinem, et cum venisset ad petrosa, hoc ait: Hi sunt qui audiunt verbum,
et ad horam gaudent ad verbum; et in tribulatione quae fit propter verbum, continuo
scandalizantur. Quid enim dixerat de his quae exierant in petrosis? Exorto sole, inquit, aruerunt,
quia non habebant altam radicem 24. Hi sunt ergo qui ad horam gaudent ad verbum, et cum
persecutio facta fuerit propter verbum, arescunt. Quare arescunt? Quia non habebant firmam
radicem. Quae est radix? Caritas: hoc enim dicit Apostolus: Ut in caritate radicati et fundati 25.
Quomodo enim radix omnium malorum cupiditas 26, sic radix omnium bonorum caritas est. Nostis
hoc, et saepe dictum est: sed quare hoc volui commemorare? Ut intellegatis Psalmum, quia
daemonium meridianum propter aestum vehementis persecutionis positum est. Sic enim Dominus
dicit: Ortus est sol, et aruit herba, quia radicem non habebat. Et exponens nobis quid est a sole

607

