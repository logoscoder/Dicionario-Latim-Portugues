Est Ierusalem aeterna in caelis, ubi Angeli cives sunt.
3. Propterea cum dixisset: Laudate Dominum, quoniam bonus psalmus: Deo nostro, inquit, iucunda
sit laus. Quomodo erit Deo nostro iucunda laus? Si bene vivendo laudetur. Audi quia tunc erit illi
iucunda laus. Alio loco dicitur: Non est speciosa laus in ore peccatoris 6. Si ergo in ore peccatoris
speciosa laus non est, iucunda non est; hoc enim iucundum, quod speciosum. Vis ergo ut Deo tuo
iucunda sit laus? Noli bonae cantilenae tuae obstrepere moribus malis. Deo nostro iucunda sit laus.
Quid dixit? Qui laudatis, bene vivite. Laudatio impiorum offendit Deum. Plus ille attendit quid vivas,
quam quid sones. Certe cum eo quem laudas, pacem habere vis: quomodo cum illo quaeris pacem,
quando a teipso dissonas? Quomodo, inquies, a memetipso dissono? Aliud sonat lingua, aliud
indicat vita. Deo nostro iucunda sit laus. Potest enim laus iucunda esse homini, cum audit concinnis
acutisque sententiis et suavi voce laudantem: sed Deo nostro iucunda sit laus; cuius aures, non ad
os, sed ad cor; non ad linguam, sed ad vitam laudatoris patent.
4. [v 2.] Quis est Deus noster cui iucunda sit laus? Dulcescit nobis, commendat se nobis: gratias
dignationi eius. Dignatur enim commendare se nobis, non quasi aliquid praestaturis, sed multa ab
illo potius accepturis. Quomodo ergo commendat se nobis Deus? Audite apostolum Paulum:
Commendat autem, inquit, dilectionem suam Deus in nobis 7. Quomodo commendat? Audite; ipse
dicat Apostolus, ut comparetur et Psalmo: Commendat, inquit, dilectionem suam Deus in nobis.
Quomodo commendat? Quoniam cum adhuc peccatores essemus, Christus pro nobis mortuus est 8.
Quid ergo servat laudatoribus, qui sic se commendat peccatoribus? Quia ergo sic dixit Apostolus
commendasse Deum nobis dilectionem suam, ut Christus moreretur pro impiis; non ut impii
remanerent, sed ut morte iusti ab iniustitia sanarentur: hic quid audis, cum dixisset: Deo nostro
iucunda sit laus? Videamus si ipsa est commendatio quam dixit Apostolus: Quia Christus pro
peccatoribus et pro impiis mortuus est. Aedificans, inquit: Ierusalem Dominus, et dispersiones
Israel colligens. Ecce aedificans Ierusalem Dominus, colligens dispersiones populi ipsius. Populus
enim Ierusalem, populus Israel. Est Ierusalem aeterna in coelis, ubi cives etiam Angeli sunt. Quid
ergo ibi Israel? Si hominem illum nepotem Abrahae consideres, qui dictus est et Iacob; quomodo
Angelos intellegimus Israel? Si interpretationem nominis discutiamus, quia et ipse Iacob mutato
nomine vocatus est Israel 9; magis ibi nomen Israel: et utinam et nos sequentes simus Israel. Quid
enim interpretatur Israel? Videns Deum. Omnes ergo cives illius civitatis, videndo Deum gaudent in
illa magna civitate et ampla et coelesti; spectaculum eis Deus ipse est. Sed nos ab illa civitate
peregrinamur, peccato expulsi, ne ibi maneremus; et mortalitate praegravati, ne illo rediremus.
Respexit Deus peregrinationem nostram, et ille qui aedificat Ierusalem, restituit lapsam partem.
Unde restituit lapsam partem? Dispersiones Israel colligens. Cecidit enim pars quaedam, et facta
est peregrina: hanc peregrinam misericorditer vidit Deus, et quaesivit non quaerentes se. Unde
quaesivit? quem misit ad captivitatem nostram? Misit Redemptorem, secundum quod ait Apostolus:
Commendat Deus dilectionem suam in nobis, quoniam cum adhuc peccatores essemus, Christus
pro nobis mortuus est 10. Misit ergo ad captivitatem nostram redemptorem Filium suum. Porta,
inquit, tecum saccum, ferto ibi pretium captivorum. Induit enim se ille mortalitatem carnis, et ibi
erat sanguis quo fuso redimeremur. Illo sanguine collegit dispersiones Israel. Et si ille collegit olim
dispersos, quomodo satagendum est ut colligantur modo dispersi? Si collecti sunt dispersi, ut in
manu artificis ad aedificium formarentur; quomodo colligendi sunt, qui de manu artificis
inquietudine ceciderunt? Aedificans Ierusalem Dominus. Ecce quem laudamus, ecce cui laudem
tota vita nostra debemus. Aedificans Ierusalem Dominus, et dispersiones Israel colligens.
5. [v 3.] Quomodo colligit? quid agit, ut colligat? Qui sanat contritos corde. Ecce quomodo
colliguntur dispersiones Israel, ut sanentur contriti corde. Qui cor non conterunt, non sanantur. Quid
est, conterere cor? Notum sit, carissimi; fiat, ut sanari possitis. Dictum est enim multis aliis
Scripturarum locis; et maxime illo loco, voce nostra quidam cantans, dicebat: Quoniam si voluisses
sacrificium, dedissem utique: Deo dicebat: Si voluisses sacrificium, dedissem utique; holocaustis
autem non delectaberis 11. Quid ergo? Sine sacrificii oblatione remanebimus? Audi quid te velit
offerre. Sequitur, et dicit: Sacrificium Deo spiritus contribulatus; cor contritum et humiliatum Deus
non spernet 12. Sanat ergo contritos corde: quia illis propinquat ut sanet; sicut dicitur alio loco:
Prope est Dominus his qui obtriverunt cor 13. Qui obtriverunt cor? Humiles. Qui non obtriverunt cor?
Superbi. Contritum sanabitur, elidetur elatum. Ad hoc enim forte eliditur, ut contritum sanetur. Ne
velit ergo, fratres, cor nostrum esse erectum, antequam sit rectum: male erigitur, quod non primo
corrigitur.

Ille speret felicitatem qui suam confitetur infelicitatem.

1032

