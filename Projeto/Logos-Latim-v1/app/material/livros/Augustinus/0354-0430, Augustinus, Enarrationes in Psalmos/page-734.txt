exinanivit formam servi accipiens, in similitudine hominum factus, et habitu inventus ut homo 27.
Fundat sanguinem suum, deleat chirographum nostrum 28, componat inter nos et Deum; nostram
voluntatem corrigens ad iustitiam, illius sententiam flectens ad misericordiam. Sicut ergo hoc unum
exposuimus, quantum Dominus dedit, quod durum videtur dictum a Iob; sic et caetera quae ibi
videntur quasi aspera et blasphema, habent intellectus suos. Quod putaremus aliter esse, nisi Deus
perhiberet testimonium, et antequam loqueretur Iob, et posteaquam totum locutus est. Perhibuit
Deus primo testimonium, dicens: Homo sine querela, verax Dei cultor 29. Dixit hoc Deus, dixit hoc
ante tentationem illius. Ne quis autem in illis verbis forte male intellegens scandalizaretur, et
putaret iustum quidem virum fuisse Iob ante tentationem, in tentatione autem gravi defecisse, et
lapsum esse in sacrilegam blasphemiam; finitis omnibus sermonibus, et ipsius Iob, et amicorum
eius a quibus ei consolatio reddebatur, dicit Dominus testimonium, illos non verum locutos, sicut
servum eius Iob. Non enim locuti estis, inquit, coram me verum quidquam, sicut servus meus Iob 30.
Deinde iubet ut ille pro eis offerat hostias, quibus eorum peccata solvantur.

Diaboli potestas Dei et hominis voluntate circumscribitur.
9. Eia, fratres mei, qui vult observare caput serpentis, et securus transire hoc mare; quia necesse
est habitet hic serpens iste, et, ut dicere coeperam, lapsus diabolus de coelo hunc locum accepit;
observet caput eius, a timore saeculi, et a cupiditate saeculi. Hinc enim suggerit aliquid, aut unde
times, aut unde cupis; aut amorem tuum tentat, aut timorem. Tu si timueris gehennas, amaveris
regnum Dei, observabis caput eius. Evitato capite, securus eris; nec ille lapsum tuum tenebit, nec
de tua ruina gaudebit. Nemo autem dicat, ut dixi: Magnam habet potestatem. Vident enim homines
quasi quantum acceperit potestatis; quid perdiderit, non vident. Ipse autem sanctus Iob in verbis
suis mysticis et alte secretis, dicens de ista potestate quam dicitur diabolus habere, et describens
illum multis modis in figuris similitudinum, exponens quid ille sit, vel quid valeat, hoc quoque ait:
Non est quidquam simile ei factum super terram, ad illudendum ei ab Angelis meis. Deus ibi
loquitur in libro Iob: Non est quidquam ei super terram simile factum, ad illudendum ei ab Angelis
meis. Omne altum videt; et ipse rex omnium quae in aquis sunt 31. Cui testimonio congruit hoc in
Psalmo. Cum enim diceret de mari magno et spatioso, ubi animalia pusilla et magna, ubi repentia
quorum non est numerus, ubi naves navigant ligno tutae, ait: Draco hic quem finxisti ad illudendum
ei. Sed si ad illudendum, quomodo Deus illi illudit? An tradidit eum illudendum, hoc est, ut illudatur?
Putaremus quod Deus illi illuderet, nisi Scriptura Iob solvisset quaestionem; ibi enim dictum est: Ad
illudendum ei ab Angelis meis. Vis illudere draconi? Esto angelus Dei. Sed nondum es angelus Dei.
Donec sis, si eum cursum tenes ut sis, sunt angeli qui illudant draconi, ne tibi noceat. Praepositi
enim sunt Angeli coelorum super potestates aereas, et inde procedit verbum quod fit hic. Intuentur
enim legem fixam, legem aeternam, iubentem sine scriptura, sine syllabis, sine strepitu, fixam
semper et stantem; intuentur Angeli corde mundo, et ex illa faciunt quidquid hic fit, et potestates
ex illa ordinantur a summis usque in ima. Et si potestates summorum coelorum reguntur verbo Dei,
quanto magis inferiores atque terrenae? Remanet ergo in malis sola nocendi cupiditas. Hanc habet
homo in potestate cupiditatem nocendi, voluntatem ad perniciem. Si autem cuiquam nocere
potuerit, non glorietur; non ipse nocuit, data est ei potestas. Semel dictum est, sententia firma est:
Non est potestas, nisi a Deo 32. Quid ergo times? In aquis sit draco, in mari sit draco; illac
transiturus es. Sic est fictus ut illudatur, hic ad hunc locum ordinatus est, in his sedibus deputatus
est. Magnum aliquid illi putas esse has sedes, quia non nosti sedes Angelorum unde lapsus est:
quae tibi videtur eius gloriatio, damnatio est.

Similitudo proponitur de magna domo et singulorum domesticorum ministeriis.
10. Similitudinem accipite breviter; quia revera magnum aliquid est hoc nosse et intellegere.
Domum magnam aliquam putate totam istam administrationem creaturae: domus ista magna
habet dominum, habet servos, et in ipsis servis habet circa se proximos sibi in apparatibus
melioribus vestium, thesaurorum, horreorum, magnarum possessionum; habet etiam servos in
infimis ministeriis, ita subditis sibi potestatibus, ut quosdam habeat et ad mundandas cloacas: a
summis procuratoribus usque ad extrema ista et infima ministeria quam multi sunt gradus. Si ergo
aliquis magnus procurator offendat, et poena domini sui, verbi gratia, fiat ostiarius in aliquo loco
extremo; si exercens sibi datam potestatem, volentes intrare vel exire perturbet, secundum
modum potestatis quem accepit a domino, illi autem nesciant eum fuisse aliquando magnum
procuratorem; magnam potestatem illius esse arbitrantur, quia quid perdiderit nesciunt. Et tamen,
fratres mei, ostiarius ille de quo dixi, ad similitudinem domus magnae huius terrenae, potest aliquid
facere nesciente domino suo, et turbare aliquem illo non iubente: iste autem nec ad illam ianuam
positus est, qua intramus ad Deum. Christus est enim illa ianua, et per Christum intramus ad vitam
aeternam 33. Sed est quaedam ianua, qua intratur in hoc saeculum, ianua quaedam mortalitatis:

734

