non commovebitur in aeternum: id est, perveniet ad illa maiora, in quibus est magna et inconcussa
stabilitas. Nam et ipsa tempora non sine causa fortasse sic variata sunt, ut in superiore conclusione
praeteritum tempus poneretur, in hac autem futurum: nam ibi dictum est, Ad nihilum deductus est
in conspectu eius malignus; hic autem, Non commovebitur in aeternum.

15

IN PSALMUM 15
ENARRATIO

Sanctorum hereditas.
1. Rex noster in hoc psalmo loquitur ex persona susceptionis humanae, de quo titulus regalis
tempore passionis inscriptus eminuit.
2. [vv 1.2.] Dicit autem haec. Conserva me, Domine, quoniam in te speravi: dixi Domino, Deus
meus es tu, quoniam bonorum meorum non eges: quoniam bonis meis non exspectas tu fieri
beatus.
3. [v 3.] Sanctis qui sunt in terra eius: sanctis qui in terra viventium spem suam posuerunt, civibus
Ierusalem coelestis, quorum conversatio spiritalis per anchoram spei in illa patria figitur, quae recte
Dei terra nominatur; quamvis adhuc et in his terris carne versentur. Mirificavit omnes voluntates
meas in illis. His ergo sanctis miras fecit omnes voluntates meas in provectu eorum, quo senserunt
quid eis profuerit et humanitas meae divinitatis ut morerer, et divinitas humanitatis ut resurgerem.
4. [v 4.] Multiplicatae sunt infirmitates eorum: non ad perniciem, sed ut medicum desiderarent.
Postea acceleraverunt: itaque post multiplicatas infirmitates acceleraverunt, ut sanarentur. Non
congregabo conventicula eorum de sanguinibus: erunt enim conventicula eorum non carnalia, nec
de sanguinibus pecorum propitiatus congregabo eos. Nec memor ero nominum illorum per labia
mea: sed spiritali mutatione obliviscentur quid fuerint; nec a me iam vel peccatores, vel inimici, vel
homines, sed iusti et fratres mei et filii Dei vocabuntur per pacem meam.
5. [v 5.] Dominus pars haereditatis meae, et calicis mei. Possidebunt enim mecum haereditatem,
ipsum Dominum. Eligant sibi alii partes quibus fruantur, terrenas et temporales: portio sanctorum
Dominus aeternus est. Bibant alii mortiferas voluptates: portio calicis mei Dominus est. Quod dico,
mei, adiungo Ecclesiam; quia ubi caput, ibi et corpus: nam in haereditatem congregabo
conventicula eorum, et per calicis ebrietatem obliviscar nomina vetera eorum. Tu es qui restitues
mihi haereditatem meam: ut nota sit et his quos libero, claritas qua eram apud te, prius quam
mundus fieret 1: non enim restitues mihi quod non amisi, sed restitues his qui amiserunt eius
claritatis notitiam; in quibus quia ego sum, mihi restitues.
6. [v 6.] Funes ceciderunt mihi in praeclaris: limites possessionis meae in tua claritate, tamquam
sorte ceciderunt, velut possessio sacerdotum et Levitarum Deus est. Etenim haereditas mea
praeclara est mihi: etenim haereditas mea praeclara est, non omnibus, sed videntibus: in quibus
quia ego sum, mihi est.
7. [v 7.] Benedicam Dominum, qui mihi tribuit intellectum: quo ista haereditas videri et possideri
potest. Insuper autem et usque ad noctem emendaverunt me renes mei: super intellectum autem
usque ad mortem me erudivit inferior pars mea, carnis assumptio; ut experirer tenebras
mortalitatis, quas ille intellectus non habet.
8. [v 8.] Providebam Dominum in conspectu meo semper: sed veniens in ea quae transeunt, non
abstuli oculum ab eo qui semper manet, hoc providens ut in eum post temporalia peracta
recurrerem. Quoniam a dextris est mihi, ne commovear: quoniam favet mihi, ut stabiliter in eo
permaneam.
9. [v 9.] Propter hoc iucundatum est cor meum, et exsultavit lingua mea: propter hoc et in
cogitationibus meis iucunditas, et in verbis exsultatio. Insuper et caro mea requiescet in spe:
insuper et caro mea non deficiet in interitum, sed in spe resurrectionis obdormiet.

45

