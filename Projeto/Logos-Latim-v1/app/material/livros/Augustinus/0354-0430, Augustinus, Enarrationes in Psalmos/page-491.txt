ferventes: tu fecisti et novellos in fide; ver est. Aestatem et ver tu fecisti ea. Non glorientur quasi
non acceperint: tu fecisti ea.
21. [v 18.] Memor esto huius creaturae tuae. Cuius creaturae tuae? Inimicus exprobravit Domino. O
Asaph, dole in intellectu pristinam caecitatem tuam! Inimicus exprobravit Domino. Dictum est
Christo in gente sua: Peccator est iste; non novimus unde sit: nos novimus Moysen, illi locutus est
Deus; iste Samaritanus est 72. Inimicus exprobravit Domino; et populus imprudens exacerbavit
nomen tuum. Populus imprudens tunc Asaph; sed non intellectus Asaph tunc. Quid dicitur in
superiore psalmo? Quasi pecus factus sum ad te; et ego semper tecum 73: quia non iit ad deos et
idola Gentium. Etsi non cognovit ut pecus, tamen recognovit ut homo, dixit enim: Semper tecum,
quasi pecus: et quid postea ibi in ipso psalmo, ubi Asaph? Tenuisti manum dexterae meae; in
voluntate tua deduxisti me, et cum gloria assumpsisti me 74. In voluntate tua, non in iustitia mea;
dono tuo, non opere meo. Ergo et hic: Inimicus exprobravit Domino; et populus imprudens
exacerbavit nomen tuum. Omnes ergo perierunt? Absit. Etsi aliqui ex ramis fracti sunt, manent
tamen aliqui quo insereretur oleaster 75; et radix manet, et ex ipsis ramis per infidelitatem fractis
revocati sunt quidam per fidem: nam et ipse apostolus Paulus per infidelitatem fractus erat, et per
fidem radici restitutus est. Ita plane populus imprudens exacerbavit nomen tuum, quando dictum
est: Si filius Dei est, descendat de cruce 76.

Iustitia nostra carentes, Dei agnoscimus gratiam.
22. [v 19.] Sed quid tu, Asaph, iam in intellectu? Ne tradideris bestiis animam confitentem tibi.
Agnosco, inquit Asaph; quia, sicut in alio psalmo dicitur: Peccatum meum cognovi, et facinus meum
non operui 77. Quare? Quia locutus est Petrus mirantibus linguas Israelitis, quoniam ipsi occiderunt
Christum, cum propter illos missus sit Christus. Hoc audito, compuncti sunt corde, et dixerunt ad
Apostolos, Quid ergo faciemus? dicite nobis. Et Apostoli: Agite poenitentiam, et baptizetur
unusquisque vestrum in nomine Domini Iesu Christi; et dimittentur vobis peccata vestra 78. Quia
ergo per poenitentiam confessio facta est: Ne tradideris bestiis animam confitentem tibi. Quare,
confitentem tibi? Quia conversus sum in aerumna, dum configitur spina 79. Compuncti sunt corde;
et facti sunt aerumnosi poenitendo, qui fuerant gloriosi saeviendo. Ne tradideris bestiis animam
confitentem tibi. Quibus bestiis, nisi quarum capita contrita sunt super aquam? Quia dictus est
bestia, leo, et draco, ipse diabolus. Noli, inquit, dare diabolo et angelis eius animam confitentem
tibi. Devoret serpens, si adhuc terrena sapio, si terrena desidero, si adhuc in promissis Veteris
Testamenti, Novo revelato, remaneo. Cum autem iam deposuerim superbiam, et iustitiam meam
non agnoscam, sed gratiam tuam; non habeant in me superbae bestiae potestatem. Ne tradideris
bestiis animam confitentem tibi. Animas pauperum tuorum ne obliviscaris in finem. Divites eramus,
fortes eramus; sed siccasti fluvios Etham: iam modo non constituimus iustitiam nostram, sed
agnoscimus gratiam tuam; pauperes sumus, exaudi mendicos tuos. Iam non audemus oculos ad
coelum levare, sed percutientes pectus nostrum dicimus: Domine, propitius esto mihi peccatori 80;
Animas pauperum tuorum ne obliviscaris in finem.

Domus nostra, cor nostrum.
23. [v 20.] Respice in testamentum tuum. Redde quod promisisti: tabulas tenemus, haereditatem
exspectamus. Respice in testamentum tuum; non illud vetus: non propter terram Chanaan rogo;
non propter inimicorum temporalem subiectionem, non propter filiorum carnalem fecunditatem,
non propter divitias terrenas, non propter salutem temporalem; Respice in testamentum tuum, quo
promisisti regnum coelorum. Iam agnosco testamentum tuum; iam intellectus est Asaph, non est
pecus Asaph, iam videt quod dictum est: "Ecce dies veniunt, dicit Dominus; et consummabo domui
Israel et domui Iuda testamentum novum, non secundum testamentum quod disposui patribus
eorum 81. Respice in testamentum tuum; quoniam repleti sunt qui obscurati sunt terrae domorum
iniquarum: quia corda habebant iniqua. Domus nostrae, corda nostra: ibi libenter habitant beati
mundo corde 82. Respice ergo in testamentum tuum; et reliquiae salvae fiant 83: quia multi qui
attendunt ad terram, obscurati sunt, et repleti sunt terra. Intravit in oculos eorum pulvis, et
excaecavit eos, et facti sunt pulvis quem proicit ventus a facie terrae 84. Repleti sunt qui obscurati
sunt terrae domorum iniquarum. Attendendo enim terram obscurati sunt, de quibus dictum est in
alio psalmo: Obscurentur oculi eorum ne videant et dorsum eorum semper incurva 85. Terra ergo
repleti sunt qui obscurati sunt terrae domorum iniquarum, quia corda habebant iniqua. Domus enim
nostrae, sicut supra diximus, corda nostra sunt: ibi libenter habitamus, si ea ab iniquitate
mundemus. Ibi est mala conscientia, quae inde repellit hominem quo iubetur ire portans grabatum
suum, cui peccata dimissa sunt, dicente Domino: Tolle grabatum tuum, et vade in domum tuam 86:

491

