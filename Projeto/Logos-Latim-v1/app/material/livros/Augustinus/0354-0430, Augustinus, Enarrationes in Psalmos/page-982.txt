ducem habet. Non enim est veritas, nisi in opere bono. Et propterea quia omnes laborant in
mendacio, Veritas quid clamavit? Venite ad me, omnes qui laboratis et onerati estis, et ego reficiam
vos 24. Ipsa est vox clamans ad laborantes in alio psalmo: Filii hominum usquequo gravi corde?
utquid diligitis vanitatem, et quaeritis mendacium? 25 Aperte audi alio loco laborem in mendacio:
Docuerunt linguas suas loqui mendacium; ut inique agerent laboraverunt 26. Caput circuitus eorum,
labor labiorum ipsorum teget eos.

Tribulatio alios accendit, alios deicit.
14. [v 11.] Decident supra eos carbones ignis in terra, et deicies eos. Quid est, in terra? Hic, adhuc
in hac vita; hic supra illos decident carbones ignis, et deicies eos. Qui sunt carbones ignis? Novimus
istos carbones. An alii sunt isti, et alii illi de quibus dicturi sumus? Istos enim video ad poenam
valere; illos autem quos commemoraturus sum, ad salutem. Dictum est enim de quibusdam
carbonibus, cum homo peteret adversum linguam subdolam auxilium: Quid detur tibi, aut quid
adicietur tibi ad linguam subdolam? Sagittae potentis acutae, cum carbonibus vastatoriis 27: id est,
verba Dei cor transfigentia, et vetustatem perimentia, amoremque gignentia; et exempla hominum
qui mortui erant et revixerunt, et nigri erant, et fulgentes effecti sunt. Carbones enim tenebrae
sunt; color indicat. Sed cum ad eos accesserit flamma caritatis, et ex mortuis revixerint, audiant ab
Apostolo: Fuistis enim aliquando tenebrae, nunc autem lux in Domino 28. Ipsi sunt carbones, fratres,
quos intuemur, quando volumus mutare vitam transfixi sagitta Dei, et impediunt nos malae linguae
hominum, de qualibus hic modo querebatur; et volunt seducere a via veritatis, potiusque inducere
ad errores suos, et dicere nobis quia si professi fuerimus, non implebimus. Attendimus carbones
illos. Qui erat heri ebriosus, hodie sobrius est; qui erat heri adulter, hodie castus est; qui erat heri
raptor, hodie largitor: omnes isti carbones ignis sunt. Accedunt exempla carbonum ad vulnus
sagittarum (non enim timeam dicere vulnus, cum clamet ipsa sponsa: Vulnerata caritate ego
sum 29), et fit ibi vastatio feni; propter quod et dicuntur carbones vastatorii. Vastatur fenum, sed
purgatur aurum; et mutat homo ex morte vitam, et incipit esse etiam ipse carbo flagrans: qualis
carbo erat Apostolus, qui prius fuit persecutor et blasphemus et iniuriosus 30, niger et exstinctus;
misericordiam vero consecutus, accensus est de coelo: vox Christi accendit illum; periit in eo tota
nigritudo, coepit fervens spiritu quo accendebatur, accendere. Tales ergo et hic intellecturi sumus
carbones ignis, qui cadunt super istos malos, et deiciunt illos? Plane non prohibemur hunc habere
intellectum. Video hic nobis elucescere non improbabilem et irreprehensibilem sententiam:
intellego illos carbones cadere super istos, ut deiciantur. In alios enim veniunt, ut accendantur; in
alios, ut deiciantur: ipse enim carbo dicebat: Quibusdam sumus odor mortis in mortem, quibusdam
sumus odor vitae in vitam 31. Vident enim iustos flammantes spiritu, candentes luce, et eis
invidendo cadunt; hoc est quod supervenient illis carbones ignis in terra, et deicientur. Quid est, in
terra? Adhuc hic sunt in hac vita; excepta illa poena quae servatur impiis, carbones isti illos
deiciunt, antequam veniat ignis aeternus: Decident super eos carbones ignis in terra, et deicient
eos. In miseriis non subsistent. Venit illis miseria et non tolerant: iustus autem subsistit; quomodo
ille subsistit, qui dicit: Sed etiam gloriamur in tribulationibus, scientes quoniam tribulatio patientiam
operatur, patientia probationem, probatio spem; spes autem non confundit: quoniam caritas Dei
diffusa est in cordibus nostris per Spiritum sanctum, qui datus est nobis 32. At vero super illos cum
ceciderit aliqua pressura, aliqua miseria, non subsistunt; cadunt. Quando enim tales patiuntur
huiusmodi pressuras, non valent tolerare, decidunt in iniquitates malas; quia traduntur a desiderio
suo peccatori.

Interiora bona diligenda.
15. [v 12.] Vir linguosus non dirigetur super terram. Vir linguosus amat mendacia. Quid enim illi est
voluptas, nisi loqui? Non enim attendit quid loquatur, dum loquatur. Non potest fieri ut iste
dirigatur. Qualis ergo esse debet servus Dei, accensus illis carbonibus, et ipse carbo salutaris
effectus? qualis esse debet? Ut magis optet audire quam dicere, sicut scriptum est: Sit autem
omnis homo velox ad audiendum, tardus ad loquendum 33: et, si fieri potest, hoc cupiat, non habere
necessitatem loquendi, et dicendi, et docendi. Ecce enim dico Caritati vestrae: fratres mei, loquimur
nos modo ad vos, ut aliquid doceamus vos: quanto melius; omnes sciremus, et nemo doceret
alterum; ut non esset alius loquens, alius audiens, sed omnes audientes unum illum cui dicitur:
Auditui meo dabis exsultationem et laetitiam 34? Unde et ille Ioannes, non tam gaudebat quia
praedicabat, et quia loquebatur; sed gaudebat quia audiebat: ait enim: Amicus autem sponsi stat,
et audit eum, et gaudio gaudet propter vocem sponsi 35. Itaque, fratres, cito dixerim Caritati
vestrae, ubi unusquisque probet se: non ut non loquatur, sed ut de illo locutionis officium exigat;
gaudium autem taciturnitatis habeat in voluntate, vocem doctrinae in necessitate. Quando enim
opus est voce doctrinae? Quando pateris imperitum, quando pateris indoctum. Si semper te

982

