causa dictum est: Coeli enarrant gloriam Dei 29. Apostoli enim facti sunt coelum. Unde facti sunt
coelum? Quia iustificati. Quomodo peccator factus est terra, cui dictum est: Terra es, et in terram
ibis 30; sic iustificati facti sunt coelum. Portaverunt Deum, et de ipsis Deus coruscabat miracula,
tonabat terrores, pluebat consolationes. Erant ergo, erant illi coelum, et enarrabant gloriam Dei.
Nam ut noveritis ipsos dictos coelum, ibi ait in ipso psalmo: In omnem terram exivit sonus eorum,
et in fines orbis terrae verba eorum 31. Quaeris, quorum; et invenies, coelorum. Si ergo coelum
sedes Dei, Apostoli autem coelum; et ipsi facti sunt sedes Dei, ipsi sunt thronus Dei. Dictum est alio
loco: Anima iusti, thronus sapientiae 32. Magna res, magna res dicta est: Thronus sapientiae anima
iusti; id est, in anima iusti sedet sapientia tamquam in sella sua, tamquam in throno suo, et inde
iudicat quidquid iudicat. Ergo erant throni sapientiae, et ideo dixit illis Dominus: Sedebitis super
duodecim thronos, iudicantes duodecim tribus Israel 33. Sic et ipsi sedebunt super duodecim sedes,
et ipsi sunt sedes Dei: de illis quippe dictum est: Ibi enim sederunt sedes. Quoniam ibi sederunt
sedes. Qui sederunt? Sedes. Et qui sunt sedes? De quibus dictum est: Anima iusti, sedes
sapientiae 34. Qui sunt sedes? Coeli. Qui sunt coeli? Coelum. Quod est coelum? De quo dicit
Dominus: Coelum mihi sedes est 35. Et ipsi iusti sunt sedes, et habent sedes; et in illa Ierusalem
sedebunt sedes. Ad quam rem? In iudicium. Sedebitis, inquit, super duodecim sedes, o vos sedes,
iudicantes duodecim tribus Israel. Quos iudicantes? Infra qui sunt in terra. Qui iudicabunt? Qui facti
sunt coelum. Illi autem qui iudicabuntur, in duas partes dividentur; una ad dexteram, altera ad
sinistram erit. Iudicabunt cum Christo sancti. Veniet enim in iudicium cum senioribus populi, ait
Isaias 36. Alii sunt ergo qui cum illo iudicabunt; alii qui ab illo iudicabuntur, et ab illis qui cum eo
iudicabunt. Dividentur ergo isti in duas partes: una ponetur ad dexteram, cui enumerabuntur
eleemosynae quas fecerunt; alia ponetur ad sinistram, cui enumerabitur crudelitas, et sterilitas
misericordiae. Et illis ad dexteram constitutis dicetur: Venite, benedicti Patris mei, percipite regnum
quod vobis paratum est ab origine mundi. Quare? Esurivi, inquit, et dedistis mihi manducare. Et illi:
Quando te vidimus esurientem? Et ille: Cum uni ex minimis meis fecistis, mihi fecistis 37. Ergo quid
est, fratres? Illi iudicabunt de quibus dictum est ut fiant amici de mammona iniquitatis; ut et ipsi,
inquit, recipiant vos in aeterna tabernacula 38. Sancti sedebunt cum Domino attendere qui fecerunt
misericordiam, et assument illos separatos in dexteram in regnum coelorum: et ipsa est pax
Ierusalem. Quae est pax Ierusalem? Ut opera misericordiae corporalia iungantur operibus
praedicationis spiritalibus, et fiat pax dando et accipiendo. Ait enim Apostolus, qui rationem dati et
accepti dixit esse istas eleemosynas; ait ergo: Si nos vobis spiritalia seminavimus, magnum est si
vestra carnalia metamus 39? Et de ipsa re ait alio loco: Qui multum, non abundavit; et qui modicum,
non defuit illi 40. Quare. Qui multum, non abundavit? Quia quod plus habebat, dedit indigenti. Et
quid est: Qui modicum, non defuit illi? Quia accepit ab illo qui abundavit, ut fiat, inquit,
aequalitas 41. Ipsa est pax de qua dicitur: Fiat pax in virtute tua.

Fortis res dilectio.
10. [v. 6.] Namque cum dixisset: Quoniam ibi sederunt sedes in iudicium, sedes super domum
David, id est, super familiam Christi, cui dederunt in tempore cibaria; statim tamquam ipsis sedibus
ait: Interrogate quae ad pacem sunt Ierusalem. O vos sedes, qui iam sedetis ut iudicetis, et facti
estis sedes Domini iudicantis (quoniam qui iudicant, interrogant; qui iudicantur, interrogantur):
Interrogate, inquit, quae sunt ad pacem Ierusalem. Interrogando quid invenient? Alios fecisse
misericordiam, alios non fecisse. Quos invenient fecisse misericordiam, ipsos vocabunt ad
Ierusalem; quia ipsa sunt ad pacem Ierusalem. Dilectio fortis res, fratres; dilectio fortis res. Vultis
videre quam sit fortis dilectio? Quisquis per aliquam necessitatem non potuerit implere quod iubet
Deus, amet illum qui implet, et in illo implet. Intendat Caritas vestra. Verbi gratia, uxorem habet,
quam dimittere non potest; oportet ut obtemperet Apostolo dicenti: Uxori vir debitum reddat; et:
Alligatus es uxori? ne quaesieris solutionem 42. Venit in mentem quia melior est illa vita de qua dicit
idem apostolus: Vellem omnes esse sicut meipsum 43. Attendit eos qui hoc fecerunt; amat eos, et in
ipsis implet quod in se non potest. Fortis res est dilectio. Ipsa est virtus nostra; quia si in illa non
fuerimus, nihil prodest quidquid aliud habuerimus. Si linguis hominum loquar, dicit Apostolus, et
Angelorum, caritatem autem non habeam, factus sum quasi aeramentum sonans, aut cymbalum
tinniens. Adiungit aliud magnum: Quod si distribuero omnem substantiam meam, et si tradidero
corpus meum ut ardeam, caritatem autem non habeam, nihil mihi prodest 44. Si autem sit sola
caritas, quae non inveniat quod distribuat pauperibus, diligat: solum calicem aquae frigidae det 45;
tantum illi imputabitur, quantum Zacchaeo qui dimidium patrimonii donavit pauperibus 46. Quare
hoc? Ille tam modicum dedit, ille tam multum dedit, et tantum illi imputabitur? Tantum plane. Impar
enim facultas, sed non impar caritas.

Det dives quod habet ut accipiant quod non habet.
877

