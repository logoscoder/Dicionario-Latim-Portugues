custodit haec: Quia intelleget miserationes Domini: non merita sua, non vires suas, non potentiam
suam; sed miserationes Domini, qui errantem et egentem in viam deduxit et pavit; qui pugnantem
adversus difficultatem peccatorum, et colligatum vinculis consuetudinis solvit et liberavit; qui
fastidientem verbum Dei, et taedio quodam pene morientem, missa medicina verbi sui recreavit;
qui periclitantem inter naufraga et procellosa discrimina, mari placato ad portum perduxit: qui eum
denique constituit in eo populo, ubi humilibus dat gratiam, non in illo ubi superbis resistit; et fecit
eum suum, ut intus manens multiplicaretur, non ut foras exiens minueretur. Hoc vident recti, et
iucundantur. Omnis ergo iniquitas oppilabit os suum, et qui est sapiens, custodiet haec. Unde
custodiet? Per humilitatem, intellegendo miserationes Domini; quia ubique dictum est: Confiteantur
Domino miserationes eius, et mirabilia eius filiis hominum.

132 IN PSALMUM 107
[Quare hoc loco non subicitur Enarratio]

Quare hoc loco non subicitur enarratio.
1. Psalmum centesimum septimum exponendum non putavi; quoniam iam exposui eum in psalmo
quinquagesimo sexto, et in psalmo quinquagesimo nono, ex quorum postremis partibus iste
constat. Nam postrema pars quinquagesimi sexti, prima est huius, usque ad eum versum ubi
dicitur: Et super omnem terram gloria tua 1. Hinc autem usque in finem, postrema pars est
quinquagesimi noni: sicut postrema pars centesimi tricesimi quarti, eadem est quae centesimi tertii
decimi, ab eo versu ubi dicitur: Simulacra Gentium argentum et aurum 2: sicut tertius decimus et
quinquagesimus secundus, mutatis aliquibus mediis, eadem habent omnia a principiis usque in
fines. Quaecumque igitur in hoc psalmo centesimo septimo aliquantulum aliter posita sunt, quam in
illis duobus, ex quorum partibus constat, non habent intellectum difficilem: sicut in quinquagesimo
sexto dicitur: Cantabo, et psallam; exsurge, gloria mea 3; in isto autem: Cantabo, et psallam in
gloria mea 4. Ad hoc enim dictum est illic: Exsurge 5, ut in illa cantaretur et psalleretur. Item ibi:
Quoniam magnificata est usque ad coelos misericordia tua; vel, sicut alii interpretati sunt, elevata
est: hic autem: Quoniam magna est super coelos misericordia tua 6. Ideo enim magnificata est
usque ad coelos, ut magna sit in coelis; hoc enim voluit dicere, super coelos. Item in quinquagesimo
nono: Laetabor, et dividam Sichimam 7: hic autem: Exaltabor, et dividam Sichimam 8. Ubi ostenditur
quod de dividenda Sichima significatum est, post Domini exaltationem praedictum futurum, et illam
laetitiam ad hanc exaltationem pertinere; ut ideo laetetur, quia exaltatur. Unde alibi dicit:
Convertisti luctum meum in gaudium mihi; conscidisti saccum meum, et accinxisti me laetitia 9.
Item ibi: Et Ephraem fortitudo capitis mei 10: hic autem: Et Ephraem susceptio capitis mei 11.
Suscipiendo enim fit fortitudo, id est, suscipiendo fortes facit, fructificans in nobis: interpretatur
enim Ephraem Fructificatio. Susceptio autem ad utrumque referri potest, sive cum suscipimus
Christum, sive cum ipse nos suscipit, qui est caput Ecclesiae. Et quod ibi ait: Tribulantes nos 12; hic
autem, inimicos nostros 13: utique iidem ipsi sunt.
2. Admonemur sane isto psalmo, eos titulos qui tamquam de historia positi sunt, rectissime fieri ut
secundum prophetiam intellegamus, secundum quod videmus psalmos esse conscriptos. Quid enim
tam diversum secundum historiam, quam id quod est in titulo quinquagesimi sexti: In finem, ne
corrumpas; ipsi David, in tituli inscriptionem, cum fugeret a facie Sa√ºl in speluncam 14: et in titulo
quinquagesimi noni: In finem, his qui immutabuntur, in tituli inscriptionem, ipsi David, in doctrinam,
cum succendit Mesopotamiam, Syriam, et Syriam Sobal, et convertit Ioab, et percussit in valle
salinarum duodecim millia 15? Nam praeter id quod positum est: In tituli inscriptionem, et, ipsi
David, et, in finem; caetera ita diversa sunt, ut ille habeat humilitatem David, iste fortitudinem; ille
fugam, iste victorias. Et tamen ex istorum duorum posterioribus partibus, quorum tam diversi tituli
sunt, psalmus iste componitur. Ubi significatur ad unum aliquid concurrere utrumque, non
superficie historiae, sed altitudine prophetiae, copulatis utriusque finibus in hoc uno, cuius est
titulus: Canticum psalmi, ipsi David 16; neutro illi titulo similis, praeter quod hic etiam positum est,
ipsi David. Quoniam multis partibus et multis modis, sicut ad Hebraeos Epistola loquitur 17, olim
Deus locutus est Patribus per Prophetas; eum tamen locutus est quem misit postea, ut
complerentur eloquia Prophetarum: Quotquot enim promissiones Dei, in illo etiam 18.

133 IN PSALMUM 108
761

