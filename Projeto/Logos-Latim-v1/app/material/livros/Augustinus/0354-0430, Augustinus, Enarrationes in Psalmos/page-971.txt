irati ad faciem placati. Quid enim est extremum maris, nisi finis saeculi? Illuc iam volemus spe et
desiderio, habentes alas geminae caritatis: non sit nobis requies, nisi in extremo maris. Nam si alibi
requiem voluerimus, in mare praecipitabimur. Volemus quo usque finiatur mare, suspendamus nos
pennis geminae dilectionis: ad Deum interim spe volemus, et illum finem maris spe fideli
praemeditemur.

Opus est ut Christus nos ad aeternitatis portum deducat.
13. [v 10.] Quis autem nos perducat, attendite: ille ipse cuius faciem irati volumus fugere. Quid
enim sequitur? Si descendero in infernum, ades. Si recipiam pennas meas in directum. Recipiam,
inquit: ergo amiserat. Si recipiam pennas meas in directum, et habitabo in novissima maris. Etenim
illuc manus tua deducet me, et adducet me dextera tua. Hoc meditemur, fratres carissimi; haec sit
spes nostra, haec sit consolatio nostra. Recipiamus pennas per caritatem, quas amisimus per
cupiditatem. Cupiditas enim viscum facta est pennarum nostrarum; elisit nos de libertate aeris
nostri, id est aurarum illarum liberarum Spiritus Dei. Inde elisi perdidimus pennas, et fuimus
quodammodo captivati in aucupis potestate: inde nos sanguine suo redemit, quem fugimus ut
caperemur. Nutrit nobis pennas de praeceptis suis; erigimus eas iam sine visco. Non amemus mare,
sed volemus in extrema maris. Nemo trepidet; sed nemo de pennis suis praesumat: quia et pennati
nisi ipse erigat, nisi ipse deducat, praecipitabimur in profunda maris, lassati et fatigati, quasi
praesumentes de viribus nostris. Opus ergo est ut habeamus pennas, et opus est ut ipse deducat;
adiutor enim noster est. Habemus liberum arbitrium; sed illo ipso libero arbitrio quantum possumus,
nisi nos adiuvet ille qui iubet? Etenim illuc manus tua deducet me, et adducet me dextera tua.

Christus lux est nostras tenebras illuminans
14. [v 11.] Et considerans longinquitatem viae, quid sibi dixit? Et dixi: Fortasse tenebrae
conculcabunt me. Ecce enim iam credidi in Christum, iam erigor duabus alis geminae caritatis, et
abundat iniquitas huius saeculi; et quoniam abundavit iniquitas, refrigescit caritas multorum. Sic
dixit Dominus: Quoniam abundabit iniquitas, refrigescet caritas multorum 50. In ista vita inter tanta
scandala, inter tam multa peccata, inter tantas turbas quotidianarum tentationum, quotidianarum
suggestionum malarum, quid facio, inquit? quomodo perveniam ad extrema maris? Audio terribiliter
a Domino: Quoniam abundabit iniquitas, refrigescet caritas multorum: deinde subiecit: Qui
perseveraverit usque in finem, hic salvus erit 51. Attendens longitudinem viae, dixi mihi: Fortasse
tenebrae conculcabunt me. Et nox illuminatio in deliciis meis. Facta est mihi nox illuminatio: quia in
nocte me desperaveram posse transire tantum mare, et tantam viam superare, et venire ad
extremum perseverando usque in finem. Gratias illi qui me quaesivit fugitivum, qui terga mea
flagelli plaga percussit, qui me vocando, ab interitu revocavit, qui fecit mihi illuminatam noctem.
Nox est enim quamdiu ista vita agitur. Quomodo est nox illuminata? Quia Christus descendit in
noctem. Accepit Christus carnem de isto saeculo, et illuminavit nobis noctem. Perdiderat enim
drachmam mulier illa 52; accendit lucernam. Sapientia Dei perdiderat drachmam. Quid est
drachma? Nummus, in quo nummo imago erat ipsius Imperatoris nostri. Factus est enim homo ad
imaginem Dei 53, et perierat. Et quid fecit mulier sapiens? Accendit lucernam. Lucerna de luto est,
sed habet lucem qua inveniatur drachma. Lucerna ergo sapientiae, caro Christi, de luto facta est;
sed Verbo suo lucet, invenit perditos. Et nox illuminatio in deliciis meis: facta est mihi nox in
deliciis. Deliciae nostrae Christus. Videte quemadmodum de illo modo gaudeamus. Clamores isti
vestri, gaudia ista vestra unde sunt, nisi de deliciis? Unde autem istae deliciae, nisi quia nox
illuminata est, nisi quia nobis Christus Dominus praedicatur? Quia quaesivit vos antequam
quaereretis eum, et invenit vos ut inveniretis eum. Et nox illuminatio in deliciis meis.

Benedicamus Deum amaritudines miscentem dulcedini vitae temporalis.
15. [v 12.] Quoniam tenebrae non obtenebrabuntur a te. Tu ergo noli tenebrare tenebras tuas; et
Deus illas non tenebrat, sed magis illuminat: quia illi dictum est in alio psalmo: Tu illuminabis
lucernam meam, Domine; Deus meus, illuminabis tenebras meas 54. Qui autem tenebrant tenebras
suas, quas Deus non tenebrat? Homines mali, homines perversi: cum peccant, utique tenebrae
sunt; dum non confitentur peccata quae fecerunt, sed insuper defendunt, tenebrant tenebras suas.
Ergo iam si peccasti, in tenebris es: sed confitendo tenebras tuas, mereberis illuminari tenebras
tuas; defendendo autem tenebras tuas, tenebraris tenebras tuas. Et quando evades a duplicibus
tenebris, qui in simplicibus laborabas? Unde autem Dominus non tenebrat tenebras nostras? Quia
non nos sinit impunita habere peccata: flagellat nos in istis laboribus, et erudit nos. Tota ista
miseria generis humani in qua gemit mundus, noveritis, fratres, quia dolor medicinalis est, non
sententia poenalis. Videtis quia dolor ubique, ubique metus, ubique necessitas, ubique labores.

971

