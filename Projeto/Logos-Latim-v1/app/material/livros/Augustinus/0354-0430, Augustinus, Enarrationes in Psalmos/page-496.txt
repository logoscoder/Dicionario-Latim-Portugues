Quas columnas confirmavit? Columnas Apostolos dicit: sic apostolus Paulus de coapostolis suis: Qui
videbantur, inquit, columnae esse 22. Et quid essent illae columnae, nisi ab illo firmarentur? quia
quodam terrae motu etiam ipsae columnae nutaverunt; in passione Domini omnes Apostoli
desperaverunt. Ergo columnae illae quae passione Domini nutaverunt, resurrectione firmatae sunt.
Clamavit initium aedificii per columnas suas, et in eis omnibus columnis architectus ipse clamavit.
Columna enim una erat ex illis Paulus apostolus, cum diceret: An vultis experimentum accipere
eius, qui in me loquitur Christus? 23 Ergo: Ego, inquit, confirmavi columnas eius: resurrexi; ostendi
mortem non esse metuendam, ostendi timentibus nec ipsum corpus perire in morientibus.
Terruerunt eos vulnera; firmaverunt cicatrices. Posset Dominus Iesus Christus sine ulla cicatrice
resurgere: quid enim illi potestati magnum erat, ad tantam integritatem compagem corporis
revocare, ut nullum omnino vestigium praeteriti vulneris appareret? Habebat potestatem unde illud
etiam sine cicatrice sanaret; sed habere voluit unde nutantes columnas firmaret.

Ne defenderis, accusa potius peccata tua.
7. [v 5.] Audivimus iam, fratres, quod quotidie non tacetur; audiamus quid clamaverit per columnas
has. Tempus audiendi est propter terrorem illum: Ego iustitias iudicabo, cum accepero tempus. Ille
accepturus est tempus iustitias iudicandi; vos iam nunc habetis tempus iustitias faciendi. Si taceret,
non haberetis quid facere; sed confirmatis columnis clamat. Quid clamat? Dixi iniquis: Nolite inique
facere. Clamat, fratres mei; certe clamatis, delectat vos, audite clamantem. Per ipsum obsecro,
terreat vos ista vox: non tam nos vestrae istae voces delectare debent, quam vos istae terrere. Dixi
iniquis: Nolite inique facere. Sed iam fecerunt, et rei sunt; iam defluxit terra, et omnes inhabitantes
in ea. Compuncti sunt corde qui Christum crucifixerunt; agnoverunt peccatum suum, didicerunt
aliquid ab Apostolis, ne desperarent de indulgentia praedicatoris 24. Medicus enim venerat, et ideo
non ad sanos venerat: Non est, inquit, opus sanis medicus, sed male habentibus; non veni vocare
iustos, sed peccatores ad poenitentiam 25. Ergo: Dixi iniquis: Nolite inique facere. Non audierunt.
Olim enim nobis dictum est; non audivimus, lapsi sumus, mortales facti, mortales geniti: defluxit
terra. Audiant vel modo, ut surgant, medicum qui venit ad languidum: quem noluerunt audire sani,
ut non caderent; audiant iacentes, ut surgant. Dixi iniquis: Nolite inique facere. Quid agimus: Iam
fecimus. Et delinquentibus: Nolite exaltare cornu vestrum. Quid est hoc? Si fecistis iniquitatem per
cupiditatem, nolite eam defendere per elationem: confitemini, si fecistis. Qui enim non confitetur, et
iniquus est, exaltat cornu. Dixi iniquis: Nolite inique facere; et delinquentibus: Nolite exaltare cornu
vestrum. Exaltabitur in vobis cornu Christi, si non exaltetur cornu vestrum. Cornu vestrum de
iniquitate est; cornu Christi de maiestate.

Impie Deus iniustitiae arguitur.
8. [vv 6-8.] Nolite ergo efferri: ne loquamini adversus Deum iniquitatem. Audite iam voces
multorum; audiat unusquisque, et pungatur. Quid solent homines dicere? Vere iudicat Deus de
rebus humanis? et est illud iudicium Dei? aut vero curat quid agatur in terra? Tam multi iniqui
redundant felicitatibus; innocentes premuntur laboribus! Sed illi accidit nescio quid mali, castigante
Deo et admonente, et novit conscientiam suam; novit pro merito peccatorum suorum aliquid se
perpeti posse: unde argumentatur adversus Deum? Quia non potest dicere: Iustus sum; quid
putamus eum dicere? Sunt peiores iniqui, et tamen ista non patiuntur. Haec est iniquitas quam
loquuntur homines adversus Deum. Videte autem quam iniquum sit: dum se vult iustum videri,
illum facit iniustum. Qui enim dicit: Inique patior quod patior; illum iniquum facit cuius iudicio
patitur, se autem iustum qui inique patitur. Rogo vos, fratres mei, aequum est hoc, ut Deus
credatur iniustus, tu iustus? Cum autem haec dicis, loqueris ad versus Deum iniquitatem.

Deus ubique praesens.
9. Quid dicit in alio psalmo? Haec fecisti: numeratis quibusdam peccatis. Haec, inquit, fecisti, et
tacui. Quid est, tacui? Nunquam tacet praecepto, sed interim tacet supplicio; quiescit a vindicta,
non profert in damnatum sententiam. Sed hoc ille dicit: Feci illa et illa, et non vindicavit Deus; ecce
sanus sum, nihil mali contigit mihi. Haec fecisti, et tacui: suspicatus es iniquitatem, quod ero tibi
similis. Quid est, quod ero tibi similis? Quia tu iniquus es, et me iniquum putasti; tamquam
approbatorem facinorum tuorum, non adversatorem, non ultorem. Et quid postea tibi dicit? Arguam
te, et constituam te ante faciem tuam 26. Quid est hoc? Quia modo peccando post terga te ponis,
non te vides, non te inspicis; ego te ponam ante te, et faciam tibi supplicium de te. Sic et hic. Ne
loquamini adversus Deum iniquitatem. Attendite. Multi autem loquuntur istam iniquitatem; sed non
audent palam, ne blasphemi exhorreantur ab hominibus piis: in corde suo ista rodunt, intus tali
nefario cibo pascuntur; delectat eos loqui adversus Deum, et si non erumpunt lingua, corde non

496

