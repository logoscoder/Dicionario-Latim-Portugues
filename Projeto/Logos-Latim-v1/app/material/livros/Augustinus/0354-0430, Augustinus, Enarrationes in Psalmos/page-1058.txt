fecundaberis fructu? Audi illum sequentem: Cum Christus apparuerit, vita vestra, tunc et vos
apparebitis cum ipso in gloria 28 Et exaltabit cornu populi sui.

Semen Abrahae Christus et in Christo nos sumus.
17. Hymnus omnibus sanctis eius. Hymnus scitis quid est? Cantus est cum laude Dei. Si laudas
Deum, et non cantas, non dicis hymnum: si cantas, et non laudas Deum, non dicis hymnum: si
laudas aliud quod non pertinet ad laudem Dei, etsi cantando laudes, non dicis hymnum. Hymnus
ergo tria ista habet, et cantum, et laudem, et Dei. Laus ergo Dei in cantico, hymnus dicitur. Quid est
ergo: Hymnus omnibus sanctis eius? Accipiant sancti eius hymnum, dicant sancti eius hymnum;
quia hoc est quod accepturi sunt in fine, hymnum sempiternum. Ideo alio loco dicit psalmus:
Sacrificium laudis glorificabit me; et ibi est via qua ostendam illi salutare meum 29: et: Beati qui
habitant in domo tua; in saecula saeculorum laudabunt te 30. Hoc est: Hymnus omnibus sanctis
eius. Qui sunt sancti eius? Filiis Israel, populo appropinquanti sibi. Nemo dicat: Non sum filius Israel.
Ne putetis Iudaeos filios Israel esse, et nos non esse filios Israel: audeo vobis dicere, fratres mei; illi
non sunt, et nos sumus. Audite quare: quia maior est natus secundum spiritum, quam natus
secundum carnem. Unde Israel? Ex Abraham; quia Isaac ex Abraham, Israel ex Isaac. Quomodo
placuit Deo Abraham? Credidit autem Abraham Deo, et deputatum est illi ad iustitiam 31. Quisquis
imitatus fuerit Abraham, filius est Abrahae: quisquis degeneraverit a fide Abraham, perdidit
progeniem Abrahae. Iudaei degeneraverunt; perdiderunt: imitati sumus nos; invenimus. Audi quia
illi perdiderunt: quid illis dicit Dominus dicentibus: Filii sumus Abrahae 32? Ausi sunt ostentare se, et
erigere cervicem de nobilitate generis iusti; et quid illis Dominus? Si filii Abrahae essetis, facta
Abrahae fecissetis 33. Si ergo perdiderunt ipsi quod filii sunt Abrahae, invenimus nos ut filii simus
Abrahae. Credendo quippe invenimus quod illi non credendo amiserunt: quia credidit Abraham Deo,
et deputatum est illi ad iustitiam. Et semen Abrahae Christus 34, et in Christo nos sumus; et ex
Israel populus, de quo populo Maria, de qua Maria Christus, in quo Christo nos: ergo filii Israel nos.
Et quomodo addidit, ut discerneret nos? Filiis Israel, populo appropinquanti sibi. Attendite Iudaeos:
si propinquant, ipsi sunt. Et forte propinquant, dicit mihi aliquis: quotidie et ipsi cantant psalmum,
et cantant hymnos Dei. Non auditis quid eis dixit propheta? Populus hic labiis me honorat; cor
autem eorum longe est a me 35. Si illorum cor longe est, nostrum autem cor proximum est; quia
credimus, quia speramus, quia diligimus, quia Christo adiuncti sumus, quia membra ipsius facti
sumus: numquid membra longe sunt a capite? Si essent longe, et divisa essent, non diceret: Ecce
ego vobiscum sum usque ad consummationem saeculi 36. Si separata essent, non de coelo diceret:
Saule, Saule, quid me persequeris? 37 Si non in nobis esset, non diceret: Esurivi, et dedistis mihi
manducare: et cum dicerent illi: Quando te vidimus esurientem? respondit: Cum uni ex minimis
meis fecistis, mihi fecistis 38. Ecce populus, ecce appropinquans Israel; et cum illo modo spe, postea
re.
ENARRATIO
Sermo ad populum

Inveteravit homo per peccatum, per gratiam innovatur.
1. [v 1.] Laudemus Dominum et in voce, et in intellectu, et in opere bono; et sicut nos hortatur iste
psalmus, cantemus ei canticum novum. Sic enim coepit: Cantate Domino canticum novum. Vetus
homo, vetus canticum: novus homo, novum canticum. Vetus Testamentum, vetus canticum: Novum
Testamentum, novum canticum. In Veteri Testamento promissiones sunt temporales et terrenae.
Quisquis terrena diligit, vetus canticum cantat: qui vult cantare canticum novum, diligat aeterna.
Ipsa dilectio nova est et aeterna: ideo semper nova, quia nunquam veterascit. Nam si bene
consideres, antiquum est hoc: quomodo ergo est novum? Numquid, fratres mei, vita aeterna modo
nata est? Vita aeterna ipse Christus est, et secundum divinitatem non modo natus est: quia: In
principio erat Verbum, et Verbum erat apud Deum, et Deus erat Verbum: hoc erat in principio apud
Deum. Omnia per ipsum facta sunt, et sine ipso factum est nihil 1. Si quae per ipsum facta sunt,
antiqua sunt; quid est ipse, per quem facta sunt? Quid, nisi aeternus, et Patri coaeternus? Sed nos
delapsi in peccatum, pervenimus ad vetustatem. Nostra enim vox est in illo psalmo ubi dicitur cum
gemitu: Inveteravi in omnibus inimicis meis 2. Inveteravit homo per peccatum, innovatur per
gratiam. Omnes ergo qui innovantur in Christo, ut ad vitam aeternam incipiant pertinere, canticum
novum cantant.

1058

