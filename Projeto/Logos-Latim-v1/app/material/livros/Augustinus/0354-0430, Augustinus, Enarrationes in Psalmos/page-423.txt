est idem ipse Christus. Quamvis non habeat iste sensus tantam necessitatem, ut aliud non valeat
accipi: quia et Pater potest intellegi rex virtutum Filii sui dilecti, cui dicit ipse Dilectus: Omnia mea
tua sunt, et tua mea 82. Quod si forte quaeritur utrum Deus Domini Iesu Christi Pater etiam rex dici
possit; nescio utrum quisquam audeat hoc ab eo nomen auferre, ubi Apostolus dicit: Regi autem
saeculorum immortali, invisibili, soli Deo 83. Quia etsi hoc de ipsa Trinitate dictum est, ibi est et
Deus Pater. Si autem non carnaliter intellegimus: Deus, iudicium tuum regi da, et iustitiam tuam
filio regis 84; nescio utrum aliud aliquid dictum est quam, Filio tuo. Rex ergo est et Pater. Unde
versiculus iste psalmi huius: Rex virtutum Dilecti, utroque modo intellegi potest. Cum itaque
dixisset: Dominus dabit verbum evangelizantibus virtute multa; quia ipsa virtus ab eo regitur, eique
militat a quo datur, ipse, inquit, Dominus qui dabit verbum evangelizantibus virtute multa, rex est
virtutum Dilecti.

Domus Dei decor.
16. Deinde sequitur: Dilecti, et speciei domus dividere spolia. Repetitio pertinet ad
commendationem: quamquam istam repetitionem non omnes codices habeant, et eam
diligentiores stella apposita praenotant, quae signa vocantur asterisci; quibus agnosci volunt ea
non esse in interpretatione Septuaginta, sed esse in hebraeo, quae talibus insigniuntur notis. Sed
sive repetatur, sive semel dictum accipiatur quod positum est, Dilecti; sic intellegendum puto quod
sequitur, et speciei domus dividere spolia, ac si diceretur, Dilecti etiam speciei domus dividere
spolia, id est, Dilecti etiam ad dividenda spolia. Speciosam quippe domum, id est Ecclesiam
Christus fecit, dividendo illi spolia; sicut speciosum est corpus distributione membrorum. Spolia
porro dicuntur quae victis hostibus detrahuntur. Hoc quid sit Evangelium nos admonet, ubi legimus:
Nemo intrat in domum fortis, ut vasa eius diripiat, nisi prius alligaverit fortem 85. Alligavit ergo
diabolum Christus spiritalibus vinculis; superando mortem, et super coelos ab inferis ascendendo:
alligavit eum sacramento incarnationis suae, quod nihil in eo reperiens morte dignum, tamen est
permissus occidere; ac sic alligato abstulit tamquam spolia vasa eius 86. Operabatur quippe in filiis
diffidentiae, quorum infidelitate utebatur ad voluntatem suam. Haec vasa Dominus mundans
remissione peccatorum, haec spolia sanctificans hosti erepta prostrato atque alligato, divisit ea
speciei domus suae; alios constituens apostolos, alios prophetas, alios pastores et doctores in opus
ministerii, in aedificationem corporis Christi 87. Sicut enim unum corpus est, et membra multa
habet; omnia autem membra corporis cum sint multa, unum est corpus: sic et Christus. Numquid
omnes apostoli? numquid omnes prophetae? numquid omnes virtutes? numquid omnes dona
habent curationum? numquid omnes linguis loquuntur? numquid omnes interpretantur? Omnia
autem haec operatur unus atque idem Spiritus, dividens propria unicuique prout vult 88. Et haec est
species domus, cui spolia dividuntur; ut amator eius hac pulchritudine accensus exclamet: Domine,
dilexi decorem domus tuae 89.

Domus dei sunt quotquot per gratiam remissionem acceperunt peccatorum.
Utriusque Testamenti consonantia.
17. [v 14.] Iam in eo quod sequitur, se ad ipsa membra, de quibus fit species domus, alloquenda
convertit, dicens: Si dormiatis inter medios cleros, pennae columbae deargentatae, et inter
scapulas eius in viriditate auri. Prius hic quaerendus est ordo verborum quomodo finiatur sententia;
quae utique pendet, cum dicitur: Si dormiatis: deinde quod ait, pennae columbae deargentatae,
utrum singulari numero intellegendum est, huius pennae; an plurali, hae pennae. Sed singularem
numerum graecus excludit, ubi omnino pluraliter hoc positum legitur. Sed adhuc incertum est
utrum, hae pennae; an, o vos pennae, ut ad ipsas pennas loqui videatur. Utrum ergo verbis quae
praecesserunt finiatur ista sententia, ut ordo sit: Dominus dabit verbum evangelizantibus virtute
multa, si dormiatis inter medios cleros, o vos pennae columbae deargentatae: an his quae
sequuntur, ut ordo sit: Si dormiatis inter medios cleros, pennae columbae deargentatae nive
dealbabuntur in Selmon: id est, ipsae pennae dealbabuntur, si dormiatis inter medios cleros: ut illis
hoc dicere intellegatur, qui speciei domus tamquam spolia dividuntur; id est: Si dormiatis inter
medios cleros, o vos qui dividimini speciei domus, per manifestationem Spiritus ad utilitatem, ut alii
quidem detur per Spiritum sermo sapientiae, alii sermo scientiae secundum eumdem Spiritum, alii
fides, alii genera curationum in eodem Spiritu, et cetera 90: si ergo vos dormiatis inter medios
cleros, tunc pennae columbae deargentatae nive dealbabuntur in Selmon. Potest et sic: Si vos,
pennae columbae deargentatae, dormiatis inter medios cleros, nive dealbabuntur in Selmon, ut
subintellegantur homines, qui per gratiam remissionem accipiunt peccatorum. Unde etiam de ipsa
Ecclesia dicitur in Cantico canticorum: Quae est ista quae ascendit dealbata? 91 Promissio quippe
Dei tenetur, per Prophetam dicentis: Si fuerint peccata vestra tamquam phoenicium, sicut nivem
dealbabo 92? Potest et sic intellegi, ut in eo quod dictum est, pennae columbae deargentatae,

423

