pedibus vestris; invenimus non absurde dici potuisse. Quamvis enim ipsi excuterent, se ipsos
excutiebant. Hoc dico: qui excutit, aut se excutit, aut aliquid aliud: si aliquid aliud excutiat,
excutiens est, excussus non est; si autem se excutiat, et excutiens est et excussus. Intendite; hoc
planius dicam, si potuero. Si aliud excutiat, excutiens est, non excussus; si ab alio excutiatur,
excussus est, non excutiens: si autem excutiat seipsum, excutiens est, quia excutit se; et excussus,
quia excutitur a se. Quaeritur ergo quos excusserint Apostoli? Utique seipsos: a pedibus enim suis
pulverem excusserunt. Sed ait aliquis: Non se excusserunt, sed pulverem. Hoc plane calumniose
dicitur. Duobus enim modis dicimus aliquid excuti; sive illud quod inde excutitur, sive illud unde
excutitur. Nam et: Excussus est pulvis, dicimus; et, excussa est vestis. Tenent aliqui et excutiunt
vestem, et exsilit inde pulvis qui inhaeserat. Quid dicis de pulvere? Excussus est pulvis. Quid dicis
de veste? Excussa est vestis. Si ergo et quod inde excutiendo exsiliit, et illud unde exsiliit quod
inhaeserat, excussum dicitur; et pulvis excussus est, et Apostoli excussi sunt. Quare ergo non
dicantur filii excussorum filii Apostolorum?

Prophetia antea involuta, accedente diligentia et excussa et aperta est.
11. Sed est alia sententia quam praetermittere non debemus. Ideo enim forte obscurius positum
est, ut multos intellectus generet, et ditiores discedant homines, quia clausum invenerunt quod
multis modis aperiretur, quam si uno modo apertum invenirent. Dicimus excuti etiam aliquid, ut
exeat inde quod forte absconditum est. Aliter enim dicimus excuti vestem, ut excutiant inde
pulverem; et aliter dicimus excuti saccum, ut illud quod intus latebat, exeat. Ergo intellego, fratres,
quantum possum, filios excussorum fortasse ipsos Apostolos dictos, filios Prophetarum. Prophetae
enim clausa sacramenta et operta continebant: excussi sunt, ut inde manifesta procederent. Puta
ergo prophetam dixisse, sicut et dixit: Agnovit bos possessorem suum, et asinus praesepe domini
sui; Israel autem me non cognovit 40. Hoc mihi interim ad praesens occurrit, quod de propheta
dicerem: si aliud occurrisset, hoc dixissem. Hoc autem audiens homo, si asinum et bovem, et
pecora et iumenta quae videt, cogitaverit; nescio quid intus tamquam in involucro positum
forinsecus pertractabit; quid ibi sit nescit. Asinus et bos aliquid significant. Quid ergo dicitur homini
iam pronuntiare volenti? Exspecta; clausum est quod tangis, excute involucrum: Propheta nescio
quid illis velaminibus nominum texit; et nescio quem asinum, nescio quem bovem significat. Nam
asinus in figura populi Dei, iumentum Dei est, portans sessorem Dominum ne erret in via: et bos ille
de quo dicit Apostolus: Bovi trituranti os non infrenabis. Numquid de bobus pertinet ad Deum? Dixit.
Sed propter nos Scriptura dicit 41. Omnis ergo qui praedicat verbum Dei, monet, obiurgat, terret;
triturat aream, et bovis implet officium. Veniebat bos de gente Iudaeorum; inde enim praedicatores
Apostoli: veniebat et asinus de gente praeputii, id est a Gentibus. Venit enim ut portaret Dominum:
et ideo in asino sedit Dominus, qui nunquam portaverat hominem; quoniam ad Gentes Lex non erat
missa, nec Prophetae. Ergo quia Dominus noster Iesus Christus cibaria nostra voluit esse, et
propterea natus in praesepio collocatus est: Cognovit bos possessorem suum, et asinus praesepe
Domini sui 42. Sed numquid ista exirent, nisi saccus excuteretur? Nisi prophetia involuta, accedente
diligentia discuteretur, numquid operta exirent ad nos? Omnia ergo ista clausa erant, antequam
veniret Dominus. Venit Dominus et excussit illa clausa, et manifestata sunt; excussi sunt Prophetae,
et generati sunt Apostoli. Quia ergo excussis Prophetis generati sunt, Apostoli filii sunt excussorum.
Ipsi in manu potentis positi tamquam sagittae, pervenerunt usque in fines terrae. Unde dici habet in
fine: Ecce haereditas Domini, filii, merces fructus ventris. Quia ideo de finibus terrae colligitur ista
haereditas: quia: Sicut sagittae in manu potentis, sic filii excussorum; id est, filii Prophetarum
Apostoli fuerunt quasi sagittae in manu potentis. Si potens ille, potenter excussit; si potenter
excussit, usque in fines terrae pervenerunt quos excussit.

Quae non pereunt bona desideremus.
12. [v. 5.] Beatus homo qui implevit desiderium suum ex eis. Eia, fratres mei, quis replet
desiderium suum ex eis? Qui non amat saeculum. Qui desiderio saeculi plenus est, non est quo
intret quod illi praedicaverunt. Funde quod portas, et capax fiere ad id quod non habes. Id est,
desideras divitias; non potes implere ex eis desiderium tuum: desideras honores in terra, desideras
ea quae etiam iumentis donavit Deus, hoc est voluptatem temporalem, et salutem corporis, et talia;
non ex eis implebis desiderium tuum. Si autem sic desideras, quomodo cervus desiderat ad fontes
aquarum 43; si dicis: Desiderat et deficit anima mea in atria Domini 44: imples desiderium tuum ex
eis; non quia iam illi possunt tale desiderium implere, sed tales imitando venis ad eum qui implevit
desiderium ipsorum.

Dei domus et civitas Ecclesia; Christus eius porta.
904

