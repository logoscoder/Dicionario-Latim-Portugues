subito de silva, de deserto, de remotissimis et arduis montibus ad Ecclesiam, et hanc vocem habent
plerique et pene omnes eorum, ut videamus vere intus docentem Deum: impletur Scriptura
prophetica qua dictum est: Erunt omnes docibiles Deo 63. Quid desideratis, dicimus illis? Et illi:
Videre gloriam Dei. Omnes enim peccaverunt, et egent gloria Dei 64. Credunt, consecrantur, clericos
sibi ordinari exigunt. Nonne impletur: Et in servis suis advocabitur?

Idola exprobranda et irridenda.
23. [vv 15-17.] Denique post istam totam dispositionem et dispensationem, convertit se Spiritus
Dei ad exprobranda et irridenda idola, quae iam irridentur a cultoribus suis: Idola Gentium
argentum et aurum. Ista omnia Deo faciente, qui in coelo et in terra omnia quaecumque voluit fecit,
qui iudicavit plebem suam, et in servis suis advocabitur; quid restat figmentum, nisi ridendum, non
adorandum? Idola Gentium dicturus erat fortasse, ut contemneremus ista omnia; dicturus erat idola
Gentium, lapides et ligna, gypsum et testam? Non haec dico; vilis materia est: illud quod valde
amant, vel quod valde honorant dico: Idola Gentium argentum et aurum. Certe aurum est, certe
argentum est; numquid quia lucet argentum, lucet aurum, ideo oculos habent et vident? Sic,
quomodo argentum est, quomodo aurum est, utile forte avaro, non religioso; imo vero nec avaro
utile, sed utile bene utenti, et per eius erogationem coelestem thesaurum acquirenti: tamen nunc
cum ista insensata sint, quid facitis homines de argento et auro deos? Quos deos facitis, nonne
videtis quod non videant 65? Oculos habent, et non videbunt; aures habent, et non audient; nares
habent, et non odorabunt; os habent, et non loquentur; manus habent, et non operabuntur; pedes
habent, et non ambulabunt. Omnia ista artifex, faber argentarius, aurifex facere potuit, et oculos, et
aures, et nares, et os, et manus, et pedes; sed nec lucem oculis, nec auditum auribus, nec vocem
ori, nec sensum naribus, nec motum manibus, nec iter pedibus dare potuit.

De sanguine occisorum quot Christi testes exsurrexerunt!
24. [v 18.] O homo, rides iam procul dubio quod fecisti, si a quo factus es agnovisti. De illis autem
qui non agnoverunt, quid dicitur? Similes illis sint omnes qui faciunt ea, et omnes qui confidunt in
illis. Et creditis, fratres, exprimi in eis quamdam similitudinem idolorum, non quidem in carne
eorum, sed in interiore homine eorum. Nam aures habent, et non audiunt: ad illos quippe clamat
Deus: Qui habet aures audiendi, audiat 66. Oculos habent, et non vident: habent enim oculos
corporis, sed non habent oculos fidei. Denique impletur haec prophetia per omnes gentes: videte
quomodo dictum sit per prophetam. Nihil allegoricum, nihil figuratum commemoro: propriam,
expressam, simplicem, manifestam audite prophetiam praedictam, videte completam. Praevaluit,
inquit: Dominus adversus eos; propheta dicit Sophonias. Adversus repugnantes, adversus
rebellantes, et de occisione fidelium martyres facientes, sed tamen nescientes; Praevaluit Dominus
adversus eos 67. Et quomodo praevaluit? In Ecclesia sua videmus quia praevaluit adversus eos.
Volebant paucos Christianos exstinguere, occidere; sanguinem fuderunt: de sanguine occisorum
tanti exsurrexerunt, a quibus illi interfectores martyrum superarentur. Tamen et modo quaerunt ubi
abscondant idola sua, qui primo Christianos propter idola trucidabant. Nonne praevaluit adversus
eos Dominus? Vide si facit quod sequitur: Praevaluit Dominus adversus eos. Et quid fecit?
Exterminavit omnes deos Gentium terrae; et adorabunt eum unusquisque de loco suo, omnes
insulae gentium. Quid est hoc? Nonne praedictum erat? nonne completum est? nonne ut legitur, sic
videtur? Et illi qui remanserunt, oculos habent, et non vident; nares habent, et non odorant. Non
sentiunt illum odorem: Christi bonus odor sumus, sicut dicit Apostolus, in omni loco 68. Quid
prodest, quia nares habent, et non odorant tam suavem odorem Christi? Vere in illis factum est, et
vere de illis dictum est: Similes illis sint omnes qui faciunt ea, et omnes qui confidunt in eis.

Vere magna domus Israel.
25. [vv 19.20.] Sed quotidie credunt per miracula Christi Domini, quotidie aperiuntur oculi
caecorum et aures surdorum, inspirantur nares insensatorum, dissolvuntur ora mutorum,
constringuntur manus paralyticorum, corriguntur pedes claudorum, de lapidibus istis excitantur filii
Abrahae 69: quibus omnibus iam dicatur: Domus Israel, benedicite Dominum. Omnes filii Abrahae; et
si de lapidibus istis suscitantur filii Abrahae, manifestum est quia illi sunt magis domus Israel, qui
pertinent ad domum Israel, qui pertinent ad semen Abrahae, non carne, sed fide: Domus Israel,
benedicite Dominum. Sed fac de domo illa dici, et populum Israel vocari; crediderunt inde Apostoli
et millia circumcisorum. Domus Israel, benedicite Dominum; Domus Aaron, benedicite Dominum;
Domus Levi, benedicite Dominum. Benedicite populi Dominum, hoc est, domus Israel generaliter;

949

