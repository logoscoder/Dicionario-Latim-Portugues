libri, opera sunt digitorum Dei; sancto etenim Spiritu in sanctis operante, confecti sunt - nam qui
gloriam suam potius quam salutem hominum attenderunt, sine Spiritu sancto locuti sunt, in quo
sunt viscera misericordiae Dei.
9. Quoniam videbo coelos, opera digitorum tuorum, lunam et stellas quas tu fundasti. Luna et
stellae in coelis sunt fundatae: quia et universalis Ecclesia in cuius saepe significatione luna ponitur,
et particulatim per loca singula Ecclesiae quas nomine stellarum insinuatas arbitror, in eisdem
Scripturis collocatae sunt, quas coelorum vocabulo positas credimus. Cur autem luna recte
significet Ecclesiam, opportunius in alio psalmo considerabitur, ubi dictum est: Peccatores
intenderunt arcum, ut sagittent in obscura luna rectos corde 16.

De homine et de filio hominis.
10. [v 5.] Quid est homo, quia memor es eius; aut filius hominis, quoniam tu visitas eum? Quid inter
hominem et filium hominis distet, quaeri potest; si enim nihil distaret, non ita poneretur, homo, aut
filius hominis, per disiunctionem. Nam si ita scriptum esset: Quid est homo quia memor es eius, et
filius hominis quoniam visitas eum: repetitum videretur quod dictum est, homo; nunc vero cum
sonat, homo, aut filius hominis, manifestior insinuatur distantia. Hoc sane retinendum est, quia
omnis filius hominis homo, quamvis non omnis homo filius hominis possit intellegi: Adam quippe
homo, sed non filius hominis. Quapropter hinc iam licet attendere atque discernere, quid hoc in loco
inter hominem et filium hominis distet: ut qui portant imaginem terreni hominis, qui non est filius
hominis, hominum nomine significentur; qui autem portant imaginem coelestis hominis 17, filii
hominum potius appellentur. Ille enim et vetus homo dicitur, iste autem novus 18: sed novus ex
vetere nascitur, quoniam spiritalis regeneratio mutatione vitae terrenae atque saecularis inchoatur;
et ideo iste filius hominis nuncupatur. Homo igitur hoc loco est terrenus, filius autem hominis
coelestis: et ille longe seiunctus a Deo, hic autem praesens Deo: et propterea illius memor est,
tamquam in longinquo positi; hunc vero visitat, quem praesens illustrat vultu suo: Longe est enim a
peccatoribus salus 19, et: Signatum est in nobis lumen vultus tui, Domine 20. Sic in alio psalmo
homines iumentis associatos, non per praesentem interiorem illuminationem, sed per
multiplicationem misericordiae Dei qua eius bonitas usque ad infima intenditur, salvos fieri dicit
cum ipsis iumentis; quoniam carnalium hominum salus carnalis est, tamquam pecorum. Filios
autem hominum seiungens ab eis quos homines pecudibus iunxit, longe sublimiori modo, ipsius
veritatis illustratione, et quadam vitalis fontis inundatione, beatos fieri praedicat. Sic enim dicit:
Homines et iumenta salvos facies, Domine; sicut multiplicata est misericordia tua, Deus. Filii autem
hominum in protectione alarum tuarum sperabunt. Inebriabuntur ab ubertate domus tuae, et
torrente deliciarum tuarum potabis eos. Quoniam apud te est fons vitae, et in lumine tuo videbimus
lumen. Praetende misericordiam tuam scientibus te 21. Memor est igitur hominis per
multiplicationem misericordiae, sicut iumentorum; quia multiplicata misericordia etiam ad longe
positos pervenit: visitat vero filium hominis, cui sub protectione alarum suarum posito praetendit
misericordiam, et in lumine suo lumen praebet, et eum deliciis suis potat, et inebriat ubertate
domus suae, ad obliviscendas aerumnas et errores praeteritae conversationis. Hunc filium hominis,
id est hominem novum, poenitentia veteris parturit cum dolore et gemitu. Iste quamvis novus,
tamen adhuc carnalis dicitur, cum lacte nutritur: Non potui vobis loqui quasi spiritalibus, sed quasi
carnalibus, inquit Apostolus; et ut ostenderet iam regeneratos: Tamquam parvulis, ait, in Christo,
lac vobis potum dedi, non cibum. Iste cum relabitur, quod saepe accidit, ad veterem vitam, cum
exprobratione audit quod homo sit: Nonne homines estis, inquit, et secundum hominem
ambulatis 22.
11. [vv 6.7.] Filius igitur hominis primo visitatus est in ipso homine Dominico, nato ex Maria virgine.
De quo propter ipsam infirmitatem carnis, quam Sapientia Dei gestare dignata est, et passionis
humilitatem recte dicitur: Minuisti eum paulo minus ab Angelis. Sed additur illa clarificatio qua
resurgens ascendit in coelum: Gloria, inquit, et honore coronasti eum; et constituisti eum super
opera manuum tuarum. Quandoquidem et Angeli sunt opera manuum Dei, etiam super Angelos
constitutum accipimus unigenitum Filium, quem minutum paulo minus ab Angelis per humilitatem
carnalis generationis atque passionis audimus et credimus.

De Christi excellentia.
12. [vv 8.9.] Omnia, inquit, subiecisti sub pedibus eius. Nihil excipit, cum dicit omnia. Et ne aliter
liceret intellegi, sic Apostolus credi iubet, cum dicit, excepto eo qui ei subiecit omnia 23; et hoc ipso
huius psalmi testimonio utitur ad Hebraeos 24, cum ita vult omnia intellegi esse subiecta Domino

27

