Prophetae omnia de illis mala dixerunt. Ecce et iste quem portamus, David transiit viam; audistis
quid de illis dixit: Dominus iustus concidet cervices peccatorum. Confundantur, et avertantur
retrorsum, omnes qui oderunt Sion. Fiant sicut fenum tectorum, quod priusquam evellatur aruit.
Non replevit manum suam messor, et sinum suum qui manipulos colligit. Haec de illis dixit. Non
ergo supra illos iste transiens benedixit, et impletum est etiam per illum, quod ipse dixit: Et non
dixerunt transeuntes viam: Benediximus vos in nomine Domini. Et isti transeuntes sive Prophetae,
sive Patriarchae, sive Apostoli, quicumque transierunt, si bene vivimus, fratres, benedixerunt nos in
nomine Domini. Quando me, inquis, benedixit Paulus? quando me benedixit Petrus? Attende in
Scripturis, vide si bene vivis, et vide ibi benedictum te fuisse. Omnes bene viventes benedixerunt.
Et quomodo benedixerunt? In nomine Domini; non in nomine suo, sicut haeretici. Qui enim dicunt:
Quod nos damus, hoc est sanctum; in nomine suo volunt benedicere, non in nomine Domini. Qui
autem dicunt: Non sanctificat nisi Deus, nec quisquam est bonus nisi dono Dei; ipsi in nomine
Domini benedicunt, nos in nomine suo: quia amici sunt sponsi, nolunt esse adulteri sponsae 29.

187 IN PSALMUM 129
ENARRATIO
Sermo ad plebem

Dominus Iesus Christus hominem de profundo peccatorum excitavit.
1. [vv. 1-3.] Quoniam vos non solum oculis corporis, sed etiam corde vigilare praesumimus,
intellegenter nos cantare oportet: De profundis clamavi ad te, Domine; Domine, exaudi vocem
meam. Etenim vox haec ascendentis est, pertinens ad canticum graduum. Debet itaque
unusquisque nostrum videre in quo profundo sit, de quo clamet ad Dominum. Clamavit de profundo
Ionas, de ventre ceti 1. Erat non solum sub fluctibus, verum etiam in visceribus belluae; nec tamen
illud corpus et illi fluctus intercluserunt orationem ne perveniret ad Deum, et venter bestiae non
potuit tenere vocem deprecantis. Penetravit omnia, disrupit omnia, pervenit ad aures Dei: si tamen
dicendum est quia disruptis omnibus pervenit ad aures Dei, quando aures Dei in corde precantis
erant. Ubi enim Deum praesentem non habet, cuius fidelis est vox? Verumtamen et nos debemus
intellegere de quo profundo clamemus ad Dominum. Profundum enim nobis est vita ista mortalis.
Quisquis se in profundo intellexerit, clamat, gemit, suspirat, donec de profundo eruatur, et veniat
ad eum qui super omnes abyssos sedet et super Cherubim, super omnia quae creavit, non solum
corporalia, sed etiam spiritalia; donec ad eum veniat anima, donec ab illo liberetur imago ipsius,
quod est homo, quae in hoc profundo tamquam assiduis fluctibus exagitata, detrita est: et nisi
renovetur et reparetur a Deo, qui illam impressit quando formavit hominem (Idoneus potuit esse
homo ad casum suum; non est idoneus ad resurrectionem suam), semper in profundo est; nisi
liberetur, ut dixi, semper in profundo est. Sed cum de profundo clamat, surgit de profundo, et ipse
clamor non eum permittit multum in imo esse. Valde enim in profundo sunt, qui nec clamant de
profundo. Dicit Scriptura: Peccator, cum venerit in profundum malorum, contemnit 2. Iam videte,
fratres, quale profundum sit, ubi contemnitur Deus. Cum quisque viderit se quotidianis peccatis
obrutum, acervis quibusdam et molibus quibusdam iniquitatum premi, si dictum illi fuerit ut Deum
roget, irridet. Quibus modis? Primo dicit: Si Deo displicerent facinora, ego viverem? Si curaret Deus
res humanas, ad tanta scelera quae feci, non solum viverem, sed et bene mihi esset? Solet enim
hoc illis evenire, qui multum in profundo sunt, et prosperantur in iniquitatibus suis: et tanto magis
in profundo merguntur, quanto magis videntur esse felices; fallax enim felicitas, ipsa maior est
infelicitas. Deinde et hoc solent homines dicere: Iam quoniam multa feci et damnatio imminet, hoc
perdo, quod non facio quidquid possum; et: Ex hoc perdor, cur non facio quidquid possum?
Quomodo solent desperati latrones dicere: Sic me occisurus est iudex pro decem homicidiis,
quomodo pro quinque, quomodo pro uno; quare non iam quidquid mihi occurrerit facio? Hoc est:
Peccator, cum venerit in profundum malorum, contemnit. Sed Dominus Iesus Christus qui nec
profunda nostra contempsit, qui usque ad istam vitam venire dignatus est, promittens remissionem
omnium peccatorum; etiam de profundo excitavit hominem, ut clamaret de profundo sub molibus
peccatorum, et perveniret vox peccatoris ad Deum: unde clamantis, nisi de profundo malorum?

Omnium cor de misericordia Dei praesumat.
2. Et videte quia vox peccatoris clamat de profundo: De profundis clamavi ad te, Domine; Domine,
exaudi vocem meam. Fiant aures tuae intendentes in vocem deprecationis meae. Unde clamat? De
profundo. Quis est ergo qui clamat? Peccator. Et qua spe clamat? Quia qui venit solvere peccata,

916

