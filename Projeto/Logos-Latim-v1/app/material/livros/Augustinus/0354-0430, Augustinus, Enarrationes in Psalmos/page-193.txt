Dei doces 50: quando illum tentare voluerunt, utrum solvendum esset tributum Caesari, quando illos
convicit ore ipsorum, amici videri volebant: sed non illi erat opus ut quisquam ei testimonium
perhiberet de homine; ipse enim sciebat quid esset in homine 51: adeo ut cum amica verba
dixissent, responderet eis: Quid me, inquit, tentatis hypocritae? 52 Ergo Amici mei et proximi mei
adversum me appropinquaverunt, et steterunt: et proximi a longe steterunt. Nostis quid dixi.
Proximos dixi qui appropinquaverunt, et tamen a longe steterunt. Appropinquaverunt enim corpore,
sed longe steterunt corde. Qui tam propinqui corpore, quam qui in crucem levaverunt? Qui tam
longe corde, quam qui blasphemaverunt? Audite istam longinquitatem ab Isaia propheta, videte
istam propinquitatem et longinquitatem: Populus hic labiis me honorat: ecce propinquat corpore:
Cor autem eorum longe est a me 53. Iidem propinqui, iidem longinqui: propinqui labiis, longinqui
corde. Verumtamen quia longe steterunt timentes Apostoli, absolutius et planius de illis accipimus,
ut alios propinquasse, alios longe stetisse intellegamus: quandoquidem et Petrus qui audacius
secutus fuerat, ita adhuc longe erat, ut interrogatus et perturbatus, ter negaret Dominum, cum quo
se moriturum esse promiserat 54. Qui postea ex longinquo ut propinquus fieret, audivit post
resurrectionem: Amas me? et dicebat: Amo 55. Et dicendo propinquabat, qui negando longe factus
erat, donec trina voce amoris, solveret trinam vocem negationis. Et proximi mei a longe steterunt.

Enarrantur passiones Domini.
18. [v 13.] Et vim faciebant qui quaerebant animam meam. Iam manifestum est qui quaerebant
animam ipsius: qui non habebant animam eius, quia non erant in corpore eius. Qui quaerebant
animam eius, longe erant ab anima eius: sed quaerebant ut occiderent eam. Quaeritur enim anima
eius et bene. Nam alio loco arguit quosdam dicens: Et non est qui requirat animam meam 56. Arguit
quosdam non quaerentes animam eius, et rursus arguit alios quaerentes animam eius. Quis est qui
quaerit bene animam ipsius? Qui eius passiones imitatur. Qui sunt qui quaerebant male animam
eius? Qui ei vim faciebant, et crucifigebant eum.
19. Sequitur: Qui quaerebant mala mea, locuti sunt vanitatem. Quid est: Qui quaerebant mala
mea? Multa quaerebant, et non inveniebant. Forte hoc dixerit: Quaerebant crimina mea.
Quaesierunt enim quae in illum dicerent, et non inveniebant 57. Quaerebant enim mala de bono,
quaerebant scelera de innocente: quando invenirent in eo qui nullum peccatum habebat? Sed quia
peccata quaerebant in eo qui nullum peccatum habebat, restabat ut fingerent quod non
inveniebant. Ideo: Qui quaerebant mala mea, locuti sunt vanitatem, non veritatem. Et dolum tota
die meditabantur: hoc est, fallaciam sine cessatione meditabantur. Nostis quanta falsa testimonia
dicta sunt in Dominum, antequam pateretur. Nostis quanta falsa testimonia dicta sunt, etiam cum
resurrexisset. Nam illi milites custodes sepulcri, de quibus Isaias dixit: Ponam malos pro sepultura
eius 58 (mali enim erant, et veritatem dicere noluerunt, et corrupti mendacium seminaverunt):
attendite qualem vanitatem locuti sunt. Interrogati sunt etiam ipsi, et dixerunt: Cum dormiremus,
venerunt discipuli eius, et abstulerunt eum 59. Hoc est loqui vanitatem. Si enim dormiebant, unde
sciebant quod gestum erat?

Cum magna humilitate iudicatus, cum magna potentia iudicaturus.
20. [vv 14.15.] Ergo ait: Ego autem velut surdus non audiebam. Qui ad ea quae audiebat non
respondebat, tamquam non audiebat. Ego autem velut surdus non audiebam: et sicut mutus non
aperiens os suum. Et repetit eadem: Et factus sum sicut homo non audiens, et non habens in ore
suo argutiones. Quasi non esset quod illis diceret, quasi non esset unde illos argueret. Nonne iam
antea multa increpaverat, multa dixerat, et dixerat: Vae vobis, Scribae et Pharisaei, hypocritae 60,
et multa talia? Tamen quando passus est, nihil horum dixit: non quia non habebat quod diceret, sed
exspectabat ut complerent illi omnia, et implerentur omnes prophetiae de illo, de quo dictum erat:
Et sicut ovis coram tondente se sine voce, non aperuit os suum 61. Oportebat ergo ut taceret in
passione, non taciturus in iudicio. Iudicandus enim venerat, qui postea iudicaturus veniret: et ideo
cum magna potestate iudicaturus, quia cum magna humilitate iudicatus.

Nullus timor ubi bona conscientia.
21. [v 16.] Quoniam in te, Domine, speravi; tu exaudies, Domine, Deus meus. Tamquam si ei
diceretur: Quare non aperuisti os tuum? quare non dixisti: Parcite? quare non in cruce pendens
iniquos arguisti? Sequitur et dicit: Quoniam in te, Domine, speravi; tu exaudies, Domine, Deus
meus. Monuit te quid facias, si forte occurrerit tribulatio. Quaeris enim te defendere, et forte nemo
accipit defensionem tuam. Iam tu perturbaris, quasi perdideris causam tuam, quia nullius habes

193

