pepercit, neque tibi parcet 27. Attende ergo ramos fractos, et te insertum: noli extolli super ramos
fractos; sed magis dicito Deo: Quam metuenda sunt opera tua! Fratres, si adversus Iudaeos olim
praecisos de radice Patriarcharum extollere nos non debemus, sed timere potius, et dicere Deo:
Quam timenda sunt opera tua! quanto minus non nos debemus extollere adversus recentia vulnera
praecisionum? Praecisi sunt ante Iudaei, insertae sunt Gentes; de ipsa insertione praecisi sunt
haeretici; sed neque contra illos nos extollere debemus, ne forte praecidi mereatur, quem delectat
insultare praecisis. Fratres mei, qualiscumque episcopi vox sonuit vobis, rogamus vos ut caveatis:
quicumque in Ecclesia estis, nolite insultare eis qui non sunt intus; sed orate potius ut et ipsi intus
sint. Potens est enim Deus iterum inserere illos 28. De ipsis Iudaeis dixit hoc Apostolus; et factum
est in eis. Resurrexit Dominus, et multi crediderunt: non intellexerunt cum crucifigerent; tamen
postea crediderunt in eum, et donatum est eis tam magnum delictum. Fusus Domini sanguis
donatus est homicidis, ut non dicam deicidis; quia si cognovissent, nunquam Dominum gloriae
crucifixissent. Modo homicidis donatus est fusus sanguis innocentis; et ipsum sanguinem quem per
insaniam fuderunt, per gratiam biberunt. Dicite ergo Deo: Quam timenda sunt opera tua! Unde
timenda? Quia caecitas ex parte Israel facta est, ut plenitudo Gentium intraret 29. O Gentium
plenitudo, dic Deo: Quam timenda sunt opera tua! et sic gaude ut contremiscas; noli extolli super
ramos praecisos. Dicite Deo: Quam timenda sunt opera tua!

Signum potentissimum et Christo proprium, resurrectio.
6. In multitudine potentiae tuae mentientur tibi inimici tui. Ad hoc tibi, inquit, mentientur inimici tui,
ut multa sit potentia tua. Quid est hoc? Intentius audite. Potentia Domini nostri Iesu Christi maxime
apparuit in resurrectione, unde psalmus iste titulum accepit. Et resurgens apparuit discipulis suis.
Non apparuit inimicis suis, sed discipulis suis 30. Crucifixus apparuit omnibus; resurgens fidelibus: ut
etiam postea qui vellet crederet, et credenti resurrectio promitteretur. Multi sancti multa miracula
fecerunt; nullus ipsorum mortuus resurrexit: quia et qui ab eis resuscitati sunt, morituri resuscitati
sunt. Intendat Caritas Vestra. Commendans Dominus opera sua dixit: Operibus credite, si mihi non
vultis credere 31. Et commendantur etiam praeterita opera Prophetarum; et si non eadem, tamen
multa eadem, multa eiusdem potentiae. Ambulavit Dominus super mare, iussit et Petrum 32.
Numquid non ibi erat ipse Dominus, quando se divisit mare, ut Moyses cum populo Israel
transiret 33? Idem Dominus illa faciebat. Qui fecit ista per carnem suam, ipse illa faciebat per
carnem servorum suorum. Illud tamen per servos suos non fecit (nam ipse omnia faciebat), ut
aliquis ipsorum mortuus esset, et resurgeret in vitam aeternam. Quia ergo possent dicere Iudaei,
cum miracula faceret Dominus: Fecit haec et Moyses, fecit Elias, fecit Elisaeus: possent sibi ista
dicere, quia et illi mortuos resuscitaverunt, et multa miracula fecerunt: propterea cum ab illo
signum peteretur; proprium signum commendans quod in se solo futurum erat, ait: Generatio ista
prava et amaricans signum quaerit; et signum non dabitur ei, nisi signum Ionae prophetae. Sicut
enim fuit Ionas in ventre ceti tribus diebus, et tribus noctibus; sic erit et filius hominis in corde
terrae tribus diebus, et tribus noctibus 34. Quomodo fuit Ionas in ventre ceti? Nonne ut postea vivus
evomeretur? Hoc fuit infernus Domino, quod Ionae cetus. Hoc signum proprium commendavit; hoc
est potentissimum. Potentius est revixisse mortuum, quam non fuisse mortuum. Magnitudo
potentiae Domini secundum quod homo factus est, in virtute resurrectionis apparet. Hanc
commendat Apostolus, cum dicit: Non habens meam iustitiam quae ex Lege est; sed eam quae est
per fidem Christi, quae est ex Deo iustitia in fide, ad cognoscendum eum, et virtutem resurrectionis
eius 35. Sic commendatur et alio loco: Et si crucifixus est ex infirmitate, sed vivit in virtute Dei 36.
Cum ergo ista magna potentia Domini in resurrectione intellegatur, unde titulum psalmus iste
accepit; quid sibi vult: In multitudine potentiae tuae mentientur tibi inimici tui, nisi ut sic intellegas:
Ideo tibi mentientur inimici tui ut crucifigaris; ideo crucifigeris ut resurgas? Mendacium ergo illorum
ad commendandam multam potentiam tuam valebit. Quare solent inimici mentiri? Ut potentiam
cuiusque minuant de quo mentiuntur. Tibi, inquit, contra accidit. Nam minus appareret potentia tua,
si tibi illi non mentirentur.

Christo resurgente, invidi et mendaces confunduntur.
7. Attendite et ipsum mendacium falsorum testium in Evangelio, et videte quia de resurrectione
est. Cum enim Domino dictum esset: Quod signum ostendis nobis, quia ista facis? 37 excepto eo
quod dixerat de Iona, per aliam similitudinem hoc ipsum item dixit, ut noveritis hoc proprium
signum maxime commendatum: Solvite templum, inquit, hoc; et in tribus diebus excitabo illud. Et
illi dixerunt: Quadraginta et sex annis aedificatum est templum hoc; et tu in triduo excitabis illud?
Et evangelista, quid illud esset exponens: Hoc autem, inquit, dicebat Iesus de templo corporis sui 38.
Ecce hanc potentiam suam hominibus se demonstraturum dicebat, unde similitudinem de templo
dederat, propter carnem suam quod erat templum latentis intus divinitatis. Unde Iudaei templum

406

