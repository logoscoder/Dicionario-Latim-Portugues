6. [v 166.] Exspectabam, inquit, salutare tuum; Domine, et mandata tua dilexi. Quid enim iustis
profuisset antiquis Dei dilexisse mandata, nisi eos Christus qui est Dei salutare, liberasset; cuius
etiam spiritu impertito mandata Dei diligere potuerunt? Si ergo exspectabant salutare Dei, qui
mandata eius dilexerunt; quanto magis necessarius erat Iesus, hoc est salutare Dei, salvis faciendis
eis qui mandata eius non dilexerunt? Potest ista etiam sanctis istorum temporum, ex quo gratia
revelata Evangelium praedicatur, congruere prophetia: exspectant enim Christum qui mandata Dei
diligunt, ut cum Christus apparuerit vita nostra, tunc et nos appareamus cum illo in gloria 15.
7. [vv 167.168.] Custodivit, inquit, anima mea testimonia tua, et dilexi ea valde: vel, sicut nonnulli
codices habent, dilexit, ut subaudiatur, anima mea. Custodiuntur testimonia Dei, dum non
negantur. Hoc est martyrum officium, quia testimonia graece martyria nuncupantur. Sed quia pro
testimoniis Dei etiam flammis concremari sine caritate nihil prodest 16, ideo addidit: Et dilexi ea
valde. Supra autem dixerat: Mandata tua dilexi; deinde sequenti versu: Testimonia tua, et
custodivi, et dilexi: postea: Et mandata tua, et testimonia tua custodivi; ait enim: Custodivi
mandata tua et testimonia tua. Qui enim diligit, ipsa veraciter libenterque custodit. Plerumque
autem dum mandata Dei custodiuntur, fiunt inimici contra quorum voluntatem custodiuntur: tunc
vero fortiter et testimonia custodienda sunt, ne persequentibus inimicis negentur.

Propitio et adiuvante Deo divina servantur mandata.
8. Cum ergo se iste utrumque fecisse dixisset: Deo tribuit unde fecit, adiungendo atque dicendo:
Quia omnes viae meae in conspectu tuo, Domine. Ideo, inquit, custodivi mandata tua et testimonia
tua; quia omnes viae meae in conspectu tuo. Tamquam diceret: Si avertisses a me faciem tuam,
fierem conturbatus, nec tua mandata et testimonia custodirem. Custodivi ergo, quia omnes viae
meae in conspectu tuo. Propitio quippe et adiuvante conspectu, voluit intellegi Deum videre vias
suas; sicut oravit qui dixit: Ne avertas faciem tuam a me 17. Nam utique facies Domini est et super
facientes mala, sed ut perdat de terra memoriam eorum 18. Non sic profecto iste dixit vias suas ab
illo videri; sed sicut novit Dominus vias iustorum 19, et sicut ait Moysi: Scio te prae omnibus 20. Nam
si hoc cum non adiuvaret gradientem, quod eius viae sunt in conspectu Dei, non diceret ideo se
custodisse mandata et testimonia eius, quia omnes viae suae sunt in conspectu Domini. Novit enim
audire: Servite Domino in timore, et exsultate ei cum tremore: apprehendite disciplinam, nequando
irascatur Dominus, et pereatis de via iusta 21: quia nisi in conspectu Domini esset, via iusta non
esset. Nam hunc timorem et tremorem apostolus etiam Paulus imponit eis quibus dicit: Cum timore
et tremore vestram ipsorum salutem operamini 22: et cur hoc dixerit aperiens: Deus est enim,
inquit, qui operatur in vobis et velle et operari, pro bona voluntate 23. Ad hoc sunt ergo in conspectu
Domini viae iustorum, ut dirigat gressus eorum, quoniam ipsae sunt viae de quibus scriptum est in
Proverbiis: Vias autem quae a dextris sunt, novit Dominus: perversae autem sunt, inquit, quae a
sinistris 24: ut intellegeremus quod eas non noverit Dominus, propter quod perversis dicturus est:
Non novi vos 25. Porro ut ostenderet quo fructu vias quae a dextris sunt, id est iustorum, noverit
Dominus, continuo subiecit: Ipse enim rectos faciet gressus tuos, et itinera tua in pace producet 26.
Ecce quare ait etiam iste: Custodivi mandata tua et testimonia tua. Et velut quaereremus hoc unde
potuerit: Quia omnes, inquit, viae meae in conspectu tuo, Domine.

176 IN EUMDEM PSALMUM 118
Sermo 32

1. [v 169.] Vocem nunc orantis audiamus: quoniam quis oret novimus, et nos ipsos si reprobi non
sumus, in membris huius orantis agnoscimus. Appropinquet oratio mea in conspectu tuo, Domine:
id est oratio mea, quae fit in conspectu tuo, appropinquet tibi. Prope est enim Dominus his qui
obtriverunt cor 1. Secundum eloquium tuum da mihi intellectum. Promissum petit. Nam hoc ait:
Secundum eloquium tuum; tamquam diceret, secundum promissum tuum. Promisit enim hoc
Dominus, ubi ait: Intellectum dabo tibi 2.
2. [v 170.] Intret postulatio mea in conspectu tuo, Domine; secundum eloquium tuum eripe me.
Repetit quodammodo quod petivit. Nam quod prius dixerat: Appropinquet oratio mea in conspectu
tuo, Domine; huic simile est quod ait posterius: Intret postulatio mea in conspectu tuo, Domine; et
quod prius: Secundum eloquium tuum da mihi intellectum; huic congruit quod posterius: Secundum

859

