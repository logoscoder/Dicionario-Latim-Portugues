neque in altum elati sunt oculi mei; neque ingressus sum in magnis, neque in mirabilibus super me.
Ecce quia malitia parvulus fui. Sed quia sensu non fui parvulus: Si non humiliter sentiebam, sed
exaltavi animam meam; retribuatur mihi quod retribuitur parvulo qui ablactatur a matre, ut iam
panem sim idoneus manducare.

Timendum est ne ante tempus ablactemur.
13. Et haec ergo, fratres, sententia non displicet, quia non est contra fidem. Movet me tamen, quia
non tantum dictum est: Quemadmodum qui ablatus est a lacte, sic retributio in animam meam; sed
additum est: Quemadmodum qui ablatus est a lacte super matrem suam, sic retributio in animam
meam. Hic mihi nescio quid tale occurrit, ut videam quia maledictum est. Ablactatur enim non
infans, sed iam grandiusculus: qui autem infirmus est prima infantia, quae vera infantia est, super
matrem suam est; si forte fuerit a lacte ablatus, exstinguitur. Non frustra ergo additum est, super
matrem suam. Ablactari enim omnes possunt crescendo. Qui crescit, et sic ablactatur, bonum est
illi; qui autem adhuc super matrem suam est, perniciosum. Ergo cavendum, fratres, et timendum
est ne quis ante tempus ablactetur. Nam omnis grandis puer separatur a lacte. Sed ne quis tunc a
lacte separetur, quando adhuc super matrem suam est. Cum autem portatur manibus matris, qui
portatus est utero (portatus est enim utero, ut nasceretur; portatur manibus, ut crescat), lacte opus
habet; adhuc super matrem suam est. Non ergo velit tunc exaltare animam suam, cum forte minus
idoneus est ad capiendum cibum, sed impleat praecepta humilitatis. Habet ubi se exerceat: credat
in Christum, ut possit intellegere Christum. Videre Verbum non potest, capere non potest
aequalitatem Verbi cum Patre, aequalitatem Spiritus sancti cum Patre et Verbo nondum potest
videre; credat hoc, et sugat. Securus est, quia cum creverit, manducabit, quod non poterat
antequam sugendo cresceret: et habet ubi se extendat. Altiora te ne quaesieris, et fortiora te ne
scrutatus fueris; id est, ad quae capienda minus idoneus es. Et quid facio, inquis? sic remanebo?
Sed quae praecepit tibi Dominus, illa cogita semper 58. Quae tibi praecepit Dominus? Fac
misericordiam, pacem Ecclesiae noli dimittere, in homine spem noli ponere, desiderando miracula
noli tentare Deum. Si iam est in te fructus, cognoscis, quia cum bonis toleras zizania usque ad
messem 59; quia cum malis ad tempus potes esse, non in aeternum. Palea hic tibi mixta est in hoc
tempore in area; in horreo tecum non erit. Haec quae tibi praecepit Dominus, illa cogita semper. A
lacte non separaberis quoadusque super matrem tuam es; ne prius fame moriaris, antequam
panem manducare sis idoneus. Cresce; erunt validae vires tuae, et videbis quod non poteras, et
capies quod non capiebas.

Deus humiles servos suos erudire non cessat.
14. Quid ergo? cum videro quae non poteram videre, et cepero quae non poteram capere, iam
securus ero? perfectus ero? Non, quamdiu hic vivis. Ipsa est perfectio nostra, humilitas. Audistis
quo conclusit modo apostolica lectio, si haesit in memoria vestra; quomodo ille qui accepit
colaphum ne extolleretur in revelationibus propter ipsam magnitudinem revelationum, quia poterat
extolli, nisi acciperet angelum satanae: et tamen cui tanta revelabantur, quid ait? Fratres, ego
meipsum non arbitror apprehendisse 60. Paulus dicit: Fratres, ego meipsum non arbitror
apprehendisse; qui ad hoc accepit colaphizantem angelum satanae, ne extolleretur in magnitudine
revelationum suarum 61. Qui audet dicere quia comprehendit? Ecce Paulus non apprehendit, et
dicit: Non me arbitror apprehendisse. Et quid ais, o Paule? Adhuc curro, inquit, ut apprehendam.
Adhuc Paulus in via est, et tu te putas in patria? Unum autem, inquit, quae retro sunt oblitus. Hoc
fac et tu, et vitam praeteritam malam obliviscere. Si te delectavit aliquando vanitas, non te
delectet. Quae retro oblitus, inquit, in ea quae ante sunt extentus, secundum intentionem sequor
ad palmam supernae vocationis Dei in Christo Iesu. Audio vocem Dei desuper, et curro ut
apprehendam. Non enim dimisit me in via remanere, quia non cessat alloqui me. Ergo, fratres, non
cessat Deus alloqui nos. Nam si cessat, quid est quod agimus? quid est quod agunt lectiones
divinae et cantica divina? Obliviscimini ergo quae retro sunt, et in ea quae ante sunt vos extendite.
Sic sugite lac, ut crescatis ad cibum. Cum ergo veneritis in patriam, gaudebitis. Et adhuc attendite
Apostolum sequi ad palmam supernae vocationis. Dicit enim: Quotquot ergo perfecti, hoc
sapiamus 62. Non loquor, inquit, imperfectis, quibus adhuc non possum loqui sapientiam, qui adhuc
lacte potantur, non solido cibo pascuntur; sed illis dico, qui iam manducant solidum cibum. Iam
videntur esse perfecti, quia intellegunt aequalitatem Verbi cum Patre: adhuc non sic vident,
quomodo videndum est, facie ad faciem; adhuc ex parte, in aenigmate 63. Currant ergo, quia cum
via finita fuerit, tunc redimus ad patriam: currant, extendant se. Quotquot ergo perfecti, hoc
sapiamus; et si quid aliter sapitis, hoc quoque vobis Deus revelabit. Si forte erras in aliquo, quare
non redis ad lac matris? Quia si non extollimini, quia si non exaltatis cor vestrum, quia si non
ingredimini in mirabilibus super vos, sed servatis humilitatem, revelabit vobis Deus quod aliter

926

