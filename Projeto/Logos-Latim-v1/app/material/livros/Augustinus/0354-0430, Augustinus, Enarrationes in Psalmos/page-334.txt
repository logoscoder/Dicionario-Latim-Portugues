crux, in qua eum fixerunt, futura erat in frontibus regum. Cum ergo indignarentur ex illo titulo,
adierunt Pilatum iudicem, cui obtulerant occidendum Christum, et dixerunt ad eum: Noli scribere
sic, Rex Iudaeorum; sed scribe quia ipse dixit se regem esse Iudaeorum. Et quia iam cantatum erat
per Spiritum sanctum, In finem; ne corrumpas in tituli inscriptionem, respondit eis Pilatus: Quod
scripsi scripsi 10: quid mihi suggeritis falsitatem? Ego non corrumpo veritatem.

Christus resurgens pandit divinitatis suae maiestatem.
4. Audivimus ergo quid sibi velit: Ne corrumpas in tituli inscriptionem. Quid ergo est: Cum fugeret a
facie Saul in speluncam? Quod quidem et David ille fecit: sed quia in illo non invenimus tituli
inscriptionem, in hoc inveniamus fugam in speluncam. Figurabat enim aliquid illa speluncam, qua
se texit David. Quare autem se texit? Ut occultaretur, et non inveniretur. Quid est contegi
spelunca? Contegi terra. Qui enim fugit in speluncam, terra contegitur, ne videatur. Portabat autem
terram Iesus, carnem quam acceperat de terra; et in ea se occultabat, ne a Iudaeis inveniretur
Deus. Si enim cognovissent, nunquam Dominum gloriae crucifixissent 11. Quare ergo Dominum
gloriae non invenerunt? Quia spelunca se texerat, id est, carnis infirmitatem oculis obiciebat,
maiestatem autem divinitatis in corporis tegmine, tamquam terrae abdito contegebat. Illi ergo non
cognoscentes Deum, crucifixerunt hominem. Nec mori potuit nisi in homine, nec crucifigi potuit nisi
in homine; quia nec teneri posset nisi in homine. Opposuit male quaerentibus terram, servavit bene
quaerentibus vitam. Fugit ergo secundum carnem in speluncam a facie Saul. Quod si et hoc velis
accipere, ita Dominum fugisse in speluncam a facie Saul, quia passus est; usque adeo se occultavit
Iudaeis, ut et moreretur. Quantumlibet enim saevirent in eum Iudaei, donec moreretur, adhuc
putabant eum posse liberari, et ostendere aliquo miraculo quod Filius Dei esset. Hoc praedictum
erat in libro Sapientiae: Morte turpissima condemnemus illum; erit enim respectus illi ex
sermonibus illius. Si enim vere filius Dei est, suscipiet illum, et liberabit illum de manibus
contrariorum 12. Quia ergo crucifigebatur, et non liberabatur, crediderunt illum non esse Filium Dei.
Propterea insultantes pendenti in ligno, et caput agitantes, dicebant illi: Si filius Dei es, descende
de cruce Alios salvos fecit, seipsum salvare non potest 13. Ista dicentes, sicut est in ipso libro
Sapientiae, haec cogitaverunt et erraverunt; excaecavit enim illos malitia eorum 14. Quid enim
magnum erat de cruce descendere, cui facile fuit de sepulcro resurgere? Sed quare usque ad
mortem voluit esse patiens? Ut fugeret a facie Saul in speluncam. Etenim spelunca, inferior pars
terrae potest accipi. Et certe quod manifestum est, et certum omnibus, corpus eius in monumento
positum est, quod erat excisum in petra. Hoc ergo monumentum spelunca erat: illuc fugit a facie
Saul. Tamdiu enim persecuti sunt illum Iudaei, quoadusque poneretur in spelunca. Unde probamus
quod tamdiu illum persecuti sunt, quousque ibi poneretur? Etiam mortuum in cruce pendentem
lancea vulneraverunt 15. At ubi involutus curato funere positus est in spelunca, iam nihil habuerunt
quod carni facerent. Resurrexit ergo Dominus ex illa spelunca illaesus, incorruptus, quo fugerat a
facie Saul; occultans se impiis, quos praefigurabat Saul, ostendens se autem membris suis. Nam
resurgentis membra a membris eius palpata sunt: membra enim eius Apostoli tetigerunt
resurgentem, et crediderunt 16; et ecce nihil profuit persecutio Saulis. Audiamus ergo iam Psalmum,
quia de titulo eius satis locuti sumus, quantum Dominus donare dignatus est.

Dum orat pro nobis, Christus docet nos orare.
5. [v 2.] Miserere mei, Deus, miserere mei, quoniam in te confidit anima mea. Christus in passione
dicit: Miserere mei, Deus. Deo Deus dicit: Miserere mei. Qui cum Patre miseretur tui, in te clamat:
Miserere mei. Etenim quod de illo clamat: Miserere mei, tuum est: a te hoc accepit, propter te
liberandum carne indutus est. Caro ipsa clamat: Miserere mei, Deus, miserere mei: homo ipse,
anima et caro. Totum enim hominem suscepit Verbum, et totus homo factus est Verbum. Ne ideo
putetur non ibi fuisse animam, quia evangelista ita dicit: Verbum caro factum est, et habitavit in
nobis 17. Etenim dicitur caro homo, sicut alio loco dicit Scriptura: Et videbit omnis caro salutare
Dei 18. Numquid caro sola videbit, et anima ibi non erit? Iterum dicit ipse Dominus de hominibus:
Sicut dedisti ei potestatem omnis carnis 19. Numquid in solam carnem acceperat potestatem, et non
maxime in animas, quas primitus liberabat? Ergo ibi erat anima, ibi erat caro, ibi totus homo; et
totus homo cum Verbo, et Verbum cum homine, et homo et Verbum unus homo, et Verbum et
homo unus Deus. Dicat ergo: Miserere mei, Deus, miserere mei. Non expavescamus voces petentis
misericordiam et exhibentis. Ideo enim petit, quia exhibet: ad hoc enim homo, quia misericors; non
ut conditionis necessitate nasceretur, sed ut nos de conditione necessitatis liberaret. Miserere mei,
Deus, miserere mei, quoniam in te confidit anima mea. Audis magistrum orantem, disce orare. Ad
hoc enim oravit, ut doceret orare: quia ad hoc passus est, ut doceret pati; ad hoc resurrexit, ut
doceret sperare resurrectionem.

334

