mundatur cor eius, ex mundatione cordis videbit illam faciem de qua dictum est: Beati mundo
corde, quoniam ipsi Deum videbunt 36. Et qui fecit miracula, et qui non fecit miracula in corpore
Christi, non debet gaudere nisi de facie Dei. Redierunt Apostoli, et dixerunt Domino, cum missi
essent a Domino: Ecce, Domine, in nomine tuo etiam daemonia nobis subiecta sunt 37. Vidit
Dominus quod tentaret eos superbia ex potentia miraculorum; et ille qui medicus venerat sanare
tumores nostros, et ferre infirmitates nostras, continuo ait: Nolite in hoc gaudere, quia daemonia
vobis subiecta sunt; sed gaudete quia nomina vestra scripta sunt in coelo 38. Non omnes christiani
boni daemones eiciunt; omnium tamen nomina scripta sunt in coelo. Non eos voluit gaudere ex eo
quod proprium habebant, sed ex eo quod cum caeteris salutem tenebant: inde voluit gaudere
Apostolos, unde gaudes et tu. Intendat Caritas vestra. Nullus fidelis habet spem, si nomen eius non
est scriptum in coelo. Omnium fidelium qui diligunt Christum, qui ambulant viam eius humiliter,
quam ipse docuit humilis, nomina scripta sunt in coelo. Cuiusvis contemptibilis in Ecclesia, qui
credit in Christum, et diligit Christum, et amat pacem Christi, nomen scriptum est in coelo;
cuiuslibet quem contemnis. Et quid simile ipsi et Apostolis, qui tanta miracula fecerunt? Et tamen
Apostoli reprimuntur ex eo quod de bono proprio gaudebant, et iubentur hinc gaudere unde gaudet
et ille contemptibilis.

Crescamus lac bibendo ut ad panem perveniamus.
9. [v. 2.] Non immerito, fratres mei, cum ista humilitate dicit: Domine, non est exaltatum cor
meum, neque in altum elati sunt oculi mei; neque ingressus sum in magnis, neque in mirabilibus
super me. Si non humiliter sentiebam, sed exaltavi animam meam; quemadmodum qui ablatus est
a lacte super matrem suam, sic retributio in animam meam. Videtur enim velut maledicto se
obstrinxisse. Quomodo alio loco in psalmo dicit: Domine Deus meus, si feci istud; si est iniquitas in
manibus meis, si reddidi retribuentibus mihi mala; decidam merito ab inimicis meis inanis 39, et
caetera: sic videtur et hic dixisse: Si non humiliter sentiebam, sed exaltavi animam meam. Age;
quasi dicturus esset: Illud mihi contingat. Quomodo et ibi: Si reddidi retribuentibus mihi mala,
contingat mihi illud; quid? Decidam merito ab inimicis meis inanis: sic et hic: Si non humiliter
sentiebam, sed exaltavi animam meam; quemadmodum qui ablatus est a lacte super matrem
suam, sic retributio in animam meam. Intendite. Nostis quia quibusdam infirmis dicit Apostolus: Lac
vobis potum dedi, non escam: nondum enim poteratis; sed nec adhuc quidem potestis 40. Sunt
infirmi qui non sunt idonei valido cibo; volunt se extendere ad id quod capere non possunt: et si
aliquid utcumque coeperint, aut visi sibi fuerint capere quod non ceperunt, extolluntur inde, et
superbiunt inde; videntur sibi quasi sapientes. Hoc autem contingit omnibus haereticis; qui cum
essent animales et carnales, defendendo sententias suas pravas, quas falsas esse non potuerunt
videre, exclusi sunt de Catholica. Dicam Caritati vestrae quod possum. Dominus noster Iesus
Christus nostis quia Verbum Dei est, secundum illud Ioannis: In principio erat Verbum, et Verbum
erat apud Deum, et Deus erat Verbum: hoc erat in principio apud Deum. Omnia per ipsum facta
sunt, et sine ipso factum est nihil 41. Panis ergo est; inde vivunt Angeli. Ecce panis paratus est tibi;
sed cresce de lacte, ut ad panem pervenias. Et quomodo, inquis, cresco de lacte? Quod tibi factus
est Christus ad infirmitatem tuam, hoc primo crede, et fortiter tene. Quomodo ergo mater cum
viderit filium minus idoneum ad capiendum cibum, ipsos cibos ei dat, sed traiectos per carnem
suam: nam ipse est panis quo infans pascitur, quo et mater eius pascitur; sed ad mensam infans
minus idoneus est, ad mamillam idoneus est. Panis ergo de mensa traicitur per matris mamillam, ut
sic perveniat idem alimentum ad parvum infantem. Sic Dominus noster Iesus Christus cum esset
Verbum apud Patrem, per quod facta sunt omnia; qui cum in forma Dei esset, non rapinam
arbitratus est esse aequalis Deo 42; qualem caperent pro modo suo Angeli, et unde in coelo
Potestates et Virtutes, spiritus intellectuales pascerentur; homo autem infirmus et carne involutus
iaceret in terra, nec posset ad eum pervenire panis coelestis: ut panem Angelorum manducaret
homo 43, et manna descenderet ad veriorem populum Israel 44: Verbum caro factum est, et
habitavit in nobis 45.

Duae naturae in unica Christi persona.
10. Quapropter ipsis infirmis Paulus apostolus hoc dicit, quos dicit animales et carnales 46: Numquid
dixi me scire aliquid in vobis, nisi Iesum Christum, et hunc crucifixum? 47 Nam Christus erat et non
crucifixus: In principio erat Verbum, et Verbum erat apud Deum, et Deus erat Verbum 48. Et quia
ipsum Verbum caro factum est 49, et ipsum Verbum crucifixum est: sed non est mutatum in
hominem; homo in illo mutatus est. Mutatus est homo in illo, ut melior fieret quam erat, non ut in
ipsam substantiam Verbi converteretur. Per id ergo quod homo erat, mortuus est Deus; et per id
quod Deus erat, excitatus est homo, et surrexit, et ascendit in coelum. Quidquid passus est homo,
non potest dici non passus Deus, quia Deus erat hominem assumendo; sed non est mutatus in

924

