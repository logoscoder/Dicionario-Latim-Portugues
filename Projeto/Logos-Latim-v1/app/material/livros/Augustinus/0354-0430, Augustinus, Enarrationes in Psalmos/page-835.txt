2. [v 74.] Qui timent te, inquit, videbunt me, et iucundabuntur; vel, sicut habent alii codices,
laetabuntur, quoniam in verba tua speravi: id est, in ea quae promisisti, ut sint promissionis filii,
semen Abrahae, in quo benedicuntur omnes gentes 3. Qui sunt autem qui timent Deum, et quem
videbunt et laetabuntur, quoniam in verba Dei speravit? Si corpus Christi est, id est Ecclesia, cuius
est vox ista per Christum, vel in ipsa et de ipsa, tamquam de seipso ista vox Christi est; numquid
non ipsi sunt in eis qui timent Deum? Quis est ergo ille quem vident, et iucundantur? An populus
ipse se videt, et iucundatur, et sic dictum est: Qui timent te, videbunt me, et laetabuntur, quia in
verba tua speravi; vel sicut alii diligentius expresserunt, supersperavi: tamquam diceret: Qui timent
te, videbunt Ecclesiam tuam, et iucundabuntur, quia in verba tua supersperavi; cum ipsi sint
Ecclesia, qui vident Ecclesiam et iucundantur? Sed cur non dixit, qui timent te, vident me, et
iucundantur: sed timent te, verbum praesentis temporis posuit; videbunt autem et iucundabuntur,
futuri temporis verba sunt? An quia in praesenti tempore timor est, quamdiu tentatio est vita
humana super terram 4; iucunditas autem quam voluit hic intellegi, tunc erit quando iusti fulgebunt
in regno Patris sui sicut sol 5? Hinc enim etiam illud in alio psalmo legitur: Quam magna multitudo
dulcedinis tuae, Domine, quam abscondisti timentibus te! 6 Nunc ergo quamdiu timent, nondum
vident; sed videbunt, et iucundabuntur: quia et illic sequitur: Perfecisti autem sperantibus in te; et
hic, quia in verba tua speravi, vel, supersperavi: ut in verbo ita composito et cura interpretis
diligentioris expresso, etiam illud intellegamus, quod potens est Deus facere supra quam petimus
et intellegimus 7; ut quia supra quam petimus et intellegimus sunt parum sit ea sperare, sed
debeamus supersperare.

Misericordiam et veritatem largitur Deus, qui miseros solatur.
3. [vv 75.76.] Quia ergo adhuc timet Ecclesia quae in hac vita est, et nondum se videt in eo regno
ubi erit eius secura iucunditas, sed inter periculosas tentationes in hoc mundo laborat, ubi audit:
Qui se putat stare, videat ne cadat 8; considerans huius mortalitatis miseriam, in qua iugum grave
super filios Adam, a die exitus de ventre matris eorum, sic in omnibus pertenditur usque in diem
sepulturae in matrem omnium 9, ut propter carnem concupiscentem adversus spiritum 10, etiam
regenerati gemere sub eius gravitate cogantur: hoc ergo considerans: Cognovi, inquit, Domine,
quia iustitia iudicia tua, et veritate humilasti me. Fiat misericordia tua, et consoletur me secundum
eloquium tuum servo tuo. Misericordia et veritas ita divino eloquio commendantur, ut cum in multis
inveniantur locis, maxime in Psalmis, quodam etiam loco legatur: Universae viae Domini
misericordia et veritas 11. Et hic quidem primo veritatem posuit, qua humiliati sumus in mortem,
iudicante illo cuius iudicia iustitia est: deinde misericordiam, qua instauramur ad vitam, promittente
illo cuius beneficium gratia est. Ideo ait, secundum eloquium tuum servo tuo: id est, secundum
quod promisisti servo tuo. Sive ergo regeneratio qua hic in Dei Filios adoptamur, sive fides et spes
et caritas quae tria aedificantur in nobis, quamvis de misericordia Dei veniant; tamen in hac
aerumnosa et procellosa vita solatia sunt miserorum, non gaudia beatorum: ideo dictum est: Fiat
misericordia tua, ut consoletur me.

Ad beatam vitam bene vivendo pervenitur.
4. [v 77.] Sed quia post haec et per haec etiam illa ventura sunt; ideo sequitur: Veniant mihi
miserationes tuae, et vivam. Tunc enim vere vivam, quando nihil potero timere, ne moriar. Ipsa
enim et sine ullo additamento dicitur vita, nec intellegitur nisi aeterna et beata, tamquam sola
dicenda sit vita, in cuius comparatione ista quam ducimus, mors potius sit appellanda quam vita:
quale illud est in Evangelio: Si vis venire ad vitam, serva mandata 12. Numquid addidit, aeternam,
vel, beatam? Item de resurrectione carnis cum loqueretur: Qui bene fecerunt, inquit, in
resurrectionem vitae 13: neque hic ait, aeternae, seu, beatae. Sic et hic: Veniant, inquit, mihi
miserationes tuae, et vivam: neque hic ait, in aeternum vivam, vel, beatae vivam; quasi aliud non
sit vivere, quam sine ullo fine et sine ulla miseria vivere. Sed hoc quo merito? Quia lex, inquit, tua
meditatio mea est. Haec meditatio nisi esset in fide, quae per dilectionem operatur 14, nunquam
propter eam posset ad illam vitam quispiam pervenire. Hoc dicendum putavi, ne quisquam, cum
totam legem memoriae mandaverit, eamque creberrima recordatione cantaverit, non tacens quod
praecipit, nec tamen vivens ut praecipit, arbitretur se fecisse quod legit: Quia lex tua meditatio
mea est; et hinc se adepturum existimet, quod verbis superioribus propter hoc meritum postulavit,
ubi dictum est: Veniant super me miserationes tuae, et vivam. Haec meditatio amantis est
cogitatio, et tantum amantis, ut caritas non frigescat huius meditationis suae, quantalibet
abundantia constipetur iniquitatis alienae 15.

835

