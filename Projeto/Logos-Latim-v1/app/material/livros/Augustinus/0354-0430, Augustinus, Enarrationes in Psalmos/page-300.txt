super cathedram Moysi sederunt. Quae dicunt, facite; quae autem faciunt, facere nolite: dicunt
enim, et non faciunt 16. Quae dicunt, pertinent ad David; quae autem faciunt, pertinent ad Doech.
Per illos me audite, illos imitari nolite. Ista duo genera hominum sunt hodie in terra. De his duobus
generibus hominum cantat psalmus iste.

Achimelec an Abimelec?
5. [vv 1.2.] Habet autem Psalmi titulus: In finem intellectus David, cum venit Doech Idumaeus, et
nuntiavit Saul: Venit David in domum Abimelech: cum legamus eum venisse in domum Achimelech.
Et fortasse quod non absurde sentimus propter similitudinem nominis, et unius syllabae
differentiam, vel potius unius litterae, variati sunt tituli. In codicibus tamen Psalmorum cum
inspiceremus, magis Abimelech quam Achimelech invenimus. Et quoniam in alio loco habes
evidentissimum psalmum, non dissimilitudinem nominis, sed prorsus diversum nomen insinuantem;
quandoquidem David ante regem Achis, non ante regem Abimelech immutavit faciem suam, et
dimisit eum, et abiit: titulus autem Psalmi sic scriptus est: Quando immutavit vultum suum coram
Abimelech 17: ipsa magis mutatio nominis in mysterium facit intentos, ne tamquam res historiae
persequaris, et sacrata vela contemnas. Discussum nomen in psalmo illo, quod est Abimelech,
invenitur interpretatum, Patris mei regnum. Quomodo autem patris sui regnum dimisit David, et
abiit, nisi quomodo Christus regnum Iudaeorum dimisit, et ad Gentes transivit? Hinc fortassis etiam
propheticus spiritus adscribens titulum psalmo huic, voluit ut non diceret Achimelech, sed
Abimelech, quia quando venit David ad patris sui regnum, tunc est proditus; hoc est quando venit
Dominus noster Iesus Christus ad regnum Iudaeorum institutum a Patre suo, de quo dicit: Auferetur
a vobis regnum Dei, et dabitur genti facienti fructus eius et iustitiam 18, tunc est proditus morti,
quam significat Saul. Non est autem occisus, sicut nec Isaac, cum et ipse passionem Domini
figuraret; nec tamen sine sanguine figura transacta est, vel ibi illius arietis 19, vel hic Achimelech
sacerdotis. Neque enim occidi oportuit eos, quos tunc resurgere non oportebat: sed eorum vitam a
mortis periculo, verumtamen effuso sanguine, liberans Iesus resurrectionem potius significabat,
quae hoc modo in illis figurabatur, quia vero Domino servabatur. Plura hinc dici possent, si illarum
rerum gestarum in hoc sermone suscepissemus tractanda mysteria.

Mixti in vita, in fine saeculi divisi.
6. Nunc iam audiamus ista duo genera hominum, quandoquidem de titulo isto, etsi operosius et
fortasse loquacius, tamen ut Dominus concessit, exitum est. Duo genera hominum attendite: unum
laborantium, alterum eorum inter quos laboratur; unum de terra, alterum de coelo cogitantium;
unum in profundum cor mittentium, alterum cor Angelis coniungentium; unum sperantium de
terrenis quibus pollet hic mundus, alterum praesumentium de coelestibus quae promisit non
mendax Deus. Sed mixta sunt ista genera hominum. Invenimus modo civem Ierusalem, civem regni
coelorum administrare aliquid in terra; ut puta, purpuras gerit, magistratus est, aedilis est,
proconsul est, imperator est, rempublicam gerit terrenam: sed cor sursum habet, si christianus est,
si fidelis est, si pius est, si contemnens in quibus est, et sperat in quo nondum est. De quo genere
fuit illa sancta mulier Esther, quae cum esset uxor regis, ventum est ad periculum deprecandi pro
civibus suis; et cum oraret coram Deo, ubi mentiri non posset, in oratione sua dixit, ita sibi fuisse
illa ornamenta regalia sicut pannum menstruatae 20. Non ergo desperemus de civibus regni
coelorum, quando eos videmus aliqua gerere Babyloniae negotia, aliquid terrenum in republica
terrena: nec rursus continuo gratulemur omnibus hominibus quos videmus agere negotia coelestia;
quia et filii pestilentia sedent aliquando in cathedra Moysi, de quibus dicitur: Quae dicunt facite;
quae autem faciunt, facere nolite: dicunt enim, et non faciunt 21. Illi in terrenis rebus levant cor in
coelum, isti in coelestibus verbis trahunt cor in terra. Veniet autem tempus ventilabri, quando
utrumque diligentissime discernatur, ne granum aliquod transeat in acervum paleae comburendum,
ne una stipula transeat ad massam in horreo recondendam 22. Quamdiu ergo nunc permixtum est,
audiamus hinc vocem nostram, id est civium regni coelorum (hoc enim affectare debemus, tolerare
hic malos, quam tolerari a bonis); et coniungamus nos huic voci, et aure, et lingua, et corde, et
opere. Quod si fecerimus, nos hic loquimur in his quae audimus. Dicatur ergo primo de corpore
malo regni terreni.

In bonitate, non in malitia excellendum.
7. [v 3.] Quid gloriatur in malitia qui potens est? Attendite, fratres mei, gloriam malignitatis, gloriam
hominum malorum. Quae est gloria? Quid gloriatur in malitia qui potens est? id est, qui in malitia
potens est, quid gloriatur? Opus est potentem esse, sed in bonitate, non in malitia. Aliquid magnum

300

