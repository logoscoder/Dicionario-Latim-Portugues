corpus, animam autem non possunt occidere; sed eum timete, qui et corpus et animam potest
mittere in gehennam ignis 63. Dedit timorem, subiecit spem, inflammavit caritatem. Nolite, inquit,
timere mortem. Mortem timetis? Prior morior. Ne vel capillus vester pereat, formidatis? Prior integer
in carne resurgo. Merito audistis verba eius, quoniam praevaluerunt. Dicebant, et occidebantur;
cadebant, et stabant. Et quid est factum de tot mortibus martyrum, nisi ut ipsa verba praevalerent,
et tamquam irrigata terra sanguine testium Christi, pullularet ubique seges Ecclesiae? Audient,
inquit, verba mea, quoniam praevaluerunt. Unde praevaluerunt? Iam diximus: cum praedicantur a
non timentibus. Quid non timentibus? Nec exsilia, nec damna, nec mortem, nec crucem. Non enim
nec mortem solam; sed nec crucem, qua morte nihil videbatur exsecrabilius. Ipsam Dominus
suscepit, ne discipuli eius mortem quidem non timerent, sed nec genus mortis horrescerent. Ergo a
non timentibus cum dicuntur haec, praevaluerunt.

Ex martyrum sanguine Ecclesia pullulavit.
21. [v 7.] Quid ergo mortes illae omnium martyrum, quid fecerunt? Audi: Sicut crassitudo terrae
disrupta est super terram, dissipata sunt iuxta infernum ossa nostra. Iuxta infernum dissipata sunt
ossa martyrum, id est corpora testium Christi. Occisi sunt enim martyres, et quasi praevaluerunt
qui occiderunt. Praevaluerunt illi persequendo, ut praevalerent verba Christi praedicando. Et quid
factum est de mortibus sanctorum? Sicut crassitudo terrae disrupta est super terram, dissipata
sunt iuxta infernum ossa nostra. Quid est, crassitudo terrae disrupta est super terram? Novimus
crassitudinem terrae, contemptibilia quaeque esse. Quae sunt quasi contemptibilia hominibus,
fecundant terram. Nam dictum est et in quodam psalmo iacuisse mortes sanctorum; et non fuit qui
sepeliret 64. Sed illae omnes mortes factae sunt crassitudo terrae. Quomodo accipit terra quamdam
pinguedinem de rebus contemptibilibus et abiectis; sic ex eo quod contempsit hic mundus, accepit
crassitudinem terra, ut inde seges Ecclesiae feracius pullularet. Iam nostis, fratres, quia
contemptibilia terrae huius, de quibus pinguescit terra, nec appellare volo, nec dicere decet: talis
est quaedam sagina terrae, et quaedam pinguedo; et contemptibile est hominibus, et quasi
sordidum est, et abicitur. Sed quid fecit hic, ut iam et ipsius verbis utar? De terra erexit inopem, et
de stercore exaltavit pauperem; ut collocaret eum cum principibus, cum principibus populi sui 65.
Prostratus enim est in terra; tamquam pinguedo terrae, disruptus est super terram: sic iacuit ille
Lazarus ulcerosus, sed tamen ab Angelis sublatus est in sinum Abrahae 66. Pretiosa est in
conspectu Domini mors sanctorum eius 67. Sicut contemptibilis est saeculo, ita pretiosa est
agricolae. Novit enim ibi utilitatem et uberem succum, et novit quid affectet, quid eligat, unde
seges fertilis surgat: sed contemnit eam iste mundus. Nescitis quia contemptibilia mundi elegit
Deus, et ea quae non sunt, tamquam quae sunt, ut ea quae sunt evacuentur 68? De stercore
erectus Petrus, et Paulus; et cum occiderentur, contemnebantur: modo iam saginata inde terra,
exsurgente segete Ecclesiae, ecce quod est nobile et praecipuum in mundo, imperator venit
Romam; quo festinat? ad templum Imperatoris, an ad memoriam Piscatoris? Sicut enim crassitudo
terrae disrupta est super terram, dissipata sunt iuxta infernum ossa nostra.
22. [v 8.] Quoniam ad te, Domine, oculi mei: in te speravi; ne auferas animam meam. Cruciati sunt
enim in persecutionibus, et multi defecerunt. Et quia de captivitate persecutionis dixit: Sicut
crassitudo terrae disrupta est super terram, dissipata sunt iuxta infernum ossa nostra: occurrit
multos defecisse et multos periclitatos esse; et tamquam in mediis tribulationibus persecutionum
emissa est vox precantis: Quoniam ad te, Domine, oculi mei. Non curo quid minentur qui
circumstant; Ad te, Domine, oculi mei. Plus figo oculum meum in promissis tuis, quam in minis
eorum. Novi quid pro me passus sis, quid mihi promiseris: Ad te, Domine, oculi mei: in te speravi;
ne auferas animam meam.
23. [v 9.] Custodi me a muscipula quam statuerunt mihi. Quae erat muscipula? Si consentis, parco.
In muscipula posita est esca vitae huius: si amat avis hanc escam, cadit in muscipulam: si autem
avis talis est ut dicat: Et diem hominis non concupivi, tu scis 69; oculi eius non recedent a Deo, et
ipse evellet de laqueo pedes eius 70. Custodi me a muscipula quam statuerunt mihi, et ab scandalis
eorum qui operantur iniquitatem. Duas res dixit, ambas inter se distinguendas: muscipulam
statuisse persecutores dixit, scandala vero ab eis qui consenserunt et apostataverunt; et ex
utrisque vult se custodiri. Hinc saeviunt minantes, hinc labuntur consentientes: timeo ne talis sit
iste, quem timeam; ne talis sit iste, quem imiter. Haec tibi facio, si non consenseris: Custodi me a
muscipula quam statuerunt mihi. Ecce frater tuus iam consensit: Et ab scandalis eorum qui
operantur iniquitatem.

Petrus ter Dominum negans.
992

