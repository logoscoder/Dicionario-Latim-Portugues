iniquitatibus meis erue me: ita sapientem, et tenentem quod ait Apostolus: Quotquot ergo perfecti
sumus, hoc sapiamus. Cum enim se diceret nondum esse perfectum, ibi continuo secutus ait:
Quotquot ergo perfecti sumus, hoc sapiamus. Quid est: Quotquot perfecti sumus? Iam dudum tu
dixeras: Non quia iam acceperim, aut iam perfectus sim. Sequere ordinem dictorum. Unum autem,
quae retro oblitus, in ea quae ante sunt extentus, secundum intentionem sequor, ad palmam
supernae vocationis Dei in Christo Iesu 53. Ideo nondum perfectus, quia sequitur ad palmam
supernae vocationis Dei, quam nondum invenit, ad quam nondum pervenit. Si autem non est
perfectus, quia non illuc pervenit, quis nostrum perfectus est? Tamen sequitur et ait: Quotquot
enim perfecti, hoc sapiamus. Tu non es perfectus, o Apostole, et nos perfecti? Sed excidit vobis,
quia se modo perfectum dixit? Non enim ait: Quotquot perfecti, hoc sapiatis; sed: Quotquot, inquit,
perfecti, hoc sapiamus: cum paulo ante dixisset: Non quia iam acceperim aut iam perfectus sim.
Aliter ergo hic non potes esse perfectus, nisi scias, hic te non esse posse perfectum. Haec ergo erit
perfectio tua, sic te quaedam transilisse, ut ad quaedam properes; sic quaedam te transilisse, ut
restet aliud ad quod omnibus transactis transiliendum est. Haec tuta fides est. Nam quisquis se iam
pervenisse putat, in alto se ponit, ut cadat.

Prosperis utamur et adversis ad salutem.
15. Quia ergo ita sapio, quia me et imperfectum dico et perfectum: imperfectum quidem, quia
nondum aliquid accepi quod volo; perfectum autem, quia scio hoc ipsum quod mihi desit: quia ergo
sic sapio, quia humana contemno, quia laetari in rebus pereuntibus nolo, quia irrideor ab avaro
iactante se quod sit prudens, et me irridente quod desipiam, quia sic ago, quia hanc viam carpo:
Opprobrium, inquit, insipienti dedisti me. Inter eos me vivere voluisti, inter eos praedicare
veritatem, qui amant vanitatem; et non possum nisi irrideri ab eis: quia spectaculum facti sumus
huic mundo, et Angelis, et hominibus 54; Angelis laudantibus, hominibus opprobrantibus: imo et
Angelis laudantibus et vituperantibus, et hominibus laudantibus et vituperantibus. A dextris et a
sinistris habemus arma, in quibus militamus, per gloriam et ignobilitatem, per infamiam et bonam
famam, ut seductores et veraces 55. Haec apud Angelos, haec apud homines: quia et apud Angelos
sunt sancti Angeli, quibus bene vivendo placeamus; et sunt praevaricatores angeli, quibus bene
vivendo displiceamus: et inter homines sunt sancti viri, quibus placeat vita nostra; sunt nequissimi
homines, qui irrideant bonam vitam nostram. Et haec arma sunt, illa dextra, illa sinistra; utraque
tamen arma sunt: utrisque armis, et dextris et sinistris utor, et laudantibus et vituperantibus, et
honorem deferentibus et ignominiam irrogantibus: in his utrisque armis confligo cum diabolo,
utrisque eum ferio: prosperis, si non corrumpor; adversis, si non frangor.
16. [vv 10.11.] Dedisti ergo me opprobrium insipienti. Obsurdui, et non aperui os meum. Sed
contra insipientem obsurdui, et non aperui os meum. Cui enim dicerem quod agitur in me? Audiam
enim quid loquatur in me Dominus Deus, quoniam loquetur pacem populo suo 56: sed non est pax
impiis, dicit Dominus 57. Obsurdui et non aperui os meum. Quoniam tu es qui fecisti me. Ideo non
aperuisti os tuum, quia Deus est qui fecit te? Mirum est. Os enim tibi Deus non fecit ad loquendum?
Qui plantavit aurem, non audit? qui finxit oculum, non videt 58? Os tibi Deus ad loquendum dedit: et
dicis: Obsurdui, et non aperui os meum: quoniam tu es qui fecisti me? An Quoniam tu es qui fecisti
me, posteriorem versum pertinet? Quoniam tu es qui fecisti me, amove a me flagella tua. Quoniam
tu es qui fecisti me, noli exterminare me: tantum caede ut proficiam, non ut deficiam: tantum tunde
ut producar, non ut comminuar. Quoniam tu es qui fecisti me, amove a me flagella tua.
17. [v 12.] A fortitudine manus tuae ego defeci in argutionibus: hoc est, cum argueres me, defeci.
Et arguere tuum quid est, nisi quod sequitur? Pro iniquitate erudisti hominem, et contabescere
fecisti sicut araneam animam meam. Multum est quod intellegit iste Idithun: si quis cum illo
intellegat, si quis cum illo transiliat. Dicit enim in argutionibus Dei se defecisse, et vult a se amoveri
flagella, quoniam ipse est qui fecit illum. Qui fecit, ipse reficiat; et qui creavit, ipse recreet. Sed
tamen quod ita defecit, ut velit se et recreari et reformari, sine causa putamus, fratres, factum
fuisse? Pro iniquitate, inquit, erudisti hominem. Totum quod defeci, quod infirmus sum, quod de imo
clamo, hoc totum pro iniquitate: et in hoc erudisti, non damnasti: Pro iniquitate erudisti hominem.
Audi hoc planius ex alio psalmo: Bonum est mihi, quod humilasti me, ut discam iustificationes
tuas 59. Et humilatus sum, et bonum est mihi: et poena est, et gratia est. Quid servat post poenam,
qui per gratiam exhibet poenam? Ipse enim est de quo dictum est: Humilatus sum, et salvum me
fecit 60: et: Bonum est mihi quod humilasti me, ut discam iustificationes tuas. Pro iniquitate erudisti
hominem. Et quod scriptum est: Qui fingis dolorem in praecepto 61, Deo dici nonnisi a transiliente
potuit; quia nonnisi a transiliente videri potuit. Fingis, inquit, dolorem in praecepto, de dolore
praeceptum mihi facis. Formas ipsum dolorem meum: non eum relinquis informem, sed formas
illum: et formatus dolor meus inflictus a te praeceptum mihi erit, ut liberer a te. Fingis enim, dictum

203

