dictae sint duodecim sedes. Invenimus enim et alios numeros in Scripturis multitudinem
significantes. Quinque virgines admittuntur, quinque excluduntur 34. Ubilibet intellege virgines: sive
in castitate atque integritate cordis, ubi debet virgo esse tota Ecclesia, cui dicitur: Desponsavi vos
uni viro, virginem castam exhibere Christo 35; sive in his feminis quae etiam integritatem carnis
dicatam habent Deo: numquid in tot millibus solae quinque sunt? Sed in quinario numero
intellegitur continentia quinque sensuum carnis. Etenim multis venit corruptio per oculos, multis per
aurem, multis per illicitum olfactum, multis per nefarium gustum, multis per adulterinum
amplexum: ab his omnibus quinque ianuis corruptionis quicumque se continent, et sic continent ut
in sua conscientia gloriam habeant, non laudem ab hominibus exspectent, quinque sunt virgines
sapientes, habentes oleum secum. Quid est, oleum habentes secum? Gloria nostra haec est,
testimonium conscientiae nostrae 36. Rursus ille qui apud inferos torquebatur: Habeo, inquit,
quinque fratres 37. Ibi intellegitur populus Iudaeorum sub lege positus: quia Moyses legislator
quinque libros conscripsit. Item Dominus post resurrectionem iubet mitti retia in dexteram partem,
levantur pisces centum quinquaginta tres. Et cum tam magni essent, ait evangelista, retia non sunt
disrupta 38. Etenim ante passionem iussit mitti retia, non dicens in dexteram partem neque in
sinistram: quia si in dexteram diceret, solos bonos significaret; si in sinistram, solos malos: ubi
autem tacetur dextera et sinistra, mixti capiuntur boni et mali. Capti sunt autem tunc, sicut
Evangelii veritas attestatur, tam multi ut retia rumperentur 39. Significabat enim illa captura hoc
tempus: retia rupta significabant conscissiones et conscissuras haereticorum et schismaticorum.
Quod autem post resurrectionem suam Dominus fecit, post resurrectionem nostram nobis futurum
significavit, in illo numero regni coelorum, ubi nullus erit malus. Propterea retia quae in dexteram
partem missa sunt, dexteros expresserunt, remotis sinistris. Numquid tamen in illis dextris centum
quinquaginta tres soli iusti erunt? Millia millium Scriptura significat 40. Legite Apocalypsim:
duodecies duodena millia fortasse, sicut ibi intellegitur, ex solo populo Iudaeorum futura sunt 41.
Attendite martyrum numerositatem: sola in proximo quae dicitur Massa candida, plus habet quam
centum quinquaginta tres martyres. Postremo septem illa millia de quibus respondetur Eliae:
Reliqui mihi septem millia virorum, qui non curvaverunt genua ante Baal 42, longe istum piscium
numerum superant. Centum ergo quinquaginta tres pisces non tantum numerum sanctorum
significat; sed universum sanctorum et iustorum numerum certa causa tanto numero significat
Scriptura, ut omnes intellegantur in illis centum quinquaginta tribus pertinentes ad resurrectionem
vitae aeternae. Etenim Lex habet decem praecepta: Spiritus autem gratiae, per quam solam Lex
impletur, septiformis legitur 43. Discutiendus est ergo numerus, quid sibi velint decem et septem:
decem in praeceptis, septem in gratia Spiritus sancti; per quam gratiam implentur praecepta.
Decem ergo et septem tenent omnes pertinentes ad resurrectionem, ad dextram, ad regnum
coelorum, ad vitam aeternam; id est Legem implentes per gratiam Spiritus, non quasi per opus
suum aut per meritum suum. Decem autem et septem, si numeres ab uno usque ad decem et
septem, addendo numeros omnes gradatim, ut ad unum addas duo, addas tria, addas quatuor, ut
fiant decem, addendo quinque ut fiant quindecim, addendo sex ut fiant viginti unum, addendo
septem ut fiant viginti octo, addendo octo ut fiant triginta sex, addendo novem ut fiant quadraginta
quinque, addendo decem ut fiant quinquaginta quinque, addendo undecim ut fiant sexaginta sex,
addendo duodecim ut fiant septuaginta octo, addendo tredecim ut fiant nonaginta unum, addendo
quatuordecim ut fiant centum quinque, addendo quindecim ut fiant centum viginti, addendo
sexdecim ut fiant centum triginta sex, addendo decem et septem, efficiuntur centum quinquaginta
tria: invenies ingentem numerum omnium sanctorum pertinere ad hunc numerum piscium
paucorum. Quomodo ergo in quinque virginibus innumerabiles virgines, quomodo in quinque
fratribus illius qui torquebatur apud inferos millia populi Iudaeorum, quomodo in numero centum
quinquaginta trium piscium millia millium sanctorum: sic in duodecim sedibus non duodecim
homines, sed magnus est numerus perfectorum.
10. Sed video quid consequenter requiratur a nobis: Quomodo de quinque virginibus reddita est
ratio, quare ad quinque multae pertineant, et quare ad quinque illos multi Iudaei, et quare ad
centum quinquaginta tres multi perfecti, ostende quare et quomodo ad duodecim sedes, non
duodecim homines, sed multi pertineant. Quid sibi volunt duodecim sedes, quae significant omnes
undique qui tam perfecti esse potuerint, quam perfectis dictum est: Sedebitis super duodecim
sedes, iudicantes duodecim tribus Israel? Et quare omnes undique ad duodenarium numerum
pertinent? Quia ipsum undique quod dicimus, de toto mundo dicimus: orbis autem terrarum
quatuor designatis partibus continetur, oriente, occidente, meridiano, et aquilone: ab his omnibus
partibus vocati in Trinitate, et perfecti fide et praecepto Trinitatis, quoniam ter quaterni duodecim
fiunt, agnoscitis quare ad totum orbem pertineant sancti, qui sedebunt super duodecim sedes
iudicaturi duodecim tribus Israel; quia et duodecim tribus Israel, totius Israel duodecim tribus sunt.
Sicut enim iudicaturi ex toto mundo, sic et iudicandi ex toto mundo. Apostolus de se Paulus cum
argueret fideles laicos, quia iudicia sua non ad Ecclesiam deferebant, sed ad publicum pertrahebant

282

