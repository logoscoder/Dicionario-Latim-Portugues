22. [v 22.] Redime, Deus, Israel ex omnibus tribulationibus eius: redime, Deus, populum tuum,
quem praeparasti ad visionem tuam, ex tribulationibus eius, non tantum quas foris, sed etiam quas
intus tolerat.

27

IN PSALMUM 25
ENARRATIO I

Oratio ad Dominum qui iustificet.
1. [v 1.] Ipsi David. Ipsi David, non mediatori homini Christo Iesu, sed omni Ecclesiae iam perfecte
in Christo stabilitae, attribui potest.
2. Iudica me, Domine, quoniam ego in innocentia mea ambulavi; iudica me, Domine, quoniam post
misericordiam quam tu mihi praerogasti, innocentiae meae habeo aliquod meritum, cuius viam
custodivi. Et in Domino sperans non movebor: nec tamen etiam sic in me, sed in Domino sperans,
permanebo in eo.
3. [vv 2.3.] Proba me, Domine, et tenta me: ne quid tamen occultorum meorum me lateat, proba
me, Domine, et tenta me; notum me faciens, non tibi quem nihil latet, sed mihi atque hominibus.
Ure renes meos et cor meum: adhibe medicinale purgatorium, quasi ignem, delectationibus et
cogitationibus meis, Quoniam misericordia tua ante oculos meos est: quoniam ne illo igne
consumar, non merita mea, sed misericordia tua, qua me ad talem vitam perduxisti, ante oculos
meos est. Et complacui in veritate tua: et quia displicuit mihi meum mendacium, complacuit autem
veritas tua, placui etiam ipse cum illa et in illa.
4. [v 4.] Non sedi cum concilio vanitatis: non elegi apponere cor meum his qui providere conantur,
quemadmodum, quod fieri non potest, rerum transeuntium, perfructione beati sint. Et cum iniqua
gerentibus non introibo: et quia ipsa causa est omnium iniquitatum, ideo cum iniqua gerentibus
absconditam conscientiam non habebo.
5. [v 5.] Odio habui congregationem malignorum: ut autem veniatur ad ipsum concilium vanitatis,
congregationes malignorum fiunt, quas odio habui. Et cum impiis non sedebo: et ideo cum tali
concilio, cum impiis non sedebo, id est, placitum non collocabo. Et cum impiis non sedebo.
6. [v 6.] Lavabo in innocentibus manus meas: munda faciam inter innocentes opera mea; lavabo
inter innocentes manus meas, quibus amplexabor sublimia tua. Et circumdabo altare tuum,
Domine.
7. [v 7.] Ut audiam vocem laudis tuae: ut discam quemadmodum te laudem. Et enarrem universa
mirabilia tua: et cum didicero, exponam omnia mirabilia tua.
8. [v 8.] Domine, dilexi decorem domus tuae: Ecclesiae tuae. Et locum habitationis gloriae tuae: ubi
habitans glorificaris.
9. [v 9.] Ne perdas cum impiis animam meam: ne ergo simul perdas cum his qui te oderunt,
animam meam, quae dilexit decorem domus tuae. Et cum viris sanguinum vitam meam: et cum his
qui proximum oderunt. Nam duobus praeceptis decoratur domus tua.
10. [v 10.] In quorum manibus iniquitates sunt: ne itaque me perdas cum impiis et cum viris
sanguinum, quorum opera iniqua sunt. Dextera eorum repleta est muneribus: et quod eis ad
obtinendam salutem aeternam datum est, ad accipienda huius saeculi munera converterunt,
existimantes quaestum esse pietatem 1.
11. [v 11.] Ego autem in innocentia mea ambulavi: redime me, et miserere mei: valeat mihi ad
perfectionem liberationis, tantum pretium sanguinis Domini mei; et in periculis huius vitae,
misericordia tua non deserat me.

72

