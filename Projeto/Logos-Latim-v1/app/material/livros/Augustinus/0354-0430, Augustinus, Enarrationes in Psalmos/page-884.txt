quae nobis apponuntur. Fratres, si vultis videre qualis morbus nos habeat; qui ieiunat septem
diebus, fame consumitur. Ergo illa fames ibi est; sed ideo illam non sentis, quia quotidie illam curas:
ergo nec ipsa sanitas nobis est perfecta.

Mundanus homo veram iustitiam non pervenit quia falsa plenus est.
12. Intendat Caritas vestra quomodo nos intellegamus inopes, ut gaudeamus ad eum, et levemus
oculos ad eum qui habitat in coelo. Non sunt illae verae divitiae; plus augent cupiditatem eis qui
eas possident. Non est illa vera corporis sanitas; quia portatur infirmitas ubique defectiva:
quocumque se verterit, deficit. In ipso adiutorio non invenies firmamentum: lassatur stando; sedere
vult; numquid vel sedendo durabit? Quod sibi elegit ut non fatigaretur, ibi habet deficere. Lassatus
est vigilando, dormiturus est: numquid quia dormivit, non deficit? Lassatus est ieiunando,
refecturus est: si plus refecerit, inde deficit. In nulla re potest perseverare ista infirmitas. Iustitia
quid? Quanta iustitia est inter tantas tentationes? Possumus continere ab homicidio, ab adulterio, a
furtis, a periuriis, a fraudibus: numquid ab iniquis cogitationibus? numquid et a suggestionibus
malarum cupiditatum? Quae est ergo iustitia nostra? Totum ergo esuriamus, totum sitiamus, et
veras divitias, et veram sanitatem, et veram iustitiam. Quae sunt verae divitiae? Coelestis illa
mansio in Ierusalem. Quis enim dicitur dives in hac terra? Quando laudatur dives, quid dicitur?
Multum dives est; nihil illi deest. Laus certa laudantis illa est: nam ista non est, cum dicitur: Nihil illi
deest. Attende si nihil deest. Si nihil cupit, nihil illi deest: si autem adhuc cupit maiora, quam quae
habet, ad hoc accesserunt divitiae, ut egestas cresceret. In illa vero civitate verae erunt divitiae,
quia ibi nihil nobis deerit; quia nec indigebimus aliqua re, et vera sanitas erit. Quae est vera
sanitas? Cum absorpta fuerit mors in victoriam, et cum corruptibile hoc induerit incorruptionem, et
mortale hoc induerit immortalitatem 36; tunc erit vera sanitas, tunc erit vera et perfecta iustitia, ut
nihil mali non solum facere, sed nec cogitare possimus. Modo autem inopes, pauperes, egentes,
dolentes suspiramus, gemimus, oramus, levamus oculos ad Deum: quoniam et illi qui felices sunt in
hoc mundo, despiciunt nos; abundant enim: et illi qui infelices sunt in hoc saeculo, despiciunt; quia
et ipsi abundant, et iustitia est in corde ipsorum, sed falsa. Ideo non perveniunt ad veram, quia
repleti sunt falsa. Tu autem ut pervenias ad veram, esto egens et mendicus ipsius iustitiae; et audi
Evangelium: Beati qui esuriunt et sitiunt iustitiam, quoniam ipsi saturabuntur 37.

181 IN PSALMUM 123
ENARRATIO
Sermo ad plebem

Christus caput et corpus est.
1. [v. 1.] Bene iam nostis, fratres carissimi, canticum graduum esse canticum ascensionis nostrae,
eamdemque ascensionem non corporis pedibus fieri, sed cordis affectibus. Hoc saepissime
insinuavimus vobis; nec eadem saepius repetenda sunt, ut sit locus dicendi quae nondum dicta
sunt. Et iste ergo psalmus, quem nunc vobis cantatum audistis: Canticum graduum superscribitur.
Ipse est titulus eius. Cantate ergo ascendentes: et aliquando tamquam unus cantat, aliquando
tamquam multi; quia et multi unus, quia et unus Christus, et in Christo membra Christi cum Christo
unum faciunt, et horum omnium membrorum caput in coelo est. Corpus autem etiamsi laborat in
terra, non est praecisum a capite suo. Desuper enim caput prospicit, et consulit corpori. Nam si non
consuleret, non diceret illi persecutori adhuc Saulo, nondum Paulo: Saule, Saule, quid me
persequeris? 1 Et haec optime nostis, et usitata sunt vobis. Non autem cum fastidio
commemorentur eis quibus non exciderunt, ut per eorum patientiam redeant in cor etiam eorum
quibus exciderant; salubria sunt enim, et saepius dicenda. Sive ergo unus cantet, sive multi
cantent; et multi homines unus homo est, quia unitas est; et Christus, sicut diximus, unus est, et
omnes Christiani membra sunt Christi.

Via, veritas et vita Christus.
2. Quid ergo isti cantant? haec membra Christi quid cantant? Amant enim, et amando cantant,
desiderando cantant. Aliquando cum tribulatione cantant, et aliquando exsultando cantant, cum in
spe cantant. Tribulatio enim nostra in praesenti saeculo, spes vero nostra de futuro saeculo: et nisi
in tribulatione praesentis saeculi consoletur nos spes futuri saeculi, perimus. Gaudium ergo

884

