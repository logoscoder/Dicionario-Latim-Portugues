Persecutio in profectum fidei cessit.
11. [vv 8.9.] Qui conturbas fundum maris. Fecit hoc: videtur quid fecerit. Praeparavit enim montes
in fortitudine sua; misit illos praedicare: circumcinctus est a credentibus in potentatu; et
commotum est mare; commotum est saeculum, et coepit persequi sanctos eius. Circumcinctus in
potentatu: qui conturbas fundum maris. Non dixit: Qui conturbas mare; sed, fundum maris. Fundum
maris est cor impiorum. Sicut enim a fundo vehementius omnia moventur, et fundus continet
omnia; sic quidquid processit per linguam per manus, per potestates diversas ad persecutionem
Ecclesiae, de fundo processit. Si enim non esset radix iniquitatis in corde, non illa omnia
procederent adversus Christum. Fundum conturbavit, forte ut et fundum exhauriret; nam in malis
quibusdam exhausit mare a fundo, et posuit mare desertum. Dicit illud alius psalmus: Qui convertit
mare in aridam 41. Omnes impii et pagani qui crediderunt, mare erant; terra facti sunt: salsis
fluctibus primo steriles; postea iustitiae fructu fecundi. Qui conturbas fundum maris: sonum
fluctuum eius quis sufferet? Quid est, quis sufferet? Quis homo sufferet sonum fluctuum maris,
iussiones sublimitatum saeculi? Sed unde sufferuntur? Quia praeparat montes in fortitudine sua.
Quod ergo dixit, quis sufferet? hoc ait: Nos ipsi per nosmetipsos sufferre illas persecutiones non
possemus, nisi ille daret fortitudinem. Qui conturbas fundum maris: sonum fluctuum eius quis
sufferet?
12. Turbabuntur gentes. Primo turbabuntur: sed illi montes parati in fortitudine Christi, numquid
turbati sunt? Turbatum est mare; elisum est in montes: mare fractum est; montes inconcussi
manserunt. Turbabuntur gentes: et timebunt omnes. Ecce iam omnes timent: antea qui conturbati
sunt, timent iam omnes. Non timuerunt Christiani, et timentur iam Christiani. Omnes qui
persequebantur, modo timent. Superavit enim ille qui circumcinctus est in potentatu; sic ad illum
venit omnis caro, ut caeteri paucitate ipsa iam timeant. Et timebunt omnes qui inhabitant fines
terrae, a signis tuis. Miracula enim fecerunt Apostoli; et inde omnes fines terrae timuerunt, et
crediderunt.

Prosperis adversisque rebus tentatur anima humana.
13. Exitus mane et vespere delectabis: id est, delectabiles facis. Iam in ista vita quid nobis
promittitur? Exitus delectabis mane et vespere. Sunt exitus mane; sunt exitus vespere. Mane
significat prosperitatem saeculi; vespere significat tribulationem saeculi. Intendat Caritas Vestra (in
utroque enim tentatur anima humana); et prosperitate ne corrumpatur, et adversitate ne frangatur.
Ideo autem mane prosperitatem significat, quia mane laetum est, transacta velut tristitia noctis.
Tristes autem sunt tenebrae, veniente vespera: ideo veniente quasi mundi vespera, obtulit
sacrificium vespertinum. Non ergo timeat unusquisque vesperam, nec mane corrumpatur. Ecce
nescio quis, ut facias mali aliquid, promisit lucrum; mane est arridet tibi ampla pecunia; mane tibi
fit. Noli corrumpi, et habebis exitum mane. Si enim habes exitum, non capieris. Sic est enim
promissio lucri, quasi esca in muscipula: coarctaris, et non est qua exeas; caperis in muscipula.
Dedit autem tibi exitum Dominus Deus tuus, ne lucro capiaris, cum tibi dicit in corde: Ego sum
divitiae tuae. Noli attendere quod mundus promittit, sed quod promittit Conditor mundi; adtendis
quod tibi promisit Deus facienti iustitiam, contemnis quod tibi promittit homo, ut abducat a iustitia.
Noli ergo attendere quod mundus promittit, sed quod Conditor mundi; et habebis exitum mane per
Domini verbum dicentis: Quid prodest homini, si totum mundum lucretur, animae autem suae
detrimentum patiatur? 42 Sed ille qui te promisso lucro corrumpere, et ad iniquitatem adducere non
potuit, minabitur poenas, et convertet se ad inimicitias, et incipiet tibi dicere: Si hoc non feceris,
ego ostendam, ego faciam; habebis me inimicum. Primo cum lucrum promittebat, mane tibi erat:
modo iam vesperascit; tristis factus es. Sed qui dedit tibi exitum mane, dabit et vespere. Quomodo
contempsisti mane saeculi ex luce Domini, sic contemne et vesperam ex passionibus Domini, ut
dicas animae tuae: Quid mihi amplius facturus est iste quam passus est pro me Dominus meus?
Teneam iustitiam, non consentiam ad iniquitatem. Saeviat in carne: frangetur muscipula, et volabo
ad Dominum meum qui mihi ait: Nolite timere eos qui corpus occidunt, animam autem non possunt
occidere 43. Et de ipso corpore securitatem dedit dicens: Capillus capitis vestri non periet 44.
Magnifice hic posuit: Delectabis exitus mane et vespere. Si enim non te delectet ipse exitus, non
laborabis exire inde. Mittis caput in lucrum promissum, si non te delectet promissio Salvatoris. Et
rursus, cedis tentanti, et terrenti, si non te delectet ille qui prior passus est, ut tibi exitum faceret.
Exitus mane et vespere delectabis.

Multae ecclesiae et una Ecclesia.

401

