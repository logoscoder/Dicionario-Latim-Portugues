frontem Pauli dicentis: Non enim erubesco de Evangelio; virtus enim Dei est in salutem omni
credenti 7. O Paule, nonne tu es adorator Crucifixi? Parum est, inquit, inde mihi non erubescere; imo
hinc solum glorior, unde me putat inimicus erubescere. Mihi enim absit gloriari, nisi in cruce Domini
nostri Iesu Christi, per quem mihi mundus crucifixus est, et ego mundo 8. Huic ergo tali fronti
opprobrium solum poterat obici. Nam nec confusio poterat esse in conscientia iam sanata, nec
verecundia in fronte tam libera. Sed cum obiceretur quibusdam quod Christum interfecerint; merito
compuncti sunt mala conscientia, et salubriter confusi atque conversi, ut possent dicere: Tu
cognovisti confusionem meam. Tu ergo, Domine, nosti, non solum opprobrium meum, sed et
confusionem meam; in quibusdam et verecundiam, qui quamvis in me credant, publice me tamen
coram impiis confiteri erubescunt, plus apud se valente lingua humana quam promissione divina.
Videte ergo eos: et commendantur tales Deo, non ut sic relinquat, sed ut eos adiuvando perficiat.
Dixit enim et quidam credens, et titubans: Credo, Domine; adiuva incredulitatem meam 9. In
conspectu tuo sunt omnes tribulantes me. Quare mihi sit opprobrium, tu nosti; quare confusio, tu
nosti; quare verecundia, tu nosti: ergo erue me propter inimicos meos, quia tu nosti ista mea, illi
non norunt; ac per hoc, quia ipsi in conspectu tuo sunt, ista nescientes non poterunt vel confundi
vel corrigi, nisi manifeste me erueris propter inimicos meos.

Christus patiens suae tristitiae comitem non invenit.
5. [v 21.] Opprobrium exspectavit cor meum et miseriam. Quid est, exspectavit? Futura ista
praevidit, futura ista praedixit. Non enim venit ad aliud. Si mori nollet, nec nasci vellet: causa
resurrectionis utrumque fecit. Duo enim quaedam nobis in genere humano nota erant, unum autem
incognitum. Nasci quippe homines et mori sciebamus; resurgere et in aeternum vivere
nesciebamus. Ut ostenderet nobis quod non noveramus, suscepit duo quae noveramus. Ad hoc
ergo venit. Opprobrium exspectavit cor meum et miseriam. Sed miseriam cuius? Exspectavit enim
miseriam, sed magis crucifigentium, magis persequentium; ut in illis esset miseria, in illo
misericordia. Miseriam quippe illorum miserans etiam pendens in cruce: Pater, inquit, ignosce illis,
quia nesciunt quid faciunt 10. Opprobrium exspectavit cor meum et miseriam: et sustinui qui simul
contristaretur, et non fuit. Quid ergo profuit quia exspectavi? hoc est, quid profuit quia praedixi?
quid profuit quia dixi ideo me venisse? Ventum est ut impleretur quod dixi: sustinui qui simul
contristaretur, et non fuit; et consolantes, et non inveni; hoc est, non fuit. Quod enim superiore
versu dixit: Sustinui qui simul contristaretur; hoc sequenti versu, et consolantes. Quod autem
superiore versu, et non fuit; hoc sequenti versu, et non inveni. Ergo non altera subiecta, sed
superior repetita sententia est. Quam sententiam si retractemus, quaestio nonnulla poterit oboriri.
Numquid enim discipuli eius non sunt contristati, quando ductus est ad passionem, quando ligno
suspensus, quando mortuus? Usque adeo contristati, ut illa Maria Magdalene, quae primo eum vidit,
gaudens lugentibus nuntiaret quid viderit 11. Evangelium ista loquitur; non nostra praesumptio, non
nostra suspicio est: constat doluisse, constat luxisse discipulos. Extraneae mulieres flebant, quando
ad passionem ducebatur; ad quas conversus ait: Flete; sed vos, nolite me 12. Quomodo ergo
sustinuit qui simul contristaretur, et non fuit? Attendimus, et invenimus tristes, et lugentes, et
plangentes; unde nobis mira videtur ista sententia: Sustinui qui simul contristaretur, et non fuit; et
consolantes, et non inveni. Intendamus diligentius, et videbimus eum sustinuisse qui simul
contristaretur, et non fuisse. Contristabantur enim illi carnaliter de vita mortali, quae mutanda
fuerat morte, et reparanda resurrectione: hinc erat illa tristitia. De illis enim esse debuit, qui caeci
medicum occiderunt, qui tamquam perniciose febrientes phrenetici, faciebant iniuriam ei a quo illis
fuerat salus allata. Ille volebat curare, illi saevire: hinc tristitia medico. Quaere utrum invenerit
huius tristitiae comitem. Non enim ait, sustinui qui contristaretur, et non fuit; sed, qui simul
contristaretur, id est, ex ea re, qua ego, contristaretur, et non inveni. Petrus certe plurimum amavit,
et in fluctus calcandos se sine dubitatione proiecit, et ad vocem Domini liberatus est 13: et eum
ductum ad passionem, amoris audacia consecutus, tamen turbatus, ter negavit. Unde, nisi quia
malum illi videbatur mori? Id enim devitabat quod malum putabat. Hoc ergo et in Domino dolebat,
quod ipse devitabat. Propterea et ante dixerat: Absit a te, Domine; propitius tibi esto, non fiet istud:
quando meruit audire, Satanas; posteaquam audierat, Beatus es, Simon Bar Iona 14. Ergo in tristitia
quam habebat Dominus de illis pro quibus oravit: Pater, ignosce illis, quia nesciunt quid faciunt 15,
nullum comitem invenit. Et sustinui qui simul contristaretur, et non fuit. Prorsus non fuit. Et
consolantes, et non inveni. Qui sunt consolantes? Proficientes. Ipsi enim nos consolantur, ipsi sunt
solatio omnibus praedicatoribus veritatis.

Fel ministrant Christo quicumque male vivunt.
6. [v 22.] Et dederunt in escam meam fel, et in siti mea potaverunt me aceto. Factum est quidem
ad litteram, et Evangelium hoc nobis indicat. Sed intellegendum est, fratres, hoc ipsum quod non

443

