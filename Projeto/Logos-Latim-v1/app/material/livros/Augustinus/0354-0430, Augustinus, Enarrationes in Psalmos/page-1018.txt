gratiam? Discite gratiam, intellegite gratiam. Nos antequam essemus, omnino non eramus; et facti
sumus homines, cum ante nihil essemus: deinde iam ipsi homines ex traduce illius peccatoris, et
maligni eramus, et filii irae natura, sicut et caeteri 27. Attendamus ergo gratiam Dei, non solum qua
fecit nos, verum etiam qua refecit. Cui ergo debemus quia sumus, illi debemus quia et iustificati
sumus. Nemo quasi tribuat Deo quia est, et sibi tribuat quia iustus est. Melius est enim quod tibi vis
tribuere, quam quod illi: melius enim aliquid es quia iustus es, quam quia homo es. Inferius aliquid
das Deo; et superius tibi. Totum illi da, in toto ipsum lauda: non cadas de manu artificis. Ut esses
quis fecit? Nonne scriptum est quia sumpsit Deus limum de terra, et formavit hominem 28?
Antequam homo esses, limus eras; antequam limus esses, nihil eras. Sed non de isto solo figmento
gratias agas artifici tuo; audi aliud figmentum ubi te fecit. Non ex operibus, ait, ne forte quis
extollatur 29. Sed qui dixit: Non ex operibus, ne forte quis extollatur; superius quid commemoravit?
Gratia salvi facti estis per fidem; et hoc non ex vobis 30. Apostoli verba sunt, non mea: Gratia salvi
facti estis per fidem; et hoc non ex vobis. Quamvis hoc ipsum quod dixerat: Gratia; utique, non ex
vobis: sed ne quis aliter intellegeret, planius hoc aperire dignatus est. Da intellectorem, et totum
dixit: Gratia salvi facti estis. Ubi audis, gratia, Gratis intellege. Si ergo gratis, nihil tu attulisti, nihil
meruisti: nam si meritis aliquid redditum est, merces est, non gratia. Gratia, inquit, salvi facti estis
per fidem. Expone illud apertius propter arrogantes, propter sibi placentes, propter ignorantes Dei
iustitiam et suam volentes constituere. Audi hoc idem apertius: Et hoc, inquit, quod gratia salvi facti
estis, non ex vobis, sed Dei donum est 31. Sed et nos forte aliquid fecimus, ut dona Dei mereremur.
Non ex operibus, inquit, ne forte quis extollatur. Quid ergo? nos bene non operamur? Imo
operamur. Sed quomodo? Ipso in nobis operante; quia per fidem locum damus in corde nostro ei
qui in nobis et per nos bona operatur. Audi enim unde opereris bona: Ipsius enim sumus
figmentum, creati in Christo Iesu in operibus bonis, ut in illis ambulemus 32. Ista est suavitas
abundans memoriae ipsius circa nos. Hanc eructando, praedicatores eius iustitia eius exsultabunt,
non sua. Quid ergo ut simus, ut laudemus, ut iustitia tua exsultemus, ut memoriam abundantiae
suavitatis tuae eructemus, quid erga nos fecisti, Domine, quem laudamus? Dicamus, et cum
dicimus, laudemus.

Et spes et desperatio in peccatis timenda est.
11. [v 8.] Misericors et miserator Dominus, longanimis et multum misericors. Suavis Dominus
omnibus, et miserationes eius in omnia opera eius. Nisi ille talis esset, de nobis repetitio nulla esset.
Attende ad te ipsum; quid merebaris peccator? contemptor Dei, quid merebaris? Vide si occurrit tibi
nisi poena, si occurrit tibi nisi supplicium. Vides ergo quid tibi debebatur, et quid dederit qui gratis
dedit. Data est venia peccatori, datus est spiritus iustificationis, data est caritas et dilectio, in qua
omnia bona facias; et super haec dabit et vitam aeternam, et societatem Angelorum: totum de
misericordia. Merita tua nusquam iactes, quia et ipsa tua merita illius dona sunt: Et iustitia tua
exsultabunt 33. Misericors et miserator Dominus: qui fecisti omnia gratis. Longanimis: quantos enim
sustinet peccatores? Misericors et miserator Dominus, in his quibus veniam dedit: in his quibus
adhuc non dedit, longanimis, non damnans, sed exspectans, ipsa exspectatione clamans:
Convertimini ad me, et convertar ad vos 34; et nimia longanimitate: Nolo, inquit, mortem impii,
tantum ut revertatur et vivat 35. Ille quidem longanimis; tu autem secundum duritiam cordis tui et
cor impoenitens thesaurizas tibi iram in die irae et revelationis iusti iudicii Dei, qui reddet unicuique
secundum opera sua 36. Non enim modo sic longanimis in sustinendo, ut nunquam iustus in
vindicando. Distribuit tempora: vocat te nunc, exhortatur te nunc; exspectat donec resipiscas, et tu
tardas! Magna eius misericordia et in hoc quod diem vitae tibi incertum fecit, ut nescias quando
hinc emigrabis; et cum quotidie speras te migrare, aliquando convertaris: et in hoc magna eius
misericordia. Caeterum si statuisset diem omnibus, faceret abundare peccata de securitate. Dedit
ergo spem veniae, ne desperando amplius pecces. Et spes, et desperatio timenda est in peccatis.
Videte vocem desperantis ad augenda peccata, et videte vocem sperantis ad augenda peccata, et
quomodo utrique voci occurrit providentia et misericordia Dei. Audi vocem desperantis: Iam, inquit,
damnandus sum; quare non facio quidquid volo? Audi et vocem sperantis: Misericordia Domini
magna est; quando me convertero, dimittet mihi omnia: quare non facio quidquid volo? Desperat,
ut peccet; sperat, ut peccet. Utrumque metuendum est, utrumque periculosum; vae a
desperatione! vae a perversa spe! Utrique huic periculo et utrique malo quomodo occurrit
misericordia Dei? Quid dicis tu, qui desperando volebas peccare? Iam damnandus sum; quare non
facio quidquid volo. Audi Scripturam: Nolo mortem impii, quantum ut revertatur et vivat 37. Hac
voce Dei reducitur in spem: sed timendus est alius laqueus, ne ipsa spe amplius peccet. Quid ergo
et tu dicebas, qui spe magis peccas? Quando me convertero, omnia mihi Deus dimittet; faciam
quidquid volo. Audi et tu Scripturam: Ne tardes converti ad Dominum, neque differas de die in
diem; subito enim veniet ira illius, et in tempore vindictae disperdet te 38. Noli ergo dicere: Cras me

1018

