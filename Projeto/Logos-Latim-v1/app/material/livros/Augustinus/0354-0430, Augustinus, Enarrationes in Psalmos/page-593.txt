19. [v. 19.] Quoniam Domini est susceptio. Nam ego ut cumulus arenae impulsus sum, et caderem;
et cecidissem, nisi Dominus suscepisset me. Quoniam Domini est susceptio; et sancti Israel regis
nostri. Ipse susceptio, ipse te illuminat: in eius lumine tutus es, in eius lumine ambulas, iustitia eius
exaltaris. Ipse te suscepit, infirmitatem tuam ipse custodit; ipse te facit robustum de se, non de te.

De munere prophetico.
20. [v. 20.] Tunc locutus es in aspectu filiis tuis, et dixisti. Locutus es in aspectu tuo, revelasti hoc
Prophetis tuis. Ideo locutus es eis in aspectu, id est, in revelatione: unde Prophetae Videntes
dicebantur 39. Viderunt quiddam intus quod dicerent foris; et in occulto audierunt quod palam
praedicaverunt. Tunc locutus es in aspectu filiis tuis, et dixisti: Posui adiutorium super potentem.
Intellegitis quem potentem. Exaltavi electum de populo meo. Intellegitis quem electum; quem iam
gaudetis exaltatum.
21. [v. 21.] Inveni David servum meum: istum David ex semine David. In oleo sancto meo unxi
eum: de illo enim dicitur: Unxit te, Deus, Deus tuus oleo exsultationis prae participibus tuis 40.
22. [v. 22.] Manus enim mea auxiliabitur ei, et brachium meum confortabit eum: secundum quod
susceptio hominis facta est, secundum quod caro in utero virginis assumpta est 41, secundum quod
ab illo qui in forma Dei aequalis est Patri, forma servi suscepta est, et factus est obediens usque ad
mortem, mortem autem crucis 42.

Inimicus, dum saevit, animabus sanctorum prodest.
23. [v. 23.] Non proficiet inimicus in eo. Saevit quidem inimicus, sed non proficiet in eo: solet
quidem nocere, sed non nocebit. Quid est ergo quod affliget? Exercebit, non nocebit: proderit
saeviendo, quia in quos saevit, coronabuntur vincendo. Quid enim vincitur, si nihil contra nos
saevit? aut ubi adiutor noster Deus, si nos non dimicamus? Inimicus ergo faciet quod suum est; sed
non proficiet inimicus in eo, et filius iniquitatis non apponet nocere ei.
24. [v. 24.] Et concidam inimicos eius a facie illius. Conciduntur a conspiratione sua, et quod
credunt conciduntur. Paulatim enim credunt; tamquam comminuto capite vituli, venient in potum
populi Dei. Comminuit enim caput vituli Moyses, sparsit in aqua, et dedit bibere filiis Israel 43.
Comminuuntur omnes infideles, credunt paulatim; et a populo Dei bibuntur, in corpus Christi
traiciuntur. Et concidam inimicos eius a facie illius; et eos qui oderunt eum, fugabo: ne noceant. Sed
fugatorum istorum forte aliqui dicunt: Quo ibo a spiritu tuo? et a facie tua quo fugiam? 44 Et
videntes non se habere quo fugiant ab Omnipotente, conversi fugiunt ad Omnipotentem. Et eos qui
oderunt eum, fugabo.

Domini misericordiam et veritatem imitemur.
25. [v. 25.] Et veritas mea et misericordia mea cum ipso est. Universae viae Domini misericordia et
veritas 45. Mementote, quantum potestis, quam saepe nobis commendentur duo haec, ut reddamus
illa Deo. Sicut enim ipse exhibuit nobis misericordiam, ut deleret peccata nostra; et veritatem, ut
impleret promissa sua: sic et nos ambulantes in via eius, debemus ei reddere misericordiam et
veritatem; misericordiam, ut miserorum misereamur; veritatem, ut non inique iudicemus. Non tibi
tollat veritas misericordiam, nec misericordia impediat veritatem: si enim per misericordiam
iudicaveris contra veritatem, aut quasi rigida veritate oblitus fueris misericordiam; non ambulabis in
via Dei, ubi misericordia et veritas occurrerunt sibi 46. Et in nomine meo exaltabitur cornu eius. Quid
opus est ut immoremur? Christiani estis, Christum agnoscite.
26. [v. 26.] Et ponam in mari manum eius: hoc est, dominabitur Gentibus. Et in fluminibus
dexteram eius. Flumina currunt in mare; cupidi homines in amaritudinem huius saeculi prolabuntur:
omnia tamen genera ista Christo subdita erunt.
27. [vv. 27.28.] Ipse invocabit me, Pater meus es tu, Deus meus et susceptor salutis meae. Et ego
primogenitum ponam eum, excelsum apud reges terrae. Martyres nostri, quorum natalitia
celebramus, sanguinem suum propter haec credita et nondum visa fuderunt: quanto fortiores nos
esse debemus, videndo quod illi crediderunt? Excelsum enim apud reges terrae illi nondum viderant
Christum; adhuc principes conveniebant in unum, adversus Dominum et adversus Christum eius:

593

