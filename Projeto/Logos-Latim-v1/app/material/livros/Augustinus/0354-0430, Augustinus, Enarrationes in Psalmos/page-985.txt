iniquitatem, putas quod teipsum diligas? Erras: ita et proximum diligens, ad iniquitatem duces, et
dilectio tua laqueus erit dilecti. Caritas ergo de puro corde est quae est secundum Deum, et
conscientia bona, et fide non ficta 10. Ista caritas definita ab Apostolo habet duo praecepta;
dilectionis Dei, et dilectionis proximi. In nullis Scripturis aliud requiratis, nemo vobis aliud
praecipiat. Quidquid obscurum est in Scriptura, haec ibi occulta est: quidquid ibi planum est, haec
ibi aperta est. Si nusquam aperta esset, non te pasceret: si nusquam occulta, non te exerceret.
Haec caritas clamat de corde puro, de corde talium in his verbis, qualis hic modo orat. Et quis iste
sit, cito dixerim: Christus est.

Sive caput loquatur sive membra, unus Christus loquitur.
3. Audituri autem estis verba quae de Domino nostro Iesu Christo indigne accipiuntur, et putabit
parum intellegens temere me dixisse Christi esse personam in hoc psalmo. Quomodo enim potest
de Domino nostro Iesu Christo, de illo agno immaculato, de illo in quo solo non est inventum
peccatum, qui solus verissime dicere potuit: Ecce venit princeps mundi huius, et in me nihil
inveniet 11, id est, nullam culpam, nullum reatum; qui solus, quod non rapuit, exsolvebat 12; qui
solus innocentem sanguinem fudit, Filius Dei unicus carnem accipiens, non qua ipse minueretur,
sed qua nos augeret: quomodo ergo de ista persona recte accipitur: Pone, Domine, custodiam ori
meo, et ostium continentiae circum labia mea, ut non declines cor meum in verba maligna ad
excusandas excusationes in peccatis 13? Manifestissime quippe iste est sensus: Custodi, Domine, os
meum ianua quadam et ostio praecepti tui, ut in verba maligna non declinetur cor meum. Quae
verba maligna? Quibus excusantur peccata. Ne, inquit, peccata mea malim excusare, quam
accusare. Haec verba in ipsum Dominum nostrum Iesum Christum non cadunt. Quae enim ille
peccata commisit, quae confiteri potius quam defendere debuisset? Nostra verba ista sunt. Certe
Christus loquitur. Si nostra verba sunt, quomodo Christus loquitur? Et ubi est caritas de qua
loquebar? Nescitis quia ipsa unum nos fecit in Christo? Caritas clamat ad Christum de nobis, Caritas
clamat de Christo pro nobis. Quomodo caritas clamat ad Christum de nobis? Et erit, omnis qui
invocaverit nomen Domini, salvus erit 14. Quomodo caritas de Christo pro nobis? Saule, Saule, quid
me persequeris? 15 Vos, inquit Apostolus, estis corpus Christi et membra 16. Si ergo ille caput, nos
corpus, unus homo loquitur; sive caput loquatur, sive membra, unus Christus loquitur. Et capitis est
proprium loqui etiam in persona membrorum. Ipsam nostram consuetudinem advertite. Primo
quomodo loqui in membris nostris non potest nisi caput: iam vero caput nostrum quomodo loquatur
in persona omnium membrorum, advertite. In angusto tibi pedem aliquis calcat: Calcas me, dicit
caput. Vulneravit tibi aliquis manum: Vulnerasti me, dicit caput. Caput tuum nullus tetigit, sed
loquitur unitas compaginis corporis tui. Omnium membrorum tuorum personam illa, quae in capite
est, lingua suscepit, ipsa pro omnibus verbo fungitur. Sic ergo audiamus Christum loquentem; sed
unusquisque agnoscat ibi vocem suam, tamquam haerens in Christi corpore. Aliquando enim
dicturus est verba in quibus nullus nostrum inveniat personam suam, sed ad solum caput
pertineant; non se tamen separat ex verbis nostris et ad sua propria tollit, vel a suis propriis non ad
nostra redit. De ipso enim et de Ecclesia dictum est: Erunt duo in carne una 17. Unde et ipse in
Evangelio dicit de hac ipsa re: Iam igitur non sunt duo, sed una caro 18. Haec nova non sunt; a vobis
semper audita sunt: sed per occasiones necesse est commemorentur, primo quia ipsae Scripturae
quas tractamus, ita sibi sunt innexae, ut multa in multis repetantur; et utile est. Cura enim mundi
spinas habet, et offocat semina; oportet saepius a Domino commemorari quod cogit mundus
oblivisci.

Ecclesiae tribulatio usque in finem mundi manet.
4. [v 1.] Domine, clamavi ad te, exaudi me. Hoc omnes possumus dicere. Hoc non dico, totus
Christus dicit: sed magis ex persona corporis dictum est; quia et cum hic esset, carnem portans
oravit, et ex persona corporis oravit Patrem, et cum oraret globi sanguinis de toto corpore eius
destillabant. Sic scriptum est in Evangelio: Oravit Iesus intenta oratione, et sudavit sanguinem 19.
Quid est de toto corpore sanguinis effluxio, nisi de tota Ecclesia martyrum passio? Domine, clamavi
ad te, exaudi me: intende voci deprecationis meae, dum clamavero ad te. Iam finitum negotium
clamandi putabas, cum diceres: Clamavi ad te. Clamasti, iam noli esse securus. Si finita est
tribulatio, finitus est clamor: si autem manet tribulatio Ecclesiae et corporis Christi usque in finem
saeculi, non tantum dicat: Clamavi ad te, exaudi me; sed: Intende voci deprecationis meae, dum
clamavero ad te.

Sacrificium vespertinum est Domini Passio.
985

