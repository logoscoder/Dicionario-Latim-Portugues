Prooemium
Psalmos omnes caeteros, quos codicem Psalmorum novimus continere, quod Ecclesiae
consuetudine Psalterium nuncupatur, partim sermocinando in populis, partim dictando exposui,
donante Domino, sicut potui: psalmum vero centesimum octavum decimum, non tam propter eius
notissimam longitudinem, quam propter eius profunditatem paucis cognoscibilem differebam. Et
cum molestissime ferrent fratres mei, eius solius expositionem, quantum ad eiusdem corporis
Psalmos pertinet, deesse opusculis nostris, meque ad hoc solvendum debitum vehementer
urgerent, diu petentibus iubentibusque non cessi; quia quotiescumque inde cogitare tentavi,
semper vires nostrae intentionis excessit. Quanto enim videtur apertior, tanto mihi profundior videri
solet; ita ut etiam quam sit profundus, demonstrare non possem. Aliorum quippe, qui difficile
intelleguntur, etiamsi in obscuritate sensus latet, ipsa tamen apparet obscuritas: huius autem nec
ipsa; quoniam talem praebet superficiem, ut lectorem atque auditorem, non expositorem
necessarium habere credatur. Et nunc quod tandem ad pertractationem eius accedo, quid in eo
possim, prorsus ignoro: spero tamen, ut aliquid possim, adfuturum atque adiuturum Deum. Sic
enim fecit in omnibus quaecumque sufficienter, cum prius mihi ad intellegendum vel explicandum
difficilia ac pene impossibilia viderentur, exposui. Statui autem per sermones id agere, qui
proferantur in populis, quas Graeci
vocant. Hoc enim iustius esse arbitror, ut conventus
ecclesiastici non fraudentur etiam psalmi huius intellegentia, cuius, ut aliorum, delectari assolent
cantilena. Sed sit huc usque prooemium: iam de ipso est loquendum, de quo istuc visum est
praeloquendum.

145 IN PSALMUM 118
ENARRATIO
Sermo 1

Qui vult esse beatus, sit in lege Dei immaculatus.
1. [v 1.] Ab exordio suo magnus psalmus iste, carissimi, exhortatur nos ad beatitudinem, quam
nemo est qui non expetat. Quis enim usquam vel potest, vel potuit, vel poterit inveniri qui nolit esse
beatus? Quid igitur exhortatione opus est ad eam rem quam sua sponte appetit animus humanus?
Nam profecto qui exhortatur, id agit, ut excitetur voluntas eius cum quo agit, ad illud propter quod
exhortationis adhibetur alloquium. Utquid ergo nobiscum agitur, ut velimus quod nolle non
possumus; nisi quia omnes quidem beatitudinem concupiscunt, sed quonam modo ad eam
perveniatur, plurimi nesciunt? Ideoque hoc docet iste, qui dicit: Beati immaculati in via, qui
ambulant in lege Domini. Tamquam diceret: Scio quid velis, beatitudinem quaeris; si ergo vis esse
beatus, esto immaculatus. Illud enim omnes, hoc autem pauci volunt, sine quo non pervenitur ad
illud quod omnes volunt. Sed ubi erit quisque immaculatus, nisi in via? In qua via, nisi in lege
Domini? Ac per hoc: Beati immaculati in via, qui ambulant in lege Domini, non superfluo nobis
dicitur, sed exhortatio necessaria nostris mentibus adhibetur. Quid enim boni sit ad quod multi pigri
sunt, id est, immaculatos ambulare in via, quae lex est Domini, sic ostenditur, cum beatos esse qui
hoc faciunt, indicatur, ut propter illud quod omnes volunt, etiam hoc fiat quod plurimi nolunt.
Beatum quippe esse, tam magnum est bonum, ut hoc et boni velint et mali. Nec mirum est quod
boni propterea sunt boni; sed illud est mirum, quod etiam mali propterea sunt mali, ut sint beati.
Nam quisquis libidinibus deditus, luxuria stuprisque corrumpitur, in hoc malo beatitudinem quaerit,
et se miserum putat, cum ad suae concupiscentiae voluptatem laetitiamque non pervenit, beatum
vero non dubitat iactare cum pervenit. Et quisquis avaritiae facibus inardescit, ad hoc congregat
quocumque modo divitias, ut beatus sit: inimicorum sanguinem fundere quicumque desiderat,
dominationem quisquis affectat, crudelitatem suam quisquis alienis cladibus pascit, in omnibus
sceleribus beatitudinem quaerit. Hos igitur errantes, et vera miseria falsam beatitudinem
requirentes, revocat ad viam, si audiatur, vox ista divina: Beati immaculati in via, qui ambulant in
lege Domini: tamquam dicens: Quo itis? Peritis, et nescitis. Non illac itur qua pergitis, quo pervenire
desideratis: nam utique beati esse cupitis; sed misera sunt, et ad maiorem miseriam ducunt itinera
ista qua curritis. Tam magnum bonum quaerere per mala nolite: si ad illud pervenire vultis, huc
venite, hac ite. Viae perversae relinquite malignitatem, qui non potestis relinquere beatitudinis
voluntatem. Frustra tendendo fatigamini, quo perveniendo inquinamini. Non autem beati inquinati
in errore, qui ambulant in perversitate saeculi; sed: Beati immaculati in via, qui ambulant in lege
Domini.

803

