8. [v. 6.] Quasi diceretur: Unde ista scitis? Cantavimus haec omnes, et cantat homo in omnibus
Christus: homo propter nos, Deus ante nos. Sed quid magnum ante nos? Ante terram et coelum,
ante saecula. Hic ergo homo propter nos factus in ea, idem ipse Altissimus fundavit eam. Unde ista
scimus? Dominus narrabit in Scriptura populorum. Hoc enim sequitur in Psalmo: Mater Sion, dicet
homo; et homo factus est in ea, et ipse fundavit eam Altissimus 36. Dominus narrabit in Scriptura
populorum et principum. Quorum principum? Horum qui facti sunt in ea. Principes qui facti sunt in
ea, in ea facti sunt principes: nam antequam in ea fierent principes, abiecta mundi elegit Deus, ut
confunderet fortia. Numquid princeps piscator? numquid princeps publicanus? Principes plane; sed
quia facti sunt in ea. Quales isti principes? Venerunt de Babylone principes, credentes de saeculo
principes venerunt ad urbem Romam, quasi caput Babylonis; non ierunt ad templum Imperatoris,
sed ad memoriam Piscatoris. Unde enim isti principes? Infirma mundi elegit Deus, ut confundat
fortia: et ignobilia elegit Deus, et ea quae non sunt tamquam quae sunt, ut quae sunt
evacuentur 37. Hoc facit qui erigit de terra inopem, et de stercore exaltat pauperem. Utquid erigit?
Ut collocet eum cum principibus, cum principibus populi sui 38. Magna res, magnum gaudium,
magna laetitia. Postea venerunt in hanc civitatem et oratores; sed non venirent nisi praecederent
piscatores. Magna haec; sed ubi haec, nisi in illa civitate Dei, de qua gloriosissima dicta sunt.

Paremus nos interim gaudere ad Deum Deumque laudare.
9. [v. 7.] Ideo collatis omnibus gaudiis atque conflatis, quomodo clausit? Tamquam iucundatorum
omnium habitatio in te. Tamquam iucundatorum habitatio omnium iucundatorum in hac civitate. In
peregrinatione ista conterimur: habitatio nostra, iucunditas sola erit. Peribit labor et gemitus;
transeunt orationes, succedunt laudationes. Ibi ergo habitatio iucundatorum, non erit gemitus
desiderantium, sed laetitia perfruentium. Aderit enim cui modo suspiramus; similes ei erimus,
quoniam videbimus eum sicuti est 39: ibi totum negotium nostrum non erit, nisi laudare Deum, et
frui Deo. Et quid aliud quaeremus, ubi solus sufficit, per quem facta sunt omnia? Habitabimur et
habitabimus: subicientur illi omnia, ut sit Deus omnia in omnibus 40. Beati ergo qui habitant in domo
tua. Unde beati? Habendo aurum, habendo argentum, numerosam familiam, multiplicem prolem?
Unde beati? Beati qui habitant in domo tua; in saecula saeculorum laudabunt te 41. Hoc uno beati
otioso negotio. Hoc ergo unum desideremus, fratres, cum venerimus ad hoc; nos paremus gaudere
ad Deum, laudare Deum. Opera bona quae modo nos perducunt, non ibi erunt. Diximus et hesterno
die, quantum potuimus; non ibi erunt opera misericordiae, ubi nulla erit miseria: egentem non
invenies, nudum non invenies, nemo tibi occurret sitiens, nullus peregrinus erit, nullus aegrotus
quem visites, nullus mortuus quem sepelias, nullus litigatorum inter quos pacem componas. Quid
facturus es? An forte propter necessitates corporis nostri novellabimus, et arabimus, et
negotiabimur, et peregrinabimur? Magna ibi quies: nam ibi omnia opera, quae necessitas flagitat,
subtrahentur; mortua necessitate, peribunt opera necessitatis. Quid ergo erit? Quomodo potuit,
dixit lingua humana: Tamquam iucundatorum omnium habitatio in te. Quid est, tamquam? quare,
tamquam? Quia talis ibi erit iucunditas, qualem hic non novimus. Video hic multas iucunditates, et
multi gaudent in saeculo, alii hinc, alii inde; et non est quod illi gaudio comparem, sed tamquam
iucunditas erit. Nam si dicam: Iucunditas; incipit homini occurrere talis iucunditas, qualem solet
habere in poculis, in prandiis, in avaritia, in honoribus saeculi. Extolluntur enim homines, et laetitia
quadam insaniunt: sed non est gaudere impiis 42, dicit Dominus. Est quaedam iucunditas quam nec
oculus vidit, nec auris audivit, nec in cor hominis ascendit 43. Tamquam iucundatorum omnium
habitatio in te. Ad aliud gaudium nos paremus; quia hic tamquam simile invenimus, et non est hoc:
ne quasi paremus nos talibus ibi perfrui, qualibus hic gaudemus; alioquin continentia nostra avaritia
erit. Sunt enim homines qui invitantur ad coenam opimam, ubi multa et pretiosa ponenda sunt; non
prandent: iam si quaeras ab eis quare non prandeant: Ieiunamus. Magnum opus, christianum opus
ieiunium. Noli cito laudare: quaere causam; negotium ventris agitur, non religionis. Quare ieiunant?
Ne ventrem praeoccupent vilia, et non possit admittere pretiosa. Ergo negotium gutturis gerit in
ieiunio. Magna res utique ieiunium: contra ventrem et guttur pugnat; aliquando illis militat. Itaque,
fratres mei, si putatis aliquid tale habituros nos in illa patria, ad quam nos exhortatur tuba coelestis,
et propterea vos a praesentibus abstinetis, ut illic talia copiosius recipiatis; sic estis quomodo illi qui
ieiunant propter epulas maiores, et continent se maiore incontinentia. Nolite ergo sic: ad aliquid vos
ineffabile praeparate; mundate cor ab omnibus affectionibus vestris terrenis et saecularibus. Visuri
sumus quiddam, quo viso beati erimus, et hoc solum nobis sufficiet. Et quid? non manducabimus?
Imo manducabimus; et ipse erit cibus noster, qui et reficiat, et non deficiat. Tamquam
iucundatorum omnium habitatio in te. Iam dictum est unde iucundabimur: Beati qui habitant in
domo tua; in saecula saeculorum laudabunt te. Laudemus et modo Dominum, quantum possumus,
mixtis gemitibus; quia laudando eum desideramus eum, et nondum tenemus: cum tenuerimus,
subtrahetur omnis gemitus, et remanebit sola et pura et aeterna laudatio. Conversi ad Dominum.

581

