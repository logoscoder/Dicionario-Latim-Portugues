corda vestra per nubes ascendant. Videte quomodo credatis, videte quid suscipiatis: post
praedicatorem veniet iudex, post dispensatorem veniet exactor. Qui ponit nubes ascensum eius.

Nihil ventis velocius.
12. Qui ambulat super pennas ventorum. Hoc iam periculosum est accipere ad litteram. Aut quae
sunt pennae ventorum? aut vero quomodo in pictura, facturi nobis sumus ventos volantes, et alas
habentes? Ventus non est, fratres, nisi quem sentimus, motus quidam et quasi fluctus aeris,
impellens quod potest pro viribus. Quae pennae ventorum sunt? Sed et quae alae Dei? Et tamen
dictum est: Sub umbra alarum tuarum sperabunt 58. Conemur ergo et hoc accipere ad litteram,
veluti proprie factum in creatura ista. Velocitatem verbi fortasse commendat Scriptura; de qua
velocitate iampridem in alio psalmo locuti sumus, ubi scriptum est: Usque in velocitatem currit
verbum eius 59. Quia nihil ventis velocius norunt homines. Quomodo illa facilitas commendabatur in
pelle; nihil enim facilius ab homine quam pellis extenditur: sic et hic insinuans Deum vel Verbum
eius ubique praesentem, velocitate motus nihil deserere, quia tu non noveras aliquid vento
velocius: Ambulat, inquit, super pennas ventorum, id est, velocitas eius superat velocitatem
ventorum: ut per pennas ventorum intellegas velocitatem ventorum, et verbum Dei intellegas
velocius omnibus ventis. Et sic in prima facie considerationis: pulsemus ad aliquid interius, et
figurate aliquid nobis indicent istae litterae.

Per ventos animae figurantur, per ventorum alas virtutes.
13. Ventos quidem intellegimus in figura non absurde animas: non quia ventus est anima, sed quia
invisibilis est ventus, quamvis res corporea, corpora impellens, tamen quia humani oculi aciem
fugit; est autem anima invisibilis, propterea bene intellegimus animas ventos. Inde est quod et
Deus insufflasse dicitur spiritum vitae formato homini; et factus est homo in animam viventem 60.
Ergo venti, animae in allegoria non absurde accipiuntur. Videte autem ne putetis nominata
allegoria, pantomimi aliquid me dixisse. Nam quaedam verba, quoniam verba sunt, et ex lingua
procedunt, communia nobis sunt etiam cum rebus ludicris, et non honestis: tamen locum suum
habent verba ista in Ecclesia, et locum suum in scena. Non enim ego dixi quod Apostolus non dixit,
cum de duobus filiis Abrahae diceret: Quae sunt, inquit, in allegoria 61. Allegoria dicitur, cum aliquid
aliud videtur sonare in verbis, et aliud in intellectu significare. Quomodo dicitur agnus Christus 62:
numquid pecus? Leo Christus 63: numquid bestia? Petra Christus 64: numquid duritia? Mons
Christus 65: numquid tumor terrae? Et sic multa aliud videntur sonare, aliud significare; et vocatur
allegoria. Nam qui putat me de theatro dixisse allegoriam, putet et Dominum de amphitheatro
dixisse parabolam. Videtis quid faciat civitas ubi abundant spectacula: in agro securius loquerer;
quid sit enim allegoria, non ibi forte didicissent homines, nisi in Scripturis Dei. Ergo quod dicimus
allegoriam figuram esse, sacramentum figuratum allegoria est. Et quid hic accipimus: Ascendit
super pennas ventorum? Diximus, bene accipi figurate ventos animas. Pennae ventorum, pennae
animarum quae sunt, nisi a quibus sursum attolluntur? Pennae ergo animarum virtutes, bona opera,
recte facta. In duabus alis habent omnes pennas; omnia enim praecepta in duobus praeceptis sunt.
Quisquis dilexerit Deum et proximum, animam habet pennatam, liberis alis, sancto amore volantem
ad Dominum. Quicumque implicatur amore carnali, viscum habet in pennis. Nam si anima non
habet alas et pennas, unde ille gemens in tribulationibus dicit: Quis dabit mihi pennas, sicut
columbae? Et sequitur: Et volabo, et requiescam 66. Item alio loco: Quo ibo a spiritu tuo, et quo a
facie tua fugiam? Si ascendero in coelum, tu ibi es; si descendero ad infernum, ades; si accepero
pennas meas sicut columba, et volabo in extrema maris. Tamquam diceret: Sic possum fugere a
facie irae tuae, si accepero pennas ut columba, et volavero in extrema maris. In extrema maris
volare, est spem iam praetendere in finem saeculi, quomodo ille qui ait: Hoc labor est ante me,
donec introeam in sanctuarium Dei, et intellegam in novissima 67. Et quomodo venit in extrema
maris, etiam acceptis pennis? Etenim illuc, inquit, manus tua deducet me, et perducet me dextera
tua 68. Nam et cum pennis meis casura sum, nisi tu deducas. Ergo alas habent bonas et liberas, et
nullo visco obligatas, animae bene operantes praecepta Dei, habentes caritatem de conscientia
pura et fide non ficta 69. Sed quantumvis sint praeditae virtutibus caritatis, quid ad illam
dilectionem Dei, qua sunt dilectae, etiam cum visco essent implicatae? Maior ergo in nos dilectio
Dei, quam nostra in illum. Nostra dilectio pennae nostrae sunt, sed ille ambulat et super pennas
ventorum.

Amando Christus volemus ad perfectam cognitionem ipsius.

713

