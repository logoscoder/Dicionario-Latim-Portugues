hoc sempiternum, sed praeparent se ad possidendam sempiternam haereditatem. Quam
haereditatem? Ubi destruetur omnis potentatus, et omnis potestas, ut sit Deus omnia in omnibus 24.
Ad hoc se servantes, et hoc corde contemplantes, et adhuc in fide retinentes, et ut videant
perdurantes, non extendunt manus suas in iniquitatem. Nam si videant quia semper est virga
peccatorum super sortem iustorum, cogitant apud se, et dicunt: Quid mihi prodest quia iustus sum?
Semper mihi dominabitur iniquus, et semper servus ero? Faciam ergo et ego iniquitatem; quia nihil
prodest tenere iustitiam. Ne autem hoc dicat, insinuatur illi fides, quia ad tempus potest esse virga
peccatorum super sortem iustorum: non eam relinquet Dominus super sortem iustorum, ut non
extendant iusti in iniquitatem manus suas; sed teneant ab iniquitate manus suas, et ferant
iniquitatem, non faciant. Melius est enim iniustitiam ferre quam facere. Unde non semper erit? Quia
non derelinquet Dominus virgam peccatorum super sortem iustorum.
9. [v. 4.] Hoc cogitant qui recti sunt corde, de quibus paulo ante dixi, qui voluntatem Dei sequuntur,
non voluntatem suam. Sed qui sequi Deum volunt, faciunt illum praecedentem, et se sequentes;
non autem se praecedentes, et illum sequentem: et in omnibus eum bonum inveniunt, sive
emendantem, sive consolantem, sive exercentem, sive coronantem, sive purgantem, sive
illuminantem, sicut Apostolus ait: Scimus quoniam diligentibus Deum, omnia cooperantur in
bonum 25. Et ideo sequitur: Benefac, Domine, bonis, et rectis corde.

Magnum est malum Ecclesiae pacem turbare.
10. [v 5.] Sicut autem declinat a malo, et facit bonum rectus corde 26, quia non zelat in
peccatoribus, pacem peccatorum intuens 27; sic pravi cordis, qui scandalizatur in viis Domini,
declinat a Deo, et facit malum, et inescatur dulcedine saeculi, et ea illaqueatus et captus amaras
poenas luit. Declinanti autem a Deo, cuius disciplinam ferre noluit, fit illi per iudicium Dei verus
laqueus falsa malorum felicitas. Unde continuo subiungit: Declinantes autem in strangulationem
abducet Dominus cum operantibus iniustitiam: id est, quorum facta imitati sunt; quia eorum
praesentes laetitias amaverunt, et futura supplicia non crediderunt. Qui ergo recti sunt corde, et
non declinant, quid habebunt? Iam veniamus ad ipsam haereditatem, fratres, quia filii sumus. Quid
possidebimus? quae est haereditas? quae patria nostra? quid vocatur? Pax. Per hanc vos
salutamus, hanc vobis annuntiamus, hanc suscipiunt montes, et colles iustitiam 28. Ipsa est
Christus: Ipse enim est pax nostra, qui fecit utraque unum, et medium parietem maceriae solvit 29.
Quia filii sumus, haereditatem habebimus. Et quid vocabitur ipsa haereditas, nisi pax? Et videte
quia exhaeredati sunt qui non amant pacem: non autem amant pacem, qui dividunt unitatem. Pax
possessio piorum est, possessio haeredum. Et qui sunt haeredes? Filii. Audite Evangelium: Beati
pacifici, quoniam ipsi filii Dei vocabuntur 30. Audite et conclusionem huius psalmi: Pax super Israel.
Israel, "Videns Deum"; Ierusalem, "Visio pacis" interpretatur. Intellegat Caritas vestra: Israel
interpretatur, "Videns Deum"; Ierusalem interpretatur, "Visio pacis". Qui non commovebuntur in
aeternum? Qui inhabitant Ierusalem. Non commovebuntur ergo in aeternum, qui inhabitant
visionem pacis. Et pax super Israel. Ergo Israel qui videns Deum est, videns pacem est: et ipse
Israel est et Ierusalem; quia populus ille Dei, ipsa est civitas Dei. Si ergo videns pacem, hoc est
videns Deum; merito et Deus ipse est pax. Ergo quia Christus Filius Dei pax est, ideo venit colligere
suos, et secernere ab iniquis. A quibus iniquis? Qui oderunt Ierusalem, qui oderunt pacem, qui
volunt conscindere unitatem, qui non credunt paci, qui falsam pacem pronuntiant in populo, et non
illam habent. Quibus respondetur, cum dixerint: Pax vobiscum: Et cum spiritu tuo: falsum dicunt, et
falsum audiunt. Quibus dicunt: Pax vobiscum? quos separant a pace orbis terrarum. Et quibus
dicitur: Et cum spiritu tuo? Qui dissensiones amplectuntur, et odiunt pacem. Si enim in spiritu
eorum esset pax, nonne unitatem diligerent, et relinquerent dissensionem? Falsum ergo
pronuntiantes, falsum audiunt. Nos verum pronuntiemus, et verum audiamus. Simus Israel, et
amplectamur pacem; quia Ierusalem est visio pacis, et nos Israel, et pax super Israel.

183 IN PSALMUM 125
ENARRATIO
Sermo ad plebem

In hac vita ab illa superna Ierusalem peregrinamur.

893

