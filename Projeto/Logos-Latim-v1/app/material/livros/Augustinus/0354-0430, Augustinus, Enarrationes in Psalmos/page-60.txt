3. [v 3.] Deus meus, clamabo ad te per diem, nec exaudies: Deus meus, clamabo ad te in rebus
prosperis huius vitae, ut non mutentur; nec exaudies, quia verbis delictorum meorum ad te
clamabo. Et nocte, et non ad insipientiam mihi: et in adversis utique huius vitae clamabo ut
prosperentur, et similiter non exaudies. Neque hoc facis ad insipientiam mihi, sed potius ut sapiam
quid clamare me velis; non verbis delictorum ex desiderio temporalis vitae, sed verbis conversionis
ad te in vitam aeternam.
4. [v 4.] Tu autem in sancto habitas, laus Israel: tu autem in sancto habitas, et ideo immunda
delictorum verba non exaudies. Laus videntis te, non eius qui laudem suam quaesivit in gustando
vetito cibo, ut apertis corporeis oculis abscondere se conaretur a conspectu tuo 4.
5. [v 5.] In te speraverunt patres nostri: omnes iusti scilicet, non quaerentes suam laudem, sed
tuam; speraverunt, et eruisti eos.
6. [v 6.] Ad te clamaverunt, et salvi facti sunt: ad te clamaverunt, non verbis delictorum a quibus
longe est salus, et ideo salvi facti sunt. In te speraverunt, et non sunt confusi: in te speraverunt,
nec eos fefellit spes; non enim in se illam posuerunt.
7. [v 7.] Ego autem sum vermis, et non homo: ego autem iam non ex persona Adam loquens, sed
ego proprie Iesus Christus sine semine in carne natus sum, ut essem in homine ultra homines; ut
vel sic dignaretur imitari humana superbia humilitatem meam. Opprobrium hominum et abiectio
plebis: in qua factus sum opprobrium hominum, ita ut pro convicioso maledicto diceretur; Tu sis
discipulus eius 5, et plebs me contemneret.
8. [v 8.] Omnes qui conspiciebant me, subsannabant me: omnes qui conspiciebant me, irridebant
me, Et locuti sunt in labiis, et moverunt caput: et locuti sunt non in corde, sed in labiis.
9. [v 9.] Nam irridenter moverunt caput, dicentes: Speravit in Dominum, eruat eum; salvum faciat
eum, quoniam vult eum. Haec verba erant, sed in labiis dicebantur.
10. [v 10.] Quoniam tu es qui extraxisti me de ventre: quoniam tu es qui extraxisti me, non solum
de illo ventre virginali, nam omnibus hominibus lex ista nascendi est ut de ventre extrahantur, sed
etiam de ventre Iudaicae gentis; cuius tenebris obtegitur, et nondum in lucem Christi natus est,
quisquis in carnali observatione sabbati et circumcisionis caeterorumque talium salutem ponit.
Spes mea ab uberibus matris meae: spes mea Deus, non ex quo uberibus virginis lactari coepi, nam
et ante utique; sed ab uberibus Synagogae, sicut de ventre dixi, extraxisti me, ne carnalem
consuetudinem sugerem.
11. [v 11.] In te confirmatus sum ex utero: ipse est uterus Synagogae, qui me non pertulit, sed
iactavit me: non autem cecidi, quia continuisti me. De ventre matris meae Deus meus es tu. De
ventre matris meae: non effecit venter matris meae ut tamquam parvulus oblitus essem tui.
12. [v 12.] Deus meus es tu, ne discedas a me: quoniam tribulatio proxima est. Deus meus ergo es
tu, ne discedas a me: quoniam tribulatio iuxta me est; nam est in corpore meo. Quoniam non est
qui adiuvet: quis enim adiuvat, si tu non adiuvas?
13. [v 13.] Circumdederunt me vituli multi: circumdedit me multitudo luxuriantis plebis. Tauri
pingues obsederunt me: et principes eius de oppressione mea laeti, obsederunt me.
14. [v 14.] Aperuerunt in me os suum: aperuerunt in me os, non de Scripturis tuis, sed de
cupiditatibus suis. Sicut leo rapiens et rugiens: sicut leo cuius rapina est, quod apprehensus
adductus sum; et rugitus, Crucifige, Crucifige! 6
15. [v 15.] Sicut aqua effusus sum, et dispersa sunt omnia ossa mea: sicut aqua effusus sum, ubi
lapsi sunt persecutores mei; et timore dispersa sunt a me firmamenta corporis, hoc est Ecclesiae,
discipuli mei. Factum est cor meum sicut cera liquescens, in medio ventris mei: sapientia mea,
quae in sanctis libris de me conscripta est, tamquam dura et clausa non intellegebatur; sed
postquam ignis meae passionis accessit, tamquam liquefacta, manifestata est, et excepta est in
memoria Ecclesiae meae.

60

