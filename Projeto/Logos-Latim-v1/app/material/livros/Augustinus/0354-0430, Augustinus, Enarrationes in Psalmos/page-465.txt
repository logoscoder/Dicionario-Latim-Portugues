creat. Nam si tu ita creas, dic quid tua mulier paritura est. Quid dicam: Tu dic? ipsa dicat, quae
quod portat ignorat. Generant tamen homines filios, et ad solatium suum, et ad subsidium
senectutis. Numquid ideo creavit haec omnia Deus, a quibus senex adiuvaretur? Novit ergo Deus
quod creat, et quale sit per eius bonitatem, et quale futurum sit per propriam voluntatem; novit
Deus et ordinavit omnia. Ut autem homo sit aliquid, convertit se ad illum a quo creatus est.
Recedendo enim frigescit; accedendo fervescit: recedendo tenebrescit; accedendo clarescit. A quo
enim habet ut sit, apud illum habet ut ei bene sit. Denique filius minor, qui voluit in sua potestate
habere substantiam suam, quae illi apud patrem optime servabatur, factus suae potestatis,
profectus est in regionem longinquam, haesit principi malo, porcos pavit; fame correctus est qui
saturitate superbus abscesserat 20. Ergo quisquis ita vult esse similis Deo, ut ad illum stet,
fortitudinemque suam, sicut scriptum est, ad illum custodiat 21, non ab illo recedat: ei cohaerendo
signetur tamquam ex annulo cera, illi affixus habeat imaginem eius, faciens quod dictum est: Mihi
adhaerere Deo bonum est 22; vere custodit similitudinem et imaginem ad quam factus est. Porro
autem si perverse voluerit imitari Deum, ut quomodo Deus non habet a quo formetur, non habet a
quo regatur, sic ipse velit sua potestate uti, ut quomodo Deus, nullo formante, nullo regente vivat;
quid restat, fratres, nisi ut recedens ab eius calore torpescat, recedens a veritate vanescat,
recedens ab eo quod summe atque incommutabiliter est, in deterius mutatus deficiat.

De lapsu protoparentum.
7. Hoc diabolus fecit: imitari Deum voluit, sed perverse; non esse sub illius potestate, sed habere
contra illum potestatem. Homo autem positus sub praecepto, audivit a Domino Deo: Noli tangere.
Quid? Hanc arborem 23. Quid est enim illa arbor? Si bona est, quare non tango? si mala est, quid
facit in paradiso? Prorsus ideo est in paradiso, quia bona est; sed nolo tangas. Quare non tango?
Quia obedientem te volo, non contradicentem. Servi ad hoc, serve; sed noli male, serve. Serve, audi
prius Domini iussum, et tunc iubentis disce consilium. Bona est arbor: nolo tangas. Quare? Quia
Dominus sum, et servus es. Haec tota causa est. Si parva est, dedignaris esse servus? Quid autem
tibi expedit, nisi esse sub Domino? Quomodo eris sub Domino, nisi fueris sub praecepto? Porro si
expedit tibi esse sub Domino, et sub praecepto, quid tibi iussurus erat Deus? Aliquid enim quaerit
abs te? Offer mihi sacrificium, dicturus est tibi? Nonne ipse fecit omnia, in quibus et te fecit?
Obsequere mihi, dicturus est tibi; sive ad lectum, cum requiesco; sive ad mensam, cum me reficio;
sive ad balneas, cum lavo? Quia ergo nullo abs te indiget Deus, nihil tibi debuit iubere? Si autem
debuit aliquid iubere, ut te, quod tibi expedit, sentires esse sub Domino, ab aliqua re prohibendus
eras; non propter illius arboris malitiam, sed propter tuam obedientiam. Non potuit Deus perfectius
demonstrare quantum sit bonum obedientiae, nisi cum prohibuit ab ea re quae non erat mala. Sola
ibi obedientia tenet palmam; sola ibi inobedientia invenit poenam. Bonum est; nolo tangas. Non
enim non tangendo moriturus es. Numquid qui hinc prohibuit, alia subtraxit? Nonne est paradisus
fructuosis plenus arboribus? Quid tibi deest? Hoc nolo tangas; hinc nolo gustes. Bonum est, sed
obedientia melior est. Proinde cum tetigeris, numquid arbor illa malum erit, ut moriaris? Sed
inobedientia te subiecit morti, quia prohibita tetigisti. Ideo arbor illa appellata est scientiae
dignoscendi boni et mali 24, non quia inde talia quasi poma pendebant; sed quidquid esset arbor
illa, cuiuslibet pomi, cuiuslibet fructus esset, ideo sic vocata est, quia homo qui nollet bonum a
malo discernere per praeceptum, discreturus erat per experimentum; ut tangendo vetitum,
inveniret supplicium. Quare autem tetigit, fratres mei? Quid illi deerat? Dicatur mihi quid illi deerat
in paradiso constituto, in media opulentia, mediisque deliciis; cui magnae deliciae erant ipsa visio
Dei, cuius faciem quasi inimici timuit post peccatum? Quid illi deerat, ut tangeret, nisi quia sua
potestate uti voluit, praeceptum rumpere delectavit; ut nullo sibi dominante fieret sicut Deus, quia
Deo nullus utique dominatur? Male vagus, male praesumens, futurus mortuus, recedendo a via
iustitiae! ecce solvit praeceptum, excussit a cervice iugum disciplinae, habenas regiminis exaltante
animositate disrupit; ubi est nunc? Certe captivus clamat: Domine, quis similis tibi? Volui esse
perverse similis tibi, et factus sum similis pecori. Sub tua dominatione, sub tuo praecepto vere
similis eram: sed homo in honore positus non intellexit; comparatus est iumentis insensatis, et
similis factus est illis 25. Iam de similitudine iumentorum clama sero, et dic: Deus, quis similis tibi?

Totum bonum nostrum, Deus.
8. [v 20.] Quantas ostendisti mihi tribulationes multas et malas! Merito, superbe serve: voluisti
enim perverse esse similis Domino tuo, qui factus eras ad imaginem Domini tui. Bene tibi velles ut
esset recedenti ab illo bono? Prorsus dicit tibi Deus: Si recedis a me, et bene est tibi, ego non sum
bonum tuum. Proinde si ille bonus, et summe bonus, et de se sibi bonus, et nullo alieno bono
bonus, et ipse nostrum summum bonum; recedendo inde, quid eris, nisi malus? Item, si ipse est

465

