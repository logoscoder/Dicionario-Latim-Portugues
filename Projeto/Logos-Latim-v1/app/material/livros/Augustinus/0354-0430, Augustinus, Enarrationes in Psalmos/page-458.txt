non tanta commisi ut ista dignus essem pati. Non ergo dicis Deo: Iustus sum, sed tu es iniustus; sed
dicis: Iniustus sum, sed tu es iniustior. Ecce commissa est anima tua, ecce iam bellum gerit anima
tua. Quae? contra quem? Anima tua, contra Deum; quae facta est, contra eum a quo facta est. Vel
quia es quae contra illum clames, ingrata es. Redi ergo ad confessionem infirmitatis tuae; implora
medici manum. Non tibi videantur felices qui florent ad tempus. Tu castigaris; illis parcitur: forte tibi
castigato et emendato filio haereditas reservatur. Redi ergo, redi, praevaricator, ad cor 56; non
committatur anima tua. Potentior est multum cui bellum indixisti. Quanto grandiores lapides in
coelum miseris, tanto te fortior ruina pressura est. Redi potius; agnosce te. Deus est qui tibi
displicet: erubesce; tu tibi displice. Nihil boni faceres, nisi ille bonus esset; et nihil mihi patereris,
nisi ille iustus esset. Evigila ergo in hanc vocem: Dominus dedit, Dominus abstulit; sicut Domino
placuit ita factum est: sit nomen Domini benedictum 57. Iniusti erant qui iuxta Iob putrescentem
sani sedebant 58; et tamen ille recipiendus flagellabatur, illis puniendis parcebatur. Quidquid ergo
tribulationis tibi acciderit, quidquid insultationis, non committatur anima tua; non committatur, non
solum contra Deum, sed nec contra eos ipsos qui tibi ista faciunt. Si enim vel ipsos odio habueris; et
contra illos commissa est anima tua. Prorsus illi gratias age; pro istis ora. Forte enim et oratio pro
ipsis est ista quam audisti: Confundantur et deficiant committentes animare meam. Confundantur
et deficiant: multum enim de iustitia sua praesumunt; ergo confundantur. Hoc illis expedit ut
peccata sua cognoscant, unde confundantur et deficiant, male enim de viribus suis praesumebant;
et ipsi defecti dicant: Quando infirmor, tunc potens sum 59; et ipsi defecti dicant: Ne abicias me in
tempus senectutis. Bonum ergo illis optavit, ut confundantur de malis suis, et deficiant a perversis
viribus suis; et tunc iam defecti et confusi quaerant illuminatorem a confusione, et refectorem a
defectione. Denique vide quid sequitur: Induantur confusionem et verecundiam, qui cogitant mihi
mala. Confusionem et verecundiam: confusionem de mala conscientia; verecundiam propter
modestiam. Fiat hoc in illis, et boni erunt. Non tibi videatur saevire: utinam exaudiatur pro illis! Nam
saevire videbatur et Stephanus, quando ore flammanti verba illa iaculabatur: Dura cervice, et non
circumcisi corde et auribus, vos semper resistitis Spiritui Sancto 60. Quam accensa iracundia, quam
vehemens adversus inimicos! Commissa tibi videtur anima ipsius. Absit. Salutem ipsorum
requirebat; phreneticos male saevientes verbis ligabat. Nam vide quia non erat commissa anima
ipsius, non solum contra Deum, sed nec contra ipsos: Domine, inquit, Iesu, accipe spiritum
meum 61. Non ei displicuit Iesus, quia passus erat lapidationem pro verbo ipsius; non ergo erat
commissa anima eius contra Deum. Item dixit: Domine, ne statuas illis hoc delictum 62: non ergo
erat commissa anima eius, nec contra inimicos suos. Induantur confusionem et verecundiam, qui
cogitant mihi mala. Hoc enim quaerunt omnes qui me tribulant; mala mihi quaerunt. Quae mala
quaerebat etiam mulier illa, quando suggessit: Dic aliquid in Deum, et morere 63. Et illa uxor Tobiae,
quae ait marito: Ubi sunt iustitiae tuae 64? Ad hoc dicebat, ut displiceret illi Deus, qui illum fecerat
caecum; et cum illi displiceret, committeretur anima ipsius.

Lauda Deum artificem et liberatorem tuum.
15. [v 14.] Si ergo nemo tibi tribulando persuaserit, nemo extorserit ut tibi displiceat Deus in his
quae pateris, aut ut oderis homines per quos pateris, non committitur anima tua; securus dicis
quod sequitur: Ego autem semper in te sperabo, et adiciam super omnem laudem tuam. Quid est
hoc? Movere nos debet, adiciam super omnem laudem tuam. Perfectiorem facturus es laudem Dei?
est aliquid quod superadiciatur? si iam omnis illa laus est, tu quid adiecturus es? Laudatus est Deus
in omnibus bonis factis suis, in omni creatura sua, in omni institutione rerum omnium, in
gubernatione et regimine saeculorum, in ordine temporum, in eminentia coeli, in fecunditate
terrarum, in circumfusione maris, in omni praepollentia nascentis ubique creaturae, in ipsis filiis
hominum, in danda lege, in liberandis suis a captivitate Aegyptiorum, et caeteris omnibus
mirabilibus suis: nondum erat laudatus in eo quod suscitavit carnem in vitam aeternam. Sit ergo
ista laus adiecta per resurrectionem Domini nostri Iesu Christi; ut hic eius vocem intellegamus
super omnem laudem praeteritam: sic hoc et recte intellegimus. Quid, tu forte peccator, qui
timebas committi animam tuam, qui in ipso solo sperabas, ut a prima illa captivitate liberareris, qui
de iustitia tua non praesumebas, sed de gratia illius quam commendat hic psalmus; quid, tu adicies
aliquid super omnem laudem Dei? Adiciam, inquit. Videamus quid adiciat. Posset esse omnis laus
tua, et nihil omnino deesse videretur ad laudem tuam, quia et nihil deesset, si damnares omnes
iniquos. Non enim non esset magna laus Dei iustitia ipsa qua iniqui damnantur: magna laus esset.
Fecisti hominem, dedisti ei liberum arbitrium, in paradiso collocasti, praeceptum imposuisti,
mortem, si praeceptum violaret, iustissimam denuntiasti; nihil non fecisti, nemo est qui a te
amplius exigat. Peccavit; factum est genus humanum tamquam massa peccatorum, profluens de
peccatoribus 65; quid ergo, tu si massam istam iniquitatis damnes, quisquam tibi dicet: Iniuste
fecisti? Esses plane etiam sic iustus, et omnis esset ista laus tua; sed quia liberasti et ipsum
peccatorem iustificando impium, adiciam super omnem laudem tuam.

458

