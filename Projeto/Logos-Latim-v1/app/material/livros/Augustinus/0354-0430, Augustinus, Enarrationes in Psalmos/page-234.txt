3. [vv 2.3.] Deus, auribus nostris audivimus; patres nostri annuntiaverunt nobis, opus quod
operatus es in diebus eorum, et in diebus antiquis. Admirantes quare in istis diebus tamquam
deseruerit eos quos in passionibus exercere voluerit, recolunt praeterita quae audierunt a patribus,
tamquam dicentes: Non ea quae patimur nobis retulerunt patres nostri. Nam et in illo psalmo hoc
dixit: In te speraverunt patres nostri, speraverunt, et eruisti eos: ego autem sum vermis, et non
homo, opprobrium hominum, et abiectio plebis 5. Illi speraverunt, et liberasti eos: egone speravi, et
dereliquisti me; et sine causa credidi in te, et sine causa nomen meum scriptum est apud te, et
nomen tuum scriptum est in me? Haec ergo nobis indicaverunt patres nostri. Manus tua gentes
disperdidit, et plantasti eos; infirmasti populos, et expulisti eos: id est, populos expulisti de terra
sua, ut istos introduceres atque plantares, eorumque regnum tua misericordia confirmares. Haec
audivimus a patribus nostris.

Nobis Deus miraculo suam praesentiam insinuat.
4. [v 4.] Sed forte ideo illi ista potuerunt, quia fortes erant, quia praeliatores, quia invicti, quia
exercitati, quia bellicosi? Absit. Non hoc indicaverunt nobis patres nostri, non hoc habet Scriptura;
sed quid habet, nisi quod sequitur? Non enim in gladio suo haereditate possederunt terram, et
brachium ipsorum non salvos fecit eos; sed dextera tua, et brachium tuum, et illuminatio vultus tui.
Dextera tua, potentia tua; brachium tuum, ipse Filius tuus. Et illuminatio vultus tui: quid est hoc?
Quia talibus signis eis affuisti, ut praesens intellegereris. Numquid enim quando nobis Deus aliquo
miraculo adest, faciem ipsius oculis nostris videmus? Sed effectu miraculi suam praesentiam
insinuat hominibus. Denique omnes qui mirantur ad huiuscemodi facta, quid dicunt? Vidi Deum
praesentem. Sed dextera tua, et brachium tuum, et illuminatio vultus tui: quoniam complacuisti in
eis: hoc est, sic cum eis egisti, ut bene placeres in eis, ut quisquis eos attenderet quomodo eum eis
ageretur, diceret quia vere Deus est cum illis, et Deus illos agit.

Non solum per te ades, sed per quamcumque creaturam tuam.
5. [v 5.] Quid ergo? Alter erat tunc, et alter est nunc? Absit. Quid enim sequitur? Tu es ipse rex
meus et Deus meus. Tu es ipse, non enim mutatus es. Tempora mutata video, creator temporum
non mutatur. Tu es ipse rex meus et Deus meus. Tu me soles ducere, tu me soles regere, tu mihi
soles subvenire. Qui mandas salutem Iacob. Quid est: Qui mandas? Etiamsi tu per tuam prorsus
substantiam atque naturam qua es quidquid es, occultus es, nec per hoc quod es interfuisti
patribus, ut facie ad faciem te viderent; tamen per quamlibet creaturam tu mandas salutem Iacob.
Etenim illa visio facie ad faciem, liberatis in resurrectione servatur. Et illi patres etiam Novi
Testamenti quamvis revelata mysteria tua viderint, quamvis revelata secreta annuntiaverint; tamen
in speculo se videre dixerunt et in aenigmate: servari autem visionem in futurum facie ad faciem 6,
quando venerit quod ipse Apostolus ait: Mortui enim estis, et vita vestra abscondita est cum Christo
in Deo; cum autem Christus apparuerit, vita vestra, tunc et vos apparebitis cum ipso in gloria 7.
Tunc ergo nobis servatur visio illa facie ad faciem, de qua et Ioannes dicit: Dilectissimi, filii Dei
sumus, et nondum apparuit quid erimus; scimus quia cum apparuerit, similes ei erimus, quoniam
videbimus eum sicuti est 8. Etsi ergo tunc patres nostri non te viderunt facie ad faciem secundum
quod tu es, etiamsi ista visio servatur in resurrectione, tamen etsi Angeli affuerunt, tu mandas
salutem Iacob. Non solum per te ades, sed per quamcumque creaturam tuam affueris, tu mandas
hoc propter salutem servorum tuorum quod tu ipse per te facis; hoc autem fit pro salute servorum
tuorum quod faciunt quibus mandas. Cum ergo tu ipse sis rex meus et Deus meus, et tu mandes
salutem Iacob, quare ista nunc patimur?
6. [v 6.] Sed forte praeterita tantum narrata sunt nobis, de futuro autem non est aliquid tale
sperandum. Imo vero sperandum. In te inimicos nostros ventilabimus. Ergo patres nostri
indicaverunt nobis opus quod operatus es in diebus eorum, et in diebus antiquis: quia manus tua
gentes disperdidit, eiecisti populos et plantasti eos. Ista praeterita sunt: de futuro vero quid erit? In
te inimicos nostros ventilabimus: veniet tempus quando omnes inimici Christianorum, sicut palea
ventilentur, sicut pulvis ventilentur, et de terra proiciantur. Ergo si et praeterita sic sunt nobis
narrata, et futura talia praenuntiata; in medio praesentium quare laboramus, nisi in intellectum filiis
Core? In te inimicos nostros ventilabimus: et in nomine tuo spernemus insurgentes in nos. Hoc de
futuro.
7. [v 7.] Non enim in arcu meo sperabo: quomodo nec patres in gladio suo. Et gladius meus non
salvum faciet me.

234

