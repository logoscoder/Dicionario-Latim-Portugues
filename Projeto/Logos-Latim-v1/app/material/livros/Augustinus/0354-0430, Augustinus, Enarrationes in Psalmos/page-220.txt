peccato 34? Ad illum et in illo dicamus: Ego dixi: Domine, miserere mei; sana animam meam,
quoniam peccavi tibi.
7. [v 6] Inimici mei dixerunt mala mihi: Quando morietur, et peribit nomen eius. Iam ista diximus, et
hinc coepimus; et ut alia dicamus, non opus est iterare, quod tam recenti sermone impressum est
auribus et cordibus vestris.

Quod passus est Caput, patiantur et membra.
8. [v 7.] Et ingrediebantur ut viderent. Quod passus est Christus, patitur et Ecclesia; quod passum
est caput, patiuntur et membra. Numquid enim servus est maior Domino suo, aut discipulus super
magistrum? Si me, inquit, persecuti sunt, et vos persequentur. Si patrem familias Beelzebub
vocaverunt, quanto magis domesticos eius? 35 Ingrediebantur ut viderent. Iudas ille ad caput
nostrum erat, ad caput nostrum ingrediebatur ut videret, id est ut exploraret: non ut haberet quod
crederet, sed ut inveniret quod proderet. Ecce ingrediebatur ille ut videret, et hoc exemplum in
capite nostro propositum est. Quid illa membra post assumptionem capitis nostri? Nonne dicit
apostolus Paulus: Propter subintroductos falsos fratres, qui subintroierunt proscultare libertatem
nostram 36? Ergo et isti ingrediebantur ut viderent, sunt enim hypocritae, simulatores mali
adiungentes se ficta caritate, captantes omnes motus, omnia verba sanctorum, in omnibus laqueos
inquirentes. Et quid illis fit? Videte quid sequitur: Vana locutum est cor eorum: id est, loquuntur
quasi ficta dilectione; vanum est quod loquuntur, verum non est, solidum non est. Et quia captant
unde inveniant accusationem, quid ait? Congregaverunt iniquitatem sibi. Parantes enim calumnias
inimici, quasi magni sibi videntur, quia habent quod accusent. Sibi congregaverunt iniquitatem.
Sibi, inquit, non mihi. Quomodo Iudas sibi, non Christo, sic et simulatores Ecclesiae sibi, non nobis:
quia de illis et alibi dicitur: Et mentita est iniquitas sibi 37. Congregaverunt iniquitatem sibi. Et quia
intraverunt ut viderent: Egrediebantur foras, et loquebantur. Ille qui intravit ut videret, egrediebatur
foras et loquebatur. Utinam intus esset, et vera loqueretur! non exiret foras ubi falsa loquitur.
Traditor et persecutor est, egressus foras loquitur. Si ad membra Christi pertines, veni intro, haere
capiti. Tolera zizania si triticum es; tolera paleam, si frumentum es 38; tolera pisces malos intra
retia, si piscis bonus es. Quare ante tempus ventilationis avolasti? Quare ante tempus messis etiam
frumenta eradicasti tecum? Quare antequam ad littus venires, retia disrupisti? Egrediebantur foras,
et loquebantur.

Omnia mala Christo et martyribus in bonum vertit Deus.
9. [v 8.] In idipsum adversum me susurrabant omnes inimici mei. Adversum me omnes in idipsum:
quanto melius mecum in idipsum? Quid est, adversum me in idipsum? Uno consilio, una
conspiratione. Christus ergo loquitur eis: Consentitis adversum me, consentite mihi: quid adversum
me? quare non mecum? Idipsum si semper haberetis, non vos in schismata divideretis. Apostolus
enim dicit: Obsecro vos, fratres, ut idipsum dicatis omnes, et non sint in vobis schismata 39. In
idipsum adversus me susurrabant omnes inimici mei: adversum me cogitabant mala mihi. Sibi
potius, quia congregaverunt iniquitatem sibi: sed ideo mihi, quia ex animo suo pendendi sunt. Non
enim quia nihil facere potuerunt, nihil facere voluerunt. Nam et diabolus Christum exstinguere
concupivit, et Iudas Christum occidere voluit; occiso autem Christo et resurgente, nos vivificati
sumus: diabolo tamen et Iudae merces malae voluntatis redditur, non nostrae salutis. Nam ut
noveritis ex animo quemque pendendum ad retributionem vel praemii vel poenae, invenimus
homines bonum dixisse cuidam, et tale bonum quale nos optamus, et tamen maledicos appellatos.
Quando a caeco illo quondam, iam illuminato et corpore et corde, convincebantur Iudaei, videntes
corpore, caeci corde: ait illis idem iam videns: Numquid et vos discipuli eius vultis esse? Et illi,
inquit Evangelium, maledixerunt ei dicentes: Tu sis discipulus eius 40. Hoc nobis omnibus eveniat,
quod illi maledicendo dixerunt. Maledictio ista appellata est ex malevolo errore dicentium, non ex
aliquo malo verborum: quo animo dixerint, non quid dixerint attendit, qui eos maledixisse narravit.
Adversum me cogitabant mala mihi. Et quae mala Christo, quae mala martyribus? Omnia in bonum
vertit Deus.

De latere Christi sacramenta Ecclesiae profluxerunt.
10. [v 9.] Verbum iniquum disposuerunt adversus me. Quale verbum iniquum? Ipsum caput
attende: Occidamus eum, et nostra erit haereditas 41. Stulti! quomodo vestra erit haereditas? quia
occidistis eum? Ecce et occidistis eum, et vestra non erit haereditas. Numquid qui dormit non
adiciet ut resurgat? Quando vos exsultastis occidisse eum, ille dormivit: dicit enim et in alio psalmo:

220

