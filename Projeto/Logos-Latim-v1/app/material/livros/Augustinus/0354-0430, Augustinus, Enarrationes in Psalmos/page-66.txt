dicentium? Videamus, ne forte inveniamus. Adhuc nobis dicitur: In medio Ecclesiae: de Ecclesia
nostra dicit. Qui timetis Dominum, laudate eum: videamus si illi laudant Dominum, et intellegamus
si de ipsis dicit, et si in medio Ecclesiae ipsorum laudatur. Quomodo laudant Christum, qui dicunt:
Perdidit totum orbem terrarum, diabolus illi totum abstulit, et in parte ipse remansit? Sed adhuc
videamus, apertius dicat, apertius loquatur: non sit quod interpretari, non sit quod suspicari.
Universum semen Iacob, magnificate eum. Forte adhuc dicunt: Nos sumus semen Iacob. Si sint ipsi,
videamus.
25. [v 25.] Timeat eum omne semen Israel. Adhuc dicant: Nos sumus semen Israel; permittamus,
dicant. Quoniam non sprevit neque despexit precem pauperum: quorum pauperum? Non de se
praesumentium. Videamus si pauperes sunt, qui dicunt: Nos sumus iusti. Christus clamat: Longe a
salute mea verba delictorum meorum. Sed adhuc dicant quod volunt. Neque avertit faciem suam a
me, et cum clamarem ad eum, exaudivit me. Utquid exaudivit? ad quam rem?
26. [v 26.] Apud te est laus mea: apud Deum posuit laudem suam; docuit non praesumi in homine.
Adhuc dicant quod volunt. Iam quidem coeperunt uri, coepit propinquare ignis; non est qui se
abscondat a calore eius 31. Sed adhuc dicant: Et nos apud illum laudem nostram posuimus, et nos in
nobis non praesumimus; dicant adhuc. In Ecclesia magna confitebor tibi: iam hic puto, quia coepit
interiora tangere. Ecclesia magna quid est, fratres? Numquid exigua pars orbis terrarum Ecclesia
magna est? Ecclesia magna totus orbis est. Modo si quis velit Christo contradicere: Dic nobis, tu
dixisti: In Ecclesia magna confitebor tibi: quae Ecclesia magna? Ad frustum Africae remansisti,
totum mundum perdidisti: effudisti sanguinem pro toto, sed invasorem passus es. Ista nos diximus
Domino tamquam quaerentes, scientes tamen quid dicturi. Ponamus nos nescire quid dicat: nonne
nobis respondet? Quiescite, adhuc dico unde nemo dubitet. Exspectemus ergo quid dicturus est.
Iam ego volebam pronuntiare, et non admittere homines aliud aliquid interpretari, cum dicat
Christus: In Ecclesia magna. Et tu dicis quia in extrema parte remansit. Et adhuc audent dicere: Et
nostra Ecclesia magna est, quid tibi videtur Bagai et Tamugade? Si non dicit aliquid unde
obmutescant, adhuc dicant quia magna est Ecclesia sola Numidia.

Qui sint pauperes.
27. [vv 27.28.] Videamus, audiamus adhuc Dominum: Vota mea reddam coram timentibus eum.
Quae sunt vota sua? Sacrificium quod obtulit Deo. Nostis quale sacrificium? Norunt fideles vota
quae reddidit coram timentibus eum: nam sequitur: Edent pauperes, et saturabuntur. Beati
pauperes, quia ideo edunt ut saturentur: edunt enim pauperes; qui autem divites sunt, non
satiantur, quia non esuriunt. Comedent pauperes: inde erat piscator ille Petrus, inde erat alius
piscator Ioannes et Iacobus frater ipsius, inde erat etiam publicanus Matthaeus. De pauperibus ipsi
erant, qui comederunt et saturati sunt, talia passi qualia manducaverunt. Coenam suam dedit,
passionem suam dedit: ille saturatur, qui imitatur. Imitati sunt pauperes: ipsi enim sic passi sunt, ut
Christi vestigia sequerentur. Edent pauperes. Sed quare pauperes? Et laudabunt Dominum qui
requirunt eum. Divites se laudant, pauperes Dominum laudant. Quare sunt pauperes? Quia
Dominum laudant, et Dominum quaerunt. Dominus est divitiae pauperum: ideo inanis est domus, ut
cor plenum divitiis sit. Divites quaerant unde arcam impleant, pauperes quaerunt unde cor
impleant: et cum impleverint, laudant Dominum qui requirunt eum. Et videte, fratres, qui vere
pauperes sunt, cuius rei divites sint: quia non in arca, non in horreo, non in apotheca: Vivent corda
eorum in saeculum saeculi.
28. Ergo attendite. Passus est Dominus; omnia quae audistis passus est Dominus. Quaerimus quare
passus est, et coepit narrare: Narrabo nomen tuum fratribus meis, in medio Ecclesiae cantabo te.
Sed adhuc dicunt: Ista est Ecclesia. Timeat eum omne semen Israel. Dicunt: Nos sumus semen
Israel. Quoniam non sprevit neque despexit precem pauperis. Adhuc dicunt: Nos sumus. Neque
avertit faciem suam a me: ipse Christus Dominus a se, id est ab Ecclesia sua, quae est corpus
ipsius. Apud te laus mea. Vos ipsos vultis laudare. Sed respondent: Prorsus et nos ipsum laudamus.
Vota mea Domino reddam coram timentibus eum. Sacrificium pacis, sacrificium caritatis,
sacrificium corporis sui norunt fideles: disputari inde modo non potest. Vota mea reddam coram
timentibus eum. Edant publicani, edant piscatores, manducent, imitentur Dominum, patiantur,
saturentur. Mortuus est ipse Dominus, moriuntur et pauperes: additur et mors discipulorum morti
magistri. Quare? Da mihi fructum. Commemorabuntur, et convertentur ad Dominum universi fines
terrae. Eia fratres, quid quaeritis a nobis quid respondeamus parti Donati? Ecce psalmus, et hic
legitur hodie, et ibi legitur hodie. Scribamus illum in frontibus nostris, cum illo procedamus, non
quiescat lingua nostra, ista dicat: Ecce Christus passus est, ecce mercator ostendit mercedem, ecce
pretium quod dedit, sanguis eius fusus est. In sacco ferebat pretium nostrum: percussus est lancea,
fusus est saccus, et manavit pretium orbis terrarum. Quid mihi dicis, o haeretice? Non est pretium

66

