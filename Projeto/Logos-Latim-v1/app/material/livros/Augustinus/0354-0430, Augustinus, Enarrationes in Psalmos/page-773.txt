audivit, non audivimus; sed loquenti quod audivit et scribenti credidimus. Audivit ergo prorsus,
audivit in quodam secretario veritatis, in quodam mysteriorum sanctuario: ubi Prophetae in occulto
audierunt, quod in aperto praedicaverunt; ibi audivit David, qui cum fiducia magna dicit: Dixit
Dominus Domino meo: Sede a dextris meis, donec ponam inimicos tuos scabellum pedum tuorum.
Novimus Christum sedere ad dexteram Patris post resurrectionem a mortuis, et in coelos
ascensionem. Factum est iam; nec vidimus, sed credidimus: in Libris legimus, praedicatum
audivimus, fide retinemus. Unde et eo ipso quod erat filius David Christus, factus est Dominus
David. Illud enim quod natum est ex semine David, ita honoratum est, ut esset et Dominus David.
Ita admiraris hoc, quasi et in rebus humanis ista non fiant. Si enim contingat filium cuiusquam
regem fieri patre privato, nonne erit dominus patris? Admirabilius est quod potest contingere, ut
non solum rex factus privati filius, dominus sit patris sui; sed episcopus factus laici filius, sit pater
patris sui. Ergo et eo ipso quod carnem accepit Christus, quod in carne mortuus est, quod in eadem
carne resurrexit, quod in eadem ascendit in coelum et sedet ad dexteram Patris, et in eadem ipsa
carne sic honorata, sic clarificata, sic in coelestem habitum commutata, et filius est David, et
Dominus est David. Secundum hanc enim dispensationem transitus Christi, etiam illud ab Apostolo
dicitur: Propter quod illum exaltavit a mortuis, et donavit illi nomen quod est super omne nomen; ut
in nomine Iesu omne genu flectatur, coelestium, terrestrium et infernorum 17. Donavit, inquit, ei
nomen quod est super omne nomen: Christo secundum hominem, Christo secundum carnem
mortuo, resurgenti, ascendenti, donavit nomen quod est super omne nomen; ut in nomine Iesu
omne genu flectatur, coelestium, terrestrium et infernorum. Ubi erit David, ut non ei sit Dominus?
In coelo sit, in terra sit, in inferno sit; Dominus eius erit qui est Dominus coelestium, terrestrium et
infernorum. Gaudeat ergo nobiscum et David, filii sui nativitate honoratus, dominatu liberatus; et
gaudens dicat, a gaudentibus audiatur: Dixit Dominus Domino meo: Sede a dextris meis, donec
ponam inimicos tuos scabellum pedum tuorum.

De iustitia fidei qua hominum corda mundantur.
8. Sede, non solum in alto, sed et in occulto: excellens ut domineris, latens ut credaris. Quae enim
esset merces fidei, nisi lateret quod credimus? Merces autem fidei est, videre quod credidimus
antequam videremus. Sicut autem Scriptura personat: Iustus ex fide vivit 18. Non ergo esset iustitia
fidei, nisi esset absconditum quod praedicatum crederemus, et credendo ad videndum
perveniremus. Quam enim multa multitudo dulcedinis tuae, Domine, quam abscondisti timentibus
te! Ergo abscondisti, et remanserunt? Absit: Perfecisti autem sperantibus in te 19. Mirabile ergo
mysterium Christi sedentis ad dexteram Dei: occultatum est ut crederetur, subtractum est ut
speraretur. Spe enim salvi facti sumus. Spes autem quae videtur, non est spes: quod enim videt
quis, quid sperat? Apostoli verba sunt. Recognoscitis quidem, sed propter rudes commendo. Quid
ergo ait Apostolus? Spe, inquit, salvi facti sumus. Spes autem quae videtur, non est spes: quod
enim videt quis, quid sperat? Si autem quod non videmus speramus, cum patientia exspectamus 20.
Quia ergo quae videtur non est spes; Abscondisti dulcedinem timentibus te. Quia quod non
videmus, speramus, et per patientiam exspectamus; Perfecisti sperantibus in te. Denique, carissimi,
intente accipite quod dicturus sum. Quoniam iustitia nostra ex fide est, et fide mundantur corda
nostra, ut quod credidimus, videre possimus: utrumque enim positum est; et: Beati mundicordes,
quoniam ipsi Deum videbunt 21; et: Fide mundans corda eorum 22. Quia ergo haec est iustitia fidei,
credere quod non vides, et ipso merito fidei ad visionem suo tempore pervenire; Dominus in
Evangelio cum promitteret Spiritum sanctum, hoc ait: Ipse arguet mundum de peccato, et de
iustitia, et de iudicio 23. De quo peccato? de qua iustitia? de quo iudicio? Ipse sequitur et exponit;
coniecturas hominum non admittit: De peccato quidem, inquit, quia non crediderunt in me. Quanta
alia peccata Iudaeorum! Et tamen quasi hoc unum sit, ita dixit: De peccato quidem, quia non
crediderunt in me 24. Hoc est illud peccatum, de quo alibi dicit: Si non venissem, peccatum non
haberent 25. Quid est hoc: Si non venissem, peccatum non haberent? Ergo ad iustos venisti, et eos
peccatores fecisti? Sed exceptis aliis peccatis, quae possent remitti per fidem, hoc unum peccatum
nominavit, quod si non admitteretur, omnia relaxarentur. De peccato quidem, ait, quia non
crediderunt in me: et alibi: Si non venissem, peccatum non haberent. Eo enim ipso quo venit et non
crediderunt in eum, inciderunt in peccatum: quod si non inciderent, omnia caetera peccata dimitti
possent per indulgentiam gratiae impetratam per fidem. Ergo de peccato, quia non crediderunt in
me: de iustitia, quia ad Patrem vado, et iam non videbitis me. Haec est iustitia, quia ad Patrem
vadis, et iam non videbunt te: haec iustitia enim ex fide est. Iustus enim ex fide vivit 26; et tunc ex
fide vivit, si non videat quod credit. Quia ergo ad iustitiam pertinet ex fide vivere, et ex fide nemo
vivit, nisi non videndo quod credit; ut ipsam iustitiam faceret in hominibus, id est, ut crederent
quod non viderent: De iustitia, inquit, quia ad Patrem vado, et iam non videbitis me 27. Haec, inquit,
erit iustitia vestra, ut credatis in eum quem non videtis, et fide mundati, eum in quem credidistis, in
die resurrectionis postea videatis.

773

