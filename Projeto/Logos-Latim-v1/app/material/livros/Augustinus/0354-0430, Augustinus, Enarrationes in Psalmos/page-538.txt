sacrificium arietis, vituli, hirci: noli moveri; umbra eius est cooperiens montes Dei, veniet post
umbram manifestatio. Et arbusta eius cedros Dei: id est, cooperuit cedros Dei, altissimas, sed Dei.
Sunt enim cedri significantes superbos evertendos. Cedros Libani, altitudines mundi operuit
crescendo vinea ista, et montes Dei, omnes sanctos Prophetas, Patriarchas.

Dei vinea, domus Israel.
10. [v 13.] Sed quousque extendisti palmites eius? Usque ad mare, et usque ad flumen propagines
eius. Inde quid? Utquid destruxisti maceriam eius? Iam videtis eversam illam gentem Iudaeorum;
iam ex alio psalmo audistis: In dolabro et fractorio deiecerunt eam 24. Quando fieret, nisi eius
maceria destrueretur? Quae est maceria eius? Munitio eius. Exstitit enim superba adversus
plantatorem suum. Servos ad se missos et petentes mercedem coloni flagellaverunt, ceciderunt,
occiderunt. Venit et unicus Filius; dixerunt: Hic est haeres, venite occidamus eum, et nostra erit
haereditas: occiderunt et extra vineam proiecerunt 25. Proiectus, magis possedit unde proiectus est.
Sic enim ei minatur per Isaiam: Destruam maceriam eius. Quare? Exspectavi enim ut faceret uvam;
fecit autem spinas: exspectavi inde fructum, et inveni peccatum. Quid ergo quaeris, o Asaph:
Utquid destruxisti maceriam eius? Tu enim nescis quare? Exspectavi ut faceret iudicium, et fecit
iniquitatem 26: non erat destruenda maceria eius? Et venerunt Gentes, destructa maceria, invasa
est vinea, ac deletum regnum Iudaeorum. Hoc primo plangit, sed non sine spe. De directione enim
cordis iam loquitur, id est, pro Assyriis, pro dirigentibus Psalmus est. Utquid destruxisti maceriam
eius; et vindemiant eam omnes transeuntes viam? Quid est, viam transeuntes? Temporaliter
dominantes.

Ierusalem a superbis et impiis vastata.
11. [v 14.] Devastavit eam aper de silva. Aprum de silva quid intellegimus? Iudaeis porcus
adversus est, et in porco ponunt tamquam immunditiam Gentium. A Gentibus autem eversa est
gens Iudaea: sed rex ille qui evertit, non tantum porcus immundus, sed etiam aper fuit. Quid enim
aper, nisi porcus saevus, porcus superbus? Aper de silva vastavit eam. De silva: de Gentibus.
Etenim illa vinea erat; Gentes autem silvae erant. Sed quando crediderunt Gentes, quid dictum est?
Tunc exsultabunt omnia ligna silvarum 27. Devastavit eam aper de silva, et singularis ferus
depastus est eam. Quid est, singularis ferus? Ipse aper qui devastavit eam, singularis ferus.
Singularis, quia superbus. Hoc enim dicit omnis superbus: Ego sum; ego sum, et nemo.

Firmamentum Ecclesiae, Christus.
12. [vv 15.16.] Sed quo fructu haec? Deus virtutum convertere vero. Quamvis haec facta sint,
convertere vero. Respice de coelo, et vide, et visita vineam istam. Et perfice eam quam plantavit
dextera tua. Non aliam institue, sed hanc perfice. Ipsum est enim semen Abraham, ipsum est
semen in quo benedicuntur omnes gentes 28: ibi est radix, ubi portatur oleaster insertus. Perfice
vineam istam quam plantavit dextera tua. Sed ubi perficit? Et super filium hominis quem
confirmasti tibi. Quid evidentius? quid adhuc exspectatis ut vobis disputando exponamus, et non
potius vobiscum admirando clamemus: Perfice vineam istam quam plantavit dextera tua, et super
filium hominis eam perfice? Quem filium hominis? Quem confirmasti tibi. Magnum firmamentum!
aedifica quantum potes. Fundamentum enim aliud nemo potest ponere, praeter quam quod
positum est, quod est Christus Iesus 29.

Omnia sive bona sive mala ab amore vel timore pendent.
13. [v 17.] Succensa igni et effossa, ab increpatione vultus tui peribunt. Quae sunt succensa igni et
effossa, quae peribunt ab increpatione vultus eius? Videamus et intellegamus quae sint igni
succensa et effossa. Quid increpavit Christus? Peccata: ab increpatione vultus eius peccata
perierunt. Quare ergo peccata igni succensa et effossa? Omnia peccata duae res faciunt in homine;
cupiditas, et timor. Cogitate, discutite, interrogate corda vestra, perscrutamini conscientias; videte
utrum possint esse peccata, nisi aut cupiendo, aut timendo. Proponitur praemium ut pecces, id est,
quod te delectat; facis propter quod cupis. Sed forte non induceris donis, terreris minis; facis
propter quod times. Corrumpere te vult aliquis, ut dicas, verbi gratia, falsum testimonium.
Innumerabilia sunt, sed planiora propono, de quibus caetera coniciatis. Attendisti tu Deum, et dixisti
in animo tuo: Quid prodest homini, si totum mundum lucretur, animae autem suae detrimentum
patiatur? 30 Non adducor praemio, ut perdam animam meam pro lucro pecuniae. Convertit ille se ad
incutiendum metum; qui praemio corrumpere non valuit, incipit minari damnum, expulsionem,

538

