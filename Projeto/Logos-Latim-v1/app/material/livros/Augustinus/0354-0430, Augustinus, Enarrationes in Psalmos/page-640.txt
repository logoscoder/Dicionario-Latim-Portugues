De malis Deus praestat bonis bona. Unicuique Deus mercedem retribuit quam
volendo et operando promeruit.
28. [v. 23.] Et reddet illis Dominus secundum opera eorum; et secundum malitiam eorum disperdet
illos Dominus Deus noster. Non vacat quod ait, secundum malitiam eorum. Mihi de illis praestatur;
et tamen malitia eorum dicitur, non beneficia eorum. Certe enim de malis exercet nos, flagellat nos.
Ad quam rem flagellat? Utique ad regnum coelorum. Flagellat enim omnem filium quem recipit: et
quis est filius cui non det disciplinam pater eius? 76 Quod cum facit Deus, ad haereditatem
sempiternam nos erudit; et hoc nobis praestat saepe de malis hominibus, in quibus exercet et
perficit dilectionem nostram, quam vult extendi usque ad inimicos. Neque enim est perfecta dilectio
christiani, nisi cum implet quod Christus praecepit: Diligite inimicos vestros, benefacite his qui vos
oderunt, et orate pro eis qui vos persequuntur 77. Hinc ipse diabolus vincitur, hinc victoriae corona
percipitur. Ecce quanta nobis Deus praestat de malis hominibus: nec tamen secundum id quod de
illis nobis praestat, sed secundum malitiam eorum retribuet eis. Videte enim quanta nobis praestitit
de ipso immanissimo scelere Iudae traditoris. Iudas quippe tradidit ad passionem Filium Dei, et per
passionem Filii Dei omnes gentes redemptae sunt ad salutem: nec tamen pro salute gentium
merces reddita est Iudae, sed pro eius malitia debitum supplicium retributum est. Nam si traditio
Christi, et non tradentis animus considerandus est, hoc fecit Iudas quod fecit Deus Pater, de quo
scriptum est, quia Filio proprio non pepercit, sed pro nobis omnibus tradidit illum 78. Hoc fecit Iudas,
quod fecit ipse Dominus Christus, de quo scriptum est: Qui seipsum tradidit pro nobis oblationem et
hostiam Deo in odorem suavitatis: et iterum: Sicut Christus, inquit, dilexit Ecclesiam, et seipsum
tradidit pro ea 79. Et tamen gratias agimus Deo Patri, qui unico Filio non pepercit, sed pro nobis
tradidit eum; gratias agimus ipsi Filio, qui seipsum tradidit pro nobis, et in eo voluntatem Patris
implevit: et detestamur Iudam, de cuius facto nobis tantum beneficium praestitit Deus; et recte
dicimus: Reddidit ei Dominus secundum iniquitatem eius, et secundum malitiam eius disperdidit
eum. Non enim ille pro nobis tradidit Christum, sed pro argento quo vendidit eum: quamvis traditio
Christi sit nostra receptio, et Christi venditio sit nostra redemptio. Sic et illi qui martyres persecuti
sunt, persequendo in terra, in coelum mittebant; et scientes quidem praesentis vitae damnum
inferebant, nescientes autem futurae vitae lucrum conferebant: quicumque tamen perseveraverunt
in odio iniusto iustorum, reddet eis Dominus secundum iniquitates eorum, et secundum malitiam
eorum disperdet eos. Sicut enim malis obest bonitas iustorum, sic bonis prodest iniquitas impiorum.
Nam et Dominus dicit: Ego veni, ut qui non vident videant, et qui vident caeci fiant 80: et Apostolus:
Aliis quidem, inquit, sumus odor vitae in vitam, aliis autem odor mortis in mortem 81. Malitia vero
iniquorum, sinistra sunt arma iustorum; sicut idem dicit apostolus: Per arma iustitiae dextra et
sinistra, id est, per gloriam et ignobilitatem 82: atque ita deinceps caetera exsequitur, dextra arma
demonstrans, gloriam Dei, famam bonam, veritatem qua cognoscebantur quod vivebant, quod non
mortificabantur, quod gaudebant, quod multos ditabant, quod omnia possidebant; sinistra vero,
quod ignobiles et malae famae habebantur, quod seductores putabantur, quod ignorabantur,
occidebantur, coercebantur, contristabantur, egere ac nihil habere videbantur. Et quid mirum si
milites Christi et dextris et sinistris armis diabolum expugnant? Sicut autem pax hominibus bonae
voluntatis 83, et quando sunt aliis odor mortis in mortem; sic interitus hominibus malae voluntatis,
et quando iustis arma sinistra sunt ad salutem. Itaque reddet illis non secundum nostram utilitatem,
quae de ipsis fit; sed secundum ipsorum iniquitatem, quam diligendo oderunt animas suas: et non
secundum beneficium quod nobis de ipsis praestat, honorat eos, qui etiam malis bene utitur; sed
secundum malitiam eorum disperdet eos Dominus Deus noster.

Fidem et spem comitetur caritas in omnes effusa.
29. Toleret ergo iustus iniustum; toleret temporalem impunitatem iniusti, temporalis labor iusti: sed
iustus ex fide vivit 84. Non est enim alia iustitia hominis in hac vita, nisi ex fide vivere, quae per
dilectionem operatur 85. Si autem ex fide vivit, credat et sibi futuram requiem post praesentem
laborem, et illis sempiternos cruciatus post praesentem exsultationem. Et si fides per dilectionem
operatur, diligat etiam inimicos, et quantum in ipso est, prodesse illis velit: ita enim faciet ne sibi
obsint illi, cum hoc velint. Et quando forte potestatem acceperint quasi nocendi et dominandi;
sursum cor habeat, ubi ei nemo nocet, edoctus et eruditus ex lege Dei, ut mitigetur a diebus
malignis, donec fodiatur peccatori fovea. Si enim in lege Domini voluntas eius est, et in lege eius
meditabitur die ac nocte 86, cuius conversatio in coelis est 87; de firmamento lucet super terram:
unde iste psalmus titulum de quarta sabbati 88 accepit, quando facta sunt luminaria 89; ut omnia
faciat sine murmuratione, verbum vitae habens in natione tortuosa et perversa 90. Sicut enim
stellas in coelo non extinguit nox; sic mentes fidelium inhaerentes firmamento Scripturae Dei non
vincit iniquitas. Et hoc ipsum quod nostra terrena dantur aliquando in potestatem malorum, non
solum ad nostram pertinet eruditionem, ut fiat nobis Dominus in refugium, et Deus in auxilium spei

640

