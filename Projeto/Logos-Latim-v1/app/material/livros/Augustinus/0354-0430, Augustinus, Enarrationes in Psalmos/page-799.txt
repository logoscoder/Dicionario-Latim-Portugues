143 IN PSALMUM 117
ENARRATIO
Sermo ad populum

Inter confessionem peccatorum et confessionem laudis distinguendum.
1. Audivimus, fratres, admonentem nos atque hortantem Spiritum sanctum, ut sacrificium
confessionis offeramus Deo. Confessio autem, vel laudis eius est, vel peccatorum nostrorum. Et illa
quidem confessio, qua peccata nostra Deo confitemur, omnibus nota est; ita ut hanc solam dici
confessionem in Scripturis sanctis minus erudita existimet multitudo: nam ubi hoc verbum lectoris
ore sonuerit, continuo strepitus pius pectora tundentium consequitur. Sed debent advertere
quomodo dictum sit in alio psalmo: Quoniam ingrediar in locum tabernaculi admirabilis usque ad
domum Dei, in voce exsultationis et confessionis, soni festivitatem celebrantis 1. Hic enim certe
manifestum est vocem confessionis et sonum, non ad moerorem poenitentiae, sed ad laetitiam
festivitatis celeberrimae pertinere. Aut si de tam manifesto testimonio quisquam adhuc dubitat,
quid dicturus est ad illud quod in Ecclesiastico scriptum est: Benedicite Dominum omnia opera
ipsius, date nomini ipsius magnificentiam, et confitemini in laudem ipsius in canticis labiorum et in
citharis; et sic dicite in confessione: Quoniam omnia opera Domini bona nimis 2? Hic certe nullus vel
tardissimus ambigit confessionem in Dei laudibus poni; nisi forte tanta est in cuiusquam mente
perversitas, ut dicere audeat etiam ipsum Dominum Iesum Christum peccata sua Patri esse
concessum. Quod si aliquis impius propter nomen confessionis tentaret obicere, facillime
refelleretur ipsa contextione verborum. Sic enim loquitur: Confiteor tibi, inquit, Pater, Domine coeli
et terrae, quia abscondisti haec a sapientibus et prudentibus, et revelasti ea parvulis; ita, Pater,
quoniam sic placitum est coram te 3. Quis non eum intellegat in laude Patris haec dicere? Quis non
videat istam confessionem non ad dolorem cordis, sed ad gaudium pertinere; cum etiam
praecesserit Evangelista dicens: In ipsa hora exsultavit Spiritu sancto et dixit: Confiteor tibi, Pater 4?

Laudamus Dominum quoniam bonus est.
2. [v 1.] Quapropter, carissimi, quoniam nullo modo est omnino dubitandum, tot congruentibus
testimoniis, quorum similia in Scripturis per vos ipsos potestis advertere, non tantum in peccatis,
sed et in laudibus Dei confessionem divinis Litteris solere nominari; quid congruentius in hoc
psalmo, quando Alleluia cantamus, quod est: Laudate Dominum, nos admoneri intellegimus, cum
audimus: Confitemini Domino, quam idipsum, scilicet ut laudemus Dominum? Non potuit laus Dei
brevius explicari, quam ut diceretur: Quoniam bonus est. Quid sit grandius ista brevitate, non video;
cum ita sit proprium Deo quod bonus est, ut a quodam compellatus ipse Filius Dei, cum audiret:
Magister bone, ab eo scilicet qui carnem eius intuens, et divinitatis plenitudinem non intellegens,
solum hominem arbitrabatur; responderet: Quid me interrogas de bono? Nemo bonus, nisi unus
Deus 5. Quod quid est aliud dicere, quam. Si me bonum vis appellare, intellege et Deum? Sed
quoniam populo dicitur, in praenuntiatione futurorum liberato ab omni labore et captivitate
peregrinationis et ab omni permixtione iniquorum, quod ei per gratiam Dei praestitum est, non
solum non retribuentis mala pro malis, sed etiam retribuentis bona pro malis; convenientissime
adiunctum est: Quoniam in saeculum misericordia eius.

Dei populus, multa membra sunt unius corporis.
3. [vv 2-5.] Dicat autem domus Israel quoniam bonus, quoniam in saeculum misericordia eius.
Dicat autem Domus Aaron quoniam bonus, quoniam in saeculum misericordia eius. Dicant nunc
omnes qui timent Dominum quoniam in saeculum misericordia eius. Recognoscitis, credo, carissimi,
quae sit domus Israel, quae sit domus Aaron, et quoniam utrique sunt timentes Dominum. Ipsi enim
sunt pusilli cum magnis, iam in alio psalmo bene insinuati cordibus vestris: quorum numero nos
omnes, in eius gratia qui bonus est et in saeculum misericordia eius, sociatos esse gaudeamus;
quoniam exauditi sunt qui dixerunt: Adiciat Dominus super vos, super vos et super filios vestros 6:
ut Israelitis in Christum credentibus, ex quorum numero sunt Apostoli patres nostri, et ad
eminentiam perfectorum et ad obedientiam parvulorum adiungeretur numerus Gentium; ut
dicamus omnes facti unum in Christo, facti unus grex sub pastore uno, et corpus illius capitis
tamquam unus homo dicamus: In tribulatione invocavi Dominum, et exaudivit me in latitudine.

799

