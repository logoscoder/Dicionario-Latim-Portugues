Gratias tibi, fatebatur ab illo se accepisse quod habebat. Quid enim habes quod non accepisti 32?
Ergo: Gratias tibi ago, dixit; Gratias tibi ago, quia non sum sicut caeteri homines, raptores, iniusti,
adulteri, sicut et Publicanus iste. Unde ergo superbus? Non quia de bonis suis Deo gratias agebat,
sed quia super alterum se de ipsis bonis extollebat.
11. Attendite, fratres: nam unde coeperit dicere similitudinem ipsam Dominus, evangelista
praemisit. Cum enim Christus dixisset: Putas veniens Filius hominis inveniet fidem in terra? et ne
existerent quidam haeretici, qui attendentes et putantes quasi lapsum totum mundum, omnes enim
haeretici in paucis et in parte sunt, iactarent se, quod in ipsis remansit quod de toto mundo perierit;
ibi statim ubi ait Dominus: Putas veniens Filius hominis inveniet fidem in terra? subiecit Evangelista
et ait: Dixit autem et ad quosdam, qui sibi iusti videbantur, et spernebant caeteros, similitudinem
hanc: Quidam Pharisaeus et Publicanus venerunt in templum orare, et caetera quae nostis.
Pharisaeus ergo ille dicebat: Gratias tibi ago. Sed unde superbus? Quia spernebat caeteros. Unde
probas? In ipsis verbis. Quomodo? Pharisaeus, inquit, ille contempsit de longe stantem, cui Deus
confitenti propinquabat. Publicanus, inquit, de longinquo stabat: sed Deus ad illum de longinquo
non stabat? Quare Deus ab illo de longinquo non stabat? Quia alio loco dicitur: Prope est Dominus
his qui obtriverunt cor 33. Videte si Publicanus iste obtriverat cor, et ibi videbitis quia prope est
Dominus his qui obtriverunt cor. Publicanus autem de longinquo stabat, et neque volebat ad
coelum oculos suos levare, sed percutiebat pectus suum. Tunsio pectoris, obtritio cordis. Quid
dicebat tundens pectus? Deus propitius esto mihi peccatori. Et quid sententiae Dominus? Amen
dico vobis, descendit iustificatus de templo Publicanus ille, magis quam ille Pharisaeus. Quare? Hoc
est iudicium Dei. Non sum sicut Publicanus iste, non sum sicut caeteri homines, iniusti, raptores,
adulteri: ieiuno bis in sabbato, decimas do omnium quae possideo. Ille non audet ad coelum levare
oculos suos, attendit conscientiam suam, longe stat, et iustificatus est magis quam ille Pharisaeus.
Quare? Rogo te, Domine, expone nobis hanc iustitiam tuam, expone nobis aequitatem iuris tui.
Exponit Deus regulam legis suae. Vultis audire quare? Quia omnis qui se exaltat, humilabitur; et qui
se humilat, exaltabitur 34.
12. Intendat ergo Caritas vestra. Diximus non ausum fuisse oculos ad coelum levare Publicanum.
Quare coelum non attendebat? Quia se attendebat. Se attendebat, ut primo sibi displiceret, et sic
Deo placeret. Tu autem iactas te, erecta cervice es. Ait Dominus superbo: Non vis ad te attendere?
ego attendo. Vis autem ut non attendam? tu attende. Ideo Publicanus non audebat oculos ad
coelum levare; quia seipsum intuebatur, conscientiam suam puniebat: ipse sibi iudex erat, ut ille
intercederet; ipse puniebat, ut ille liberaret; ipse accusabat, ut ille defenderet. Adeo defendit cum,
quia dixit pro ipso sententiam. Descendit iustificatus Publicanus ille magis quam ille Pharisaeus:
quia omnis qui se exaltat, humilabitur; et qui se humilat, exaltabitur. Attendit se, inquit, et nolui ego
attendere: audivi dicentem: Averte oculos tuos a peccatis meis. Quis est enim qui illud dixit, nisi qui
etiam illud dixit: Quoniam iniquitatem meam ego agnosco 35. Itaque, fratres mei, erat et Pharisaeus
ille peccator. Non enim quia dicebat: Non sum sicut caeteri homines, iniusti, raptores, adulteri;
neque quia ieiunabat bis in sabbato; neque quia decimas dabat, non erat peccator. Quod si sine
ullis peccatis esset, ipsa superbia grande crimen erat: et tamen ecce illa omnia dicebat. Quis
tandem sine peccato? Quis gloriabitur castum se habere cor, aut quis gloriabitur mundum se esse a
peccatis? 36 Habebat ergo ille peccata; sed perversus, et nesciens quo venisset, erat tamquam in
statione medici curandus, et sana membra ostendebat, vulnera tegebat. Deus tegat vulnera; noli
tu. Nam si tu tegere volueris erubescens, medicus non curabit. Medicus tegat, et curet; emplastro
enim tegit. Sub tegmine medici sanatur vulnus, sub tegmine vulnerati celatur vulnus. Cui celas? Qui
novit omnia.

Peccata ut nostra confitenda sunt.
13. [vv 3.6.] Itaque hic, fratres, videte quid dixit: Quoniam tacui, inveteraverunt ossa mea, a
clamando me tota die. Quid est hoc? Quasi contrarium videtur: Quoniam tacui, inveteraverunt ossa
mea a clamando. Si a clamando, quomodo tacuit? Tacuit quiddam, non tacuit quiddam: tacuit unde
proficeret, non tacuit unde deficeret; tacuit confessionem, clamavit praesumptionem. Tacui enim
dixit, non sum confessus. Ibi oportebat ut loqueretur; taceret merita sua, clamaret peccata sua:
nunc autem perverse tacuit peccata sua, clamavit merita sua. Et quid illi contigit? Inveteraverunt
ossa eius. Intendite quia si clamaret peccata sua, et taceret merita sua, innovarentur ossa eius, id
est virtutes eius: esset robustus in Domino, quia inveniretur in se infirmus. Modo autem quia in se
voluit esse firmus, factus est infirmus, et inveteraverunt ossa eius. Remansit in vetustate, qui noluit
confitendo amare novitatem. Qui enim fiunt novi, nostis, fratres: quia: Beati quorum remissae sunt
iniquitates, et quorum tecta sunt peccata. Noluit iste sibi dimitti iniquitates, exaggeravit, defendit
illas, iactavit merita sua. Ergo quoniam tacuit a confessione, inveteraverunt ossa eius. A clamando

117

