constitutus est homo in paradiso, quando nihil deerat illi, quando Deo fruebatur: sed dixit: Non
movebor in aeternum. Quomodo dixit: Non movebor in aeternum? Quando libenter audivit:
Gustate, et eritis tamquam dii: cum Deus diceret: Qua die ederitis, morte moriemini; et diabolus:
Non morte moriemini 35. Credens ergo illi talia suadenti dixit: Non movebor in aeternum.
18. [vv 8.9.] Sed quia verum dixerat Dominus, quod ablaturus esset superbo quod dederat humili
quando eum creavit; sequitur, et dicit: Domine, in voluntate tua praestitisti decori meo virtutem: id
est, quia non ex me bonus eram et fortis, sed ex te eram et pulcher et fortis; decori meo virtutem
praestiteras, ex voluntate tua, qua me feceras. Et ut ostenderes mihi, quia ex voluntate tua hoc
eram: Avertisti faciem tuam a me, et factus sum conturbatus. Avertit ergo faciem ab illo quem
emisit foras de paradiso 36. Iam hic positus, clamet, et dicat: Ad te Domine, clamabo, et ad Deum
meum deprecabor. In paradiso non clamabas, sed laudabas; non gemebas, sed fruebaris: foris
positus geme, et clama. Propinquat tribulanti, qui deseruit superbientem. Deus enim superbis
resistit, humilibus autem dat gratiam 37. Ad te, Domine, clamabo, et ad Deum meum deprecabor.
19. [v 10.] Iam ex persona Domini hoc sequitur, ipsius fundamenti nostri: Quae utilitas in sanguine
meo, dum descendo in corruptionem? Quid ergo orat? Ut resurgat. Si enim descendero, inquit, in
corruptionem, si sic fuerit corrupta caro mea, quomodo caeterorum hominum ut in fine resurgat,
utquid fudi sanguinem? Si enim non modo resurgam, nemini annuntiabo, neminem lucrabor: ut
autem alicui annuntiem mirabilia tua, laudes tuas, vitam aeternam, exsurgat caro mea, non eat in
corruptionem. Nam si ierit quomodo caeterorum hominum, quae utilitas in sanguine meo? Numquid
confitebitur tibi pulvis, aut annuntiabit veritatem tuam? Confessio gemina est, aut peccati, aut
laudis. Quando nobis male est, in tribulationibus confiteamur peccata nostra; quando nobis bene
est, in exsultatione iustitiae confiteamur laudem Deo: sine confessione tamen non simus.
20. [v 11.] Audivit Dominus, et misertus est mei. Quomodo? Attendite ad dedicationem domus.
Audivit, et misertus est. Dominus factus est adiutor meus.

Assumpsit Dominus mortalitatem nostram.
21. [v 12.] Audi iam ipsam resurrectionem: Convertisti planctum meum in gaudium mihi,
conscidisti saccum meum, et accinxisti me laetitia. Quis est saccus? Mortalitas. Saccus de capris
conficitur et de haedis, et caprae et hoedi inter peccatores ponuntur 38. Dominus de numero nostro
saccum solum accepit, non assumpsit meritum sacci. Meritum sacci, peccatum est: saccus ille,
mortalitas est. Assumpsit propter te mortalitatem, qui meritum mortis non habebat. Meritum enim
mortis ille habet qui peccat: ille autem qui non peccavit, non habuit meritum sacci. Alio loco ipsius
est vox dicentis: Ego autem cum mihi molesti essent, induebam me cilicio 39. Quid est hoc,
induebam me cilicio? Hoc opponebam persequentibus, quod habeo de cilicio. Ut hominem illum
putarent, abscondit se ab oculis persequentium; quia indigni erant persecutores qui viderent
indutum cilicio. Ergo, conscidisti saccum meum, et cinxisti me laetitia.
22. [v 13.] Ut cantet tibi gloria mea, et non compungar. Quod in capite est, hoc in corpore. Quid
est, non compungar? Iam non moriar. Compunctus est enim cum in cruce penderet, lancea
percussus est 40. Caput ergo nostrum dicit: Non compungar, iam non moriar. Nos autem quid
dicimus propter dedicationem domus? Non nos compungat conscientia stimulis peccatorum.
Dimittentur enim omnia, et tunc liberi erimus. Ut cantet tibi, inquit, gloria mea, non humilitas. Si
nostra, et Christi: quia corpus Christi nos. Quare? Quia quamvis Christus sedeat in coelo, dicturus
est quibusdam: Esurivi, et dedistis mihi manducare 41. Et ibi est, et hic: ibi in se, hic in nobis. Quid
ergo ait? Ut cantet tibi gloria mea, et non compungar. Gemit tibi humilitas mea, cantabit tibi gloria
mea. Iam in fine: Domine Deus meus, in aeternum confitebor tibi. Quid est, in aeternum confitebor
tibi? In aeternum laudabo te, quia diximus esse confessionem et in laudibus, non tantum in
peccatis. Confitere ergo modo quod tu fecisti in Deum, et confiteberis quod tibi fecerit Deus. Quid
fecisti? Peccata. Quid Deus? Confitenti iniquitatem tuam dimittit tibi peccata tua, ut ei postea
laudes ipsius confitens in aeternum, non compungaris peccato.

35

IN PSALMUM 30
ENARRATIO I

94

