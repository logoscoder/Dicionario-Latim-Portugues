intrastis 52. Laboraverunt Prophetae ut seminarent, et vos cum falce intrastis ad illorum labores.
Facta est ergo prima messis; et inde, de ipso frumento quod tunc purgatum est, seminatus est orbis
terrarum, ut surgat alia messis quae in fine metenda est. In secunda messe superseminata sunt
zizania; modo hic laboratur. Quomodo in illa prima laboraverunt Prophetae, quousque veniret
Dominus; sic in ista secunda laboraverunt Apostoli, et omnes praedicatores veritatis laborant,
quousque in finem Dominus mittat in messem Angelos suos. Antea ergo desertum erat; sed
pinguescent fines deserti. Ecce ubi Prophetae non sonuerant, Dominus Prophetarum acceptus est.
Pinguescent fines deserti, et exsultatione colles accingentur.
18. [v 14.] Induti sunt arietes ovium: subaudiendum, exsultatione. Qua enim exsultatione colles
accingentur, hac induuntur arietes ovium. Ipsi arietes, qui colles. Colles enim, eminentiore gratia;
arietes, quia duces gregum. Arietes ergo Apostoli induti sunt exsultatione, gaudent de fructibus
suis; non sine causa laboraverunt, non sine causa praedicaverunt. Induti sunt arietes ovium; et
convalles abundabunt frumento: et humiles populi multum fructum afferent. Clamabunt: inde
abundabunt frumento, quia clamabunt. Quid clamabunt? Etenim hymnum dicent. Aliud est enim
clamare adversus Deum, aliud hymnum dicere; aliud clamare sacrilegia, aliud clamare laudes Dei.
Si clamas in blasphemia, spinas protulisti; si clamas in hymno, abundas frumento.

82

IN PSALMUM 65
ENARRATIO
Sermo ad plebem

Nemo se resurrecturum speraret, nisi Deus promisisset.
1. [v 1.] Inscribitur in titulo psalmus iste: In finem, canticum Psalmi resurrectionis. In finem cum
auditis, quando Psalmi pronuntiantur, in Christum intellegite; dicente Apostolo: Finis enim Legis
Christus, ad iustitiam omni credenti 1. Quomodo ergo hic cantetur resurrectio, et cuius resurrectio,
quantum ipse donare et aperire dignatur, audietis. Resurrectionem enim Christiani novimus in
capite nostro iam factam, et in membris futuram. Caput Ecclesiae Christus est, membra Christi
Ecclesia 2. Quod praecessit in capite, sequetur in corpore. Haec est spes nostra: ad hoc credimus,
ad hoc duramus, et perseveramus in tanta malignitate huius saeculi, consolante nos spe, antequam
spes fiat res. Res enim erit cum et nos resurrexerimus, et in coelestem habitum commutati,
aequales Angelis facti fuerimus. Quis hoc sperare auderet, nisi veritas promitteret? Hanc autem
spem promissam sibi Iudaei tenebant; et de bonis et quasi iustis operibus multum gloriabantur,
quod acceperant Legem secundum quam vivendo et hic haberent bona carnalia, et in resurrectione
mortuorum talia sperabant de qualibus hic gaudebant. Propterea Sadducaeis, qui negabant futuram
resurrectionem, Iudaei respondere non poterant proponentibus quaestionem, quam Domino
proposuerunt iidem Sadducaei. Hinc enim intellegimus eos hanc quaestionem solvere non potuisse,
quia Domino solvente mirati sunt. Proponebant ergo Sadducaei quaestionem de quadam muliere,
quae habuit septem viros; non simul, sed succedentes sibi. Erat enim hoc legis ad populum
propagandum, ut qui forte sine liberis defungeretur, frater eius, si haberet, acciperet uxorem eius,
ad suscitandum semen fratri suo 3. Proposita ergo illa muliere, quae habuit septem viros omnes
mortuos sine liberis, et ad hoc officium implendum ducentes fratris uxorem, dixerunt quaerentes: In
resurrectione cuius eorum erit uxor? Procul dubio Iudaei non fatigarentur, non deficerent in ista
quaestione, si non talia sibi in resurrectione sperarent, qualia agebant in hac vita. Dominus autem
aequalitatem Angelorum promittens, non humanam carnis corruptionem, ait illis: Erratis,
nescientes Scripturas, neque virtutem Dei. In resurrectione enim neque nubent, neque uxores
ducent: neque enim incipient mori, sed erunt aequales Angelis Dei 4. Demonstravit quod ibi sit
necessaria successio, ubi doletur decessio: ibi quia decessores non erunt, nec successores
quaerentur. Ad hoc enim subiecit: Non enim incipient mori. Verumtamen quia Iudaei tenebant, etsi
carnaliter, spem resurrectionis futurae, gavisi sunt responsum esse Sadducaeis, cum quibus illis
erat de hac ancipiti et obscura quaestione certamen. Tenebant ergo Iudaei spem resurrectionis
mortuorum; et solos se ad beatam vitam resurrecturos sperabant propter opus Legis, et propter
iustificationes Scripturarum, quas habebant soli Iudaei, et Gentes non habebant. Crucifixus est
Christus; caecitas ex parte Israel facta est, ut plenitudo Gentium intraret 5: hoc Apostolo dicente.
Coepit etiam Gentibus promitti resurrectio mortuorum, credentibus in Iesum Christum quod
resurrexerit. Inde psalmus iste est adversus praesumptionem et superbiam Iudaeorum, pro fide
Gentium ad eamdem spem resurrectionis vocatarum.

403

