Infirmorum personam in se suscepit Christus.
11. Ipse Dominus loculos habebat, quo mittebantur necessaria, et possidebantur nummi propter
usus eorum qui cum illo erant et eius: non enim cum dicitur: Esurivit 65, evangelista mentitur. Voluit
esurire propter te, ne tu esurias in illo, qui pauper factus est, cum dives esset, ut illius paupertate
nos ditaremur 66. Habuit enim loculos; et dictum est de quibusdam feminis religiosis, quod
ambulabant qua ibant pedes eius evangelizantes, et ministrabant ei de substantia sua. Nominantur
illae mulieres in Evangelio, ubi erat quaedam etiam uxor cuiusdam Chuzae procuratoris Herodis 67.
Vide quae fiebant. Futurus erat Paulus nihil tale aliquando quaerens, et omnia provincialibus
donans. Sed quia multi infirmi ista quaesituri erant, magis infirmorum personam suscepit Christus.
Sublimius Paulus, numquid et Christo! Sublimius Christus, quia misericordius. Cum enim videret
Paulum ista non esse quaesiturum, providit ne damnaret quaesiturum, et praebuit exemplum
infirmo: quomodo cum videret multos pronos et gaudentes ituros ad martyrium passionis,
exsultaturos in ipsa passione, fortes, centenarios maturos ad horreum; quorumdam tamen
infirmorum, quos videbat posse conturbari ventura passione, ne deficerent tamen, sed potius
voluntatem humanam voluntati Creatoris coniungerent, ipsorum personam voluit suscipere in
passione Christus, dicens: Tristis est anima mea usque ad mortem; et iterum: Pater, si fieri potest,
transeat a me calix iste 68. Docuit quid esset dicturus infirmus, sed secutus ostendit quid facere
deberet infirmus: Verumtamen non quod ego volo, sed quod tu vis, Pater 69. Quomodo ergo in
passione infirmorum personam sustinuit, praefigurata illa in corpore suo, quia et illa membra eius;
neque enim frustra dictum est: Imperfectum meum viderunt oculi tui, et in libro tuo omnes
scribentur 70: sic et in loculis habendis, et in exigenda quodam modo annona, non petenda, sed
praebenda, indigentiam suscepit. Suscepit eum Zacchaeus, et gaudet 71. Cui hoc bonum? Christo,
an Zacchaeo? Vere, si non susciperet Zacchaeus, non erat ubi maneret mundi fabricator? aut si non
pasceret Zacchaeus, indigeret is qui de quinque panibus tot millia hominum saturavit? Cum ergo
quisque sanctum suscipit, non suscepto, sed susceptori praestatur. Numquid in illa fame non
pascebatur Elias? nonne corvus afferebat panem et carnem, servo Dei serviente creatura 72? Missus
est tamen pascendus ad viduam; non ut militi, sed ut provinciali aliquid praestaretur.

Si Iudaei decimas dabant, a fortiori debet christiana plebe Dei iuvare ministros.
12. Ergo quia dicebamus, fratres, et de pascendis pauperibus; cum Dominus loculos haberet,
tamen quando dixit Iudae eum tradituro: Quod facis, fac velociter 73; non intellegentes caeteri quid
dixisset, arbitrati sunt eum dixisse, ut aliquid praepararet quod daretur pauperibus. Ille enim
loculos habebat, hoc in Evangelio scriptum est. Possent hoc suspicari, nisi hoc haberet in
consuetudine Dominus? De his ergo quae dabantur et in loculos mittebantur, dabatur tamen et illis
pauperibus, quos Deus docuit non contemnendos. Sed si illum non contemnis, quanto magis bovem
per quem trituratur haec area? quanto magis servum tuum? Non indiget cibo, forte veste indiget.
Non indiget veste, forte tecto indiget, forte ecclesiam fabricat, forte aliquid utile in domo Dei
molitur; exspectat ut attendas, exspectat ut intellegas super egentem et pauperem. Tu contra,
terra dura, lapidea, non irrigata, aut frustra irrigata, servas tibi dicere: Non sciebam, non noveram,
nemo mihi dixit. Nemo tibi dixit! Christus non cessat dicere, propheta non cessat dicere: Beatus qui
intellegit super egenum et pauperem 74. Non vides arcam inanem praepositi tui: vides certe vel
surgentem fabricam, quo intraturus et oraturus es. Nonne admovetur oculis tuis? Nisi forte putatis,
fratres, quia praepositi vestri thesaurizant: et novimus multos non thesaurizare, et ad quotidiana
egere, de quibus omnino non creditur; quos et vos inveniretis, si velletis, si circumspiceretis, si ad
hoc vigilaretis, ut fructum daretis. Dixi quod potui, quantum potui. Puto autem manifestos nos esse
vobis, sicut ait Apostolus, non ideo nos dicere, ut in nos ista faciatis. Praestet Deus ut haec non
frustra dixerim: praestet Deus ut terra irrigata sitis, non lapidea, sicut Iudaeorum, unde tabulas
lapideas accipere meruerunt; sed terra fructifera, terra quae irrigata reddat agricolae. Illi ipsi corde
lapideo, quod significatum est lapideis tabulis, decimas dabant. Etiam gemitis, et nihil adhuc exit. Si
gemitis, parturite; si parturitis, parite. Quare gemitus inanis? quare gemitus sterilis? Viscera
torquentur, an non est intus quod edatur? Rigans montes de superioribus suis: de fructu operum
tuorum satiabitur terra. Beati qui faciunt, beati qui ista fructuose audiunt, beati qui non inaniter
clamant. De fructu operum tuorum satiabitur terra: producens fenum iumentis, et herbam servituti
hominum. Utquid hoc? Ut educat panem de terra. Quem panem? Christum. De qua terra? De Petro,
de Paulo, de caeteris dispensatoribus veritatis. Audi quia de terra: Habemus, inquit, thesaurum
istum in vasis fictilibus, ut eminentia sit virtutis Dei 75. Ipse est panis qui de coelo descendit 76, ut e
terra educatur, cum per servorum suorum carnem praedicatur. Terra fenum producit, ut panem de
terra educat. Quae terra fenum producit? Plebes piae, plebes sanctae. Ut de qua terra panis
educatur? Verbum Dei de Apostolis, de dispensatoribus Sacramentorum Dei, adhuc in terra
ambulantibus, adhuc corpus terrenum portantibus.

725

