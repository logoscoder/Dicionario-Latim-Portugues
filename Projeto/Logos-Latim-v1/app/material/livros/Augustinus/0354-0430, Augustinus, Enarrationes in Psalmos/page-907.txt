5. Ipse ergo describat iam; quia manifestum est quem describit. Sic patebunt omnia quae
sequuntur: tantum vos timete Dominum, et ambulate in viis eius, et nolite zelare eos qui non
ambulant in viis eius, quando illos videritis esse felices infeliciter. Saeculi enim homines infeliciter
felices sunt: martyres autem feliciter infelices erant. Erant enim ad tempus infelices, sed in
aeternum felices; et in eo ipso quod erant ad tempus infelices, putabantur magis infelices quam
erant. Quid enim dicit Apostolus? Quasi tristes, semper autem gaudentes 6. Quare, semper? Et hic
et ibi: prorsus et hic et ibi. Hic enim unde gaudemus? De spe. Ibi unde gaudebimus? De re. Magnum
gaudium habet spes gaudentis. Et si spe gaudentes, videte quid sequitur: In tribulatione
patientes 7. Martyres ergo in tribulatione patientes erant, quia spe gaudebant. Sed quia nondum
erat illud quod promittitur, quid dicit Apostolus? Spes enim quae videtur, non est spes: si autem
quod non videmus speramus, per patientiam exspectamus 8. Ecce quare omnia martyres
pertulerunt, quia quod non videbant, per patientiam exspectabant. Illi qui eos occidebant, quae
videbant amabant: illi qui occidebantur, ad ea quae non videbant suspirabant, et ea quae non
videbant, apprehendere festinabant; et quod tardius occidebantur, moras sibi fieri arbitrabantur.

Felix martyr et nomine et corona et corona felix.
6. Ergo, fratres, Felix martyr et vere felix et nomine et corona, cuius hodie dies est, contempsit
mundum. An forte quia timebat Dominum, inde erat felix, inde erat beatus, quia uxor eius tamquam
vinea fertilis erat in terra, et filii eius circumdederant mensam eius? Omnia ista perfecte habet, sed
in corpore illius qui hic describitur: et quia sic ille intellexit, contempsit praesentia, ut acciperet
futura. Noveritis autem, fratres, non eum passum mortem, quam alii martyres passi sunt.
Confessus est enim, dilatus est ad tormenta; alio die inventum est corpus eius exanime. Clauserant
enim illi carcerem, sed corpori, non spiritui. Quem illic parabant torquere carnifices, absentem
invenerunt, perdiderunt saevitiam suam. Iacebat exanimis, sine sensu illis, ne torqueretur; cum
sensu apud Deum, ut coronaretur. Unde et iste felix, fratres, non tantum nomine, sed et praemio
vitae aeternae, si ista dilexit?

Excludatur timor qui castus non est.
7. Ergo sic audiamus istum psalmum, tamquam de Christo dicatur: et omnes haerentes corpori
Christi et effecti membra Christi, ambulemus vias Domini; et timeamus Dominum timore casto,
timore permanente in saeculum saeculi. Est enim alius timor quem caritas excludit, dicente Ioanne:
Timor non est in caritate; sed perfecta caritas foras mittit timorem 9. Non de omni timore dicit quia
mittitur foras a caritate; habes enim psalmum dicentem: Timor Domini castus, permanens in
saeculum saeculi 10. Alius ergo timor permanet, alius excluditur. Timor qui excluditur, castus non
est; qui autem permanet, castus est. Quis est timor qui excluditur? Dignamini advertere. Aliqui
propterea tantum timent, ne aliquid mali in terra patiantur, ne illis aegritudo accidat, ne damnum,
ne orbitas, ne alicuius amissio cari, ne exsilium, ne damnatio, ne carcer, ne aliqua tribulatio;
propterea timent et tremunt: adhuc iste timor non est castus. Adhuc audi. Alius non in hac terra
pati timet, sed gehennas timet, unde terruit et Dominus. Audistis cum Evangelium legeretur: Ubi
vermis eorum non morietur, et ignis eorum non exstinguetur 11. Audiunt haec homines; et quia vere
futura sunt impiis, timent, et continent se a peccato. Habent timorem, et per timorem continent se
a peccato. Timent quidem, sed non amant iustitiam. Cum autem per timorem continent se a
peccato, fit consuetudo iustitiae, et incipit quod durum erat amari, et dulcescit Deus: et iam incipit
homo propterea iuste vivere, non quia timet poenas, sed quia amat aeternitatem. Exclusus est ergo
timor a caritate; sed successit timor castus.

Videat unusquisque qualem timorem habeat.
8. Quis est iste timor castus? Secundum quem debemus, fratres mei, intellegere quod dictum est:
Beati omnes qui timent Dominum, qui ambulant in viis eius. Si potuero digne dicere de isto timore
casto, adiuvante Domino Deo nostro, multi fortasse hoc timore casto inflammabuntur in amorem
castum. Nec possum explicare fortassis, nisi proposita aliqua similitudine. Pone aliquam feminam
castam, timentem virum suum: aliam pone adulteram; et ipsa timet virum suum. Casta timet ne
discedat vir; adultera, ne veniat. Quid si ambo absentes sunt? Illa timet ne veniat; illa, ne tardet.
Absens est quodam modo cui desponsati sumus, absens est qui nobis arrham dedit Spiritum
sanctum, absens est qui nos redemit sanguine suo; sponsus ille quo nihil est pulchrius, qui quasi
foedus apparuit inter manus persequentium, de quo paulo ante dicebat Isaias: Et vidimus eum, et
non habebat speciem neque decorem 12. Ergo sponsus noster foedus est? Absit: quomodo enim
illum virgines amarent, quae in terra maritos non quaesierunt? Ergo persequentibus foedus

907

