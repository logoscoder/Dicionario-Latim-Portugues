8. Confundantur et revereantur requirentes animam meam. Respice ad homines. Orate, inquit, pro
inimicis vestris 25. Sed hic prophetia est. Et quae figura optandi dicuntur, animo prophetandi
explicantur. Illud fiat et illud fiat, nihil est aliud quam hoc et hoc futurum est. Sic ergo audite
prophetiam: Confundantur et revereantur requirentes animam meam. Quid est, confundantur et
revereantur? Confundentur et reverebuntur. Factum est enim: multi salubriter confusi sunt, multi
reveriti a persecutione Christi ad societatem membrorum eius devota pietate transierunt: et non
fieret hoc, nisi confunderentur et revererentur. Ergo bene illis optavit. Sed quia duo sunt genera
eorum qui vincuntur: duobus enim modis vincuntur; aut ad hoc vincuntur ut convertantur ad
Christum; aut ad hoc vincuntur ut damnentur a Christo: explicata sunt et hic duo ipsa genera,
obscure quidem, sed intellectorem desiderant. De his qui convertuntur, accipe quod dictum est:
Confundantur et revereantur requirentes animam meam. Avertantur retrorsum. Non praecedant,
sed sequantur; non dent consilium, sed accipiant. Nam Petrus praecedere voluit Dominum, quando
Dominus de passione sua futura diceret: consilium illi quasi salutis voluit dare, consilium salutis
aeger salvatori. Et quid ait Domino de illa futura sua passione confirmanti? Absit a te, Domine,
propitius tibi esto, non fiet istud. Praecedere volebat, ut Dominus sequeretur. Et ille quid? Redi
retro, satanas 26. Praecedendo satanas es, sequendo discipulus eris. Hoc ergo et istis: Avertantur
retrorsum, et confundantur, qui cogitant mihi mala. Cum enim coeperint retrorsum sequi, iam non
cogitabunt mala, sed desiderabunt bona.
9. [vv 5.6.] Quid alii? Non enim omnes sic vincuntur, ut convertantur et credant: multi in pertinacia
remanent, multi spiritus praecedendi servant in corde; et si non exserunt, tamen parturiunt, et ubi
locum invenerint, pariunt. De talibus quid sequitur? Fiant tamquam pulvis ante faciem venti. Non
sic impii, non sic, sed tamquam pulvis quem proicit ventus a facie terrae 27. Ventus tentatio est,
pulvis iniquus. Quando venerit tentatio, tollitur pulvis; nec stat, nec resistit. Fiant tamquam pulvis
ante faciem venti: et angelus Domini tribulans eos. Fiat via eorum tenebrae et lubricum. Horrenda
via. Tenebras solas quis non horreat? Lubricum solum quis non caveat? In tenebris et lubrico qua
is? ubi pedem figis? Sunt ista duo mala magnae poenae hominum: tenebrae, ignorantia; lubricum,
luxuria. Fiat via eorum tenebrae et lubricum: et angelus Domini persequens eos: ut non possint
stare. Nam unusquisque in tenebris et lubrico cum viderit quia si pedem moverit, labitur, et lux illi
ante pedes non est; vel hoc forte facit, ut exspectet donec luceat: sed ibi est angelus Domini
persequens eos. Haec eis futura praedixit, non quasi ut evenirent optavit. Quamquam et Propheta
in spiritu Dei sic ea dicat, quomodo illa Deus facit, certo iudicio, bono, iusto, sancto, tranquillo, non
perturbatus ira, non amaro zelo, non animo inimicitiarum exercendarum, sed iustitia vitiorum
puniendorum; verumtamen prophetia est.

Exemplum patientiae nobis praebuit Christus.
10. [vv 7.8.] Unde autem tanta mala ista? Quo merito? Audi, quo merito: Quoniam gratis
absconderunt mihi muscipulae suae corruptionem. In ipso capite nostro attendite, hoc fecerunt
Iudaei, absconderunt muscipulae suae corruptionem. Cui absconderunt muscipulam? Qui videbat
corda abscondentium. Sed tamen erat inter illos ignoranti similis quasi falleretur, cum illi in eo
deciperentur, in quo cum falli arbitrabantur. Ideo enim ille tamquam fallebatur inter illos vivens,
quia nos inter tales sic victuri eramus, ut sine dubio falleremur. Ille videbat traditorem suum, et
elegit illum magis ad opus necessarium. Illius malo magnum bonum operatus est: et tamen inter
duodecim electus est, ne ipse duodenarius tam exiguus numerus esset sine malo. Hoc ad
exemplum nostrae patientiae, quoniam necesse erat ut inter malos viveremus; necesse erat ut
malos, sive scientes, sive nescientes, toleraremus: exemplum patientiae praebuit ne deficias, cum
coeperis inter malos vivere. Et quia illa schola Christi in duodecim non defecit, quanto magis nos
firmi esse debemus, cum implentur in Ecclesia magna, quae de malorum permixtione praedicta
sunt? Neque enim videbat ipsa schola redditum semini Abrahae quod erat promissum, et ipsam
aream unde massa quae implebit horreum, processura est. Quare igitur non, cum trituratur, in ea
digne palea toleratur, donec ultima ventilatione purgetur? Hoc enim futurum est malis quod
audistis.

Nemo malus non sibi prius nocet.
11. Sed tamen quid faciendum est? Gratis absconderunt mihi corruptionem muscipulae suae. Quid
est, gratis? Quibus nihil mali feci, quibus nihil nocui. Vane exprobraverunt animam meam. Quid est,
vane? Falsa dicentes, nihil probantes. Veniat illis muscipula, quam ignorant. Magnifica retributio,
nihil iustius. Illi absconderunt muscipulam, ut ego ignorarem: illis veniat muscipula, quam ignorant.
Nam ego scio muscipulam ipsorum. Quae autem muscipula illis ventura est? Illa quam ignorant.
Audiamus ne forte dicat illam: Veniat illis muscipula, quam ignorant. Forte aliam illi absconderunt,

151

