lumen semitis meis), nisi verbum intellegamus quod factum est ad Prophetas, vel quod
praedicatum est per Apostolos? Non verbum Christum, sed verbum Christi, de quo scriptum est:
Fides ex auditu, auditus autem per verbum Christi 11. Nam et verbum propheticum lucernae
comparans apostolus Petrus: Habemus, inquit, certiorem propheticum sermonem, cui benefacitis
intendentes, velut lucernae lucenti in obscuro loco 12. Quod itaque hic ait: Lucerna pedibus meis
verbum tuum, et lumen semitis meis, verbum est quod in Scripturis sanctis omnibus continetur.
2. [v 106.] Iuravi, inquit, et statui custodire iudicia iustitiae tuae: tamquam bene ambulans ad illam
lucernam, et rectas semitas habens. Sequenti autem verbo illud quod antecedit expositum est.
Quasi enim quaereremus quid esset: Iuravi; adiunxit, et statui. Hoc enim appellavit iuramentum
quod statuit per sacramentum; quia ita debet esse mens fixa in custodiendis iudiciis iustitiae Dei, ut
sit omnino pro iuratione quod statuit.

Fide custodiuntur iudicia iustitiae Dei.
3. [v 107.] Fide autem custodiuntur iudicia iustitiae Dei; cum sub Deo iusto iudice, nec recte factum
infructuosum, nec peccatum creditur impunitum: sed pro hac fide quia multa et gravissima mala
corpus pertulit Christi: Humilatus sum, inquit, usque valde. Non enim ait: Humiliavi me; ut
humilitatem quae in praecepto est, intellegi sit necesse: sed ait: Humiliatus sum usque valde;
maximam scilicet passus persecutionem, pro eo quod iuravit et statuit custodire iudicia iustitiae
Dei. Et ne in tanta humiliatione fides ipsa deficeret, addidit: Domine, vivifica me secundum verbum
tuum: hoc est secundum promissum tuum. Nam et verbum promissorum Dei lucerna est pedibus,
et semitis lumen. Sic et superius, ut eum Deus vivificaret, oravit in humiliatione persecutionis, ubi
ait: Paulo minus consummaverunt me in terra; ego autem non dereliqui mandata tua: secundum
misericordiam tuam vivifica me, et custodiam testimonia, id est martyria oris tui 13. Ubi intellegitur,
si ipse non vivificet donando patientiam, propter quod dictum est: In vestra patientia possidebitis
animas vestras 14; et de quo dictum est: Quoniam ab ipso est patientia mea 15: non corpus in
persecutione mortificari, sed animam, non custodiendo martyria et iudicia iustitiae Dei.
4. [v 108.] Voluntaria oris mei beneplacita fac, Domine: hoc est, placeant tibi; noli reprobare, sed
approba. Bene autem intelleguntur oris voluntaria, sacrificia laudis, confessione caritatis, non
timore necessitatis oblata: unde dictum est: Voluntarie sacrificabo tibi 16. Sed quid est quod
adiungit: Et iudicia tua doce me? Nonne ipse in versibus superioribus dixerat: A iudiciis tuis non
declinavi? Quomodo istud, si non ea noverat? Porro si noverat, quomodo hic dicit: Et iudicia tua
doce me? An sicut illud est: Suavitatem fecisti cum servo tuo; et postea dicit: Suavitatem doce me?
Quod ita exposuimus, ut intellegeremus verba proficientis, et addi sibi ad id quod acceperat
postulantis.

Iustorum animae in manu Dei sunt.
5. [v 109.] Anima mea in manibus tuis semper. Nonnulli codices habent, in manibus meis: sed
plures, in tuis; et hoc quidem planum est. Iustorum enim animae in manu Dei sunt 17; in cuius manu
sunt et nos et sermones nostri 18. Et legis, inquit, tuae non sum oblitus: tamquam ad non
obliviscendam Dei legem manibus ipsius adiuvetur eius memoria, ubi eius est anima. Anima vero
mea in manibus meis, quomodo intellegatur, ignoro. Iusti quippe ista verba sunt, non iniusti;
redeuntis ad Patrem, non discedentis a Patre. Nam potest videri iunior ille filius animam suam in
manibus suis habere voluisse, quando dixit patri: Da mihi substantiam meam quae me contingit 19:
sed ideo mortuus erat, ideo perierat. An forte ita dictum est: Anima mea in manibus meis, tamquam
eam vivificandam offerret Deo? Unde alibi dicitur: Ad te levavi animam meam 20. Dixerat enim et
hic superius: Vivifica me 21.
6. [v 110.] Posuerunt, inquit, peccatores laqueum mihi, et a mandatis tuis non erravi. Unde hoc, nisi
quia eius anima in manibus Dei, vel in suis vivificanda offertur Deo?

Magnum Dei manus, constantia in martyrio subeundo.
7. [v 111.] Haereditate acquisivi testimonia tua in aeternum. Nonnulli uno verbo volentes dicere
quod uno verbo in graeco positum est: Haereditavi interpretati sunt. Quod etsi latinum esse posset,
magis significaret cum qui dedit haereditatem, quam eum qui accepit; ut sic esset haereditavi,
quomodo ditavi. Melius ergo duobus verbis insinuatur integer sensus; sive dicatur: Haereditate

843

