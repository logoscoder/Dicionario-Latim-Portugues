et tamen ipsos duos filios duo Testamenta appellat Apostolus, Vetus et Novum, et dicit: Haec sunt
duo Testamenta, quae sunt in allegoria 16: si ergo illa nihil significant, quae videtis auctoritate
apostolica in mysterio futurarum rerum gesta esse; debemus arbitrari nihil significare etiam hoc
quod vobis ex libro Regnorum de David paulo ante narravi. Non ergo nihil significat, et quod nomen
mutatum est, et dictum est coram Abimelech.

David figura Christi.
4. Intendite mecum. Omnia enim quae dixi modo, quasi ad manum pertinent pulsantis, nondum
apertum est. Pulsavimus, cum ista diceremus; pulsastis et vos, cum ista audiretis: adhuc pulsemus
orando, ut Dominus aperiat nobis. Nominum hebraeorum habemus interpretationem: non defuerunt
docti viri, qui nobis nomina ex hebraeo in graecam linguam, et inde in latinam transferrent.
Consulentes ergo nomina ista, invenimus interpretari Abimelech, Patris mei regnum 17; et
interpretari Achis, Quomodo est. Haec nomina attendamus, inde incipit nobis aperiri pulsantibus. Si
quaeris: Quid est Achis? respondetur: Quomodo est. Quomodo est, verbum est admirantis, et non
intellegentis. Abimelech, Patris mei regnum: David, Manu fortis 18. In figura Christi David, sicut
Golias in figura diaboli: et quod David prostravit Goliam, Christus est qui occidit diabolum. Quid est
autem Christus qui diabolum occidit? Humilitas occidit superbiam. Cum ergo Christum nomino,
fratres mei, maxime nobis humilitas commendatur. Viam enim nobis fecit per humilitatem: quia per
superbiam recesseramus a Deo, redire ad eum nisi per humilitatem non poteramus, et quem nobis
praeponeremus ad imitandum, non habebamus. Omnis enim mortalitas hominum superbia
tumuerat. Et si existeret aliquis humilis vir in spiritu, sicut erant Prophetae, Patriarchae,
dedignabatur genus humanum imitari humiles homines. Ne ergo dedignaretur homo imitari
hominem humilem, Deus factus est humilis, ut vel sic superbia generis humani non dedignaretur
sequi vestigia Dei.

Melchisedech figura Christi.
5. Erat autem, ut nostis, sacrificium Iudaeorum antea secundum ordinem Aaron in victimis
pecorum, et hoc in mysterio: nondum erat sacrificium corporis et sanguinis Domini, quod fideles
norunt, et qui Evangelium legerunt, quod sacrificium nunc diffusum est toto orbe terrarum.
Proponite ergo vobis ante oculos duo sacrificia, et illud secundum ordinem Aaron, et hoc secundum
ordinem Melchisedech. Scriptum est enim: Iuravit Dominus, et non poenitebit eum, tu es sacerdos
in aeternum secundum ordinem Melchisedec 19. De quo dicitur: Tu es sacerdos in aeternum
secundum ordinem Melchisedec? De Domino nostro Iesu Christo. Quis erat Melchisedec? Rex
Salem. Salem civitas fuit antea, illa quae postea, sicut docti prodiderunt, Ierusalem dicta est. Ergo
antequam ibi regnarent Iudaei, ibi erat ille sacerdos Melchisedec, qui scribitur in Genesi Sacerdos
Dei excelsi 20. Ipse occurrit Abrahae, quando liberavit Lot de manu persequentium, et prostravit eos
a quibus ille tenebatur, et liberavit fratrem: post liberationem fratris occurrit ei Melchisedec. Et
tantus erat Melchisedec, a quo benediceretur Abraham. Protulit panem et vinum, et benedixit
Abraham, et dedit ei decimas Abraham. Videte quid protulit, et quem benedixit. Et dictum est
postea: Tu es sacerdos in aeternum secundum ordinem Melchisedec. David hoc in Spiritu dixit
longe post Abraham: temporibus autem Abrahae fuit Melchisedec. De quo alio dicit: Tu es sacerdos
in aeternum secundum ordinem Melchisedec, nisi de illo cuius nostis sacrificium?

Christus animae cibus.
6. Sublatum est ergo sacrificium Aaron, et coepit esse sacrificium secundum ordinem Melchisedec.
Ergo mutavit nescio quis vultum suum. Quis est iste nescio quis? Non sit nescio quis: notus est
enim Dominus noster Iesus Christus. In corpore et sanguine suo voluit esse salutem nostram. Unde
autem commendavit corpus et sanguinem suum 21? De humilitate sua. Nisi enim esset humilis, nec
manducaretur, nec biberetur. Respice altitudinem ipsius: In principio erat Verbum, et Verbum erat
apud Deum, et Deus erat Verbum 22. Ecce cibus sempiternus: sed manducant Angeli, manducant
supernae Virtutes, manducant coelestes Spiritus, et manducantes saginantur, et integrum manet
quod eos satiat et laetificat. Quis autem homo posset ad illum cibum? Unde cor tam idoneum illi
cibo? Oportebat ergo ut mensa illa lactesceret, et ad parvulos perveniret. Unde autem fit cibus lac?
unde cibus in lac convertitur, nisi per carnem traiciatur? Nam mater hoc facit. Quod manducat
mater, hoc manducat infans: sed quia minus idoneus est infans, qui pane vescatur, ipsum panem
mater incarnat, et per humilitatem mammillae et lactis succum, de ipso pane pascit infantem.
Quomodo ergo de ipso pane pavit nos Sapientia Dei? Quia Verbum caro factum est, et habitavit in
nobis 23. Videte ergo humilitatem: quia panem Angelorum manducavit homo, ut scriptum est:

137

