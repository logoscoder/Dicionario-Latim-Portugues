potum suum cum fletu commiscuit? Metuendum est ne tantis divitiis nostra paupertas faciat
iniuriam. Quaere adhuc tamen ne ipse sit pauper iste; quoniam Verbum caro factum est, et
habitavit in nobis. Respice et illam vocem: Ego servus tuus et filius ancillae tuae 6. Attende ancillam
illam castam, et virginem, et matrem: ibi enim accepit paupertatem nostram, ubi servi forma
indutus est, semetipsum exinaniens; ne divitias eius expavesceres, et ad eum accedere cum tua
mendicitate non auderes. Ibi accepit, inquam, formam servi, ibi nostra indutus est paupertate; ibi
se pauperavit, ibi nos ditavit. Iam ergo propinquamus de illo haec intellegere: verumtamen adhuc
non est temere pronuntiandum. Partus virginis est lapis sine manibus de monte praecisus 7, ubi
nullus hominum operatus est, nulla transfusa concupiscentia, sed sola fides accensa, et Verbi caro
concepta. Deinde processit ex utero; locuti sunt coeli, Angeli pastoribus nuntiaverunt 8, stella ad
adorandum regem magos traxit, Simeon impletus Spiritu infantem Deum in matris manibus
agnovit. Accessit aetas, non divinitati, sed carni. Horrent, miranturque sapientiam pueri duodennis,
imperiti senes 9. Aut etiamsi periti senes, quid illorum peritia ad Verbum Dei? quid illorum peritia ad
Sapientiam Dei? Nonne et periti, nisi illo subveniente, utique perituri? Crescit adhuc aetate corporis:
venit ad fluvium baptizandus; baptizator Deum agnoscit, indignum se solvendae calceamenti
corrigiae confitetur 10. Iam inde caeci illuminantur, surdis aperitur auditus, loquuntur muti,
mundantur leprosi, stringuntur paralytici, convalescunt languidi, resurgunt mortui 11.

Christus pauper in nobis et nobiscum et propter nos.
2. Iam quidem in Verbi illius per quod facta sunt omnia comparatione, divitiarum agnosco
paupertatem; sed quam longe adhuc a cinere et fletu cum potu? Adhuc timeo dicere: Ipse est; et
tamen volo. Sunt hic enim quae me cogant velle, et rursus quaedam quae me cogant timere. Ipse
est, et non est ipse. Iam in forma servi est, iam mortalem fragilemque carnem portat, iam
moriturus advenit, et tamen nondum intellegitur in hac egestate. Cinerem sicut panem manducavi,
et potum meum cum fletu miscebam 12. Addat ergo paupertatem paupertati, et transfiguret in se
corpus humilitatis nostrae 13: sit caput nostrum, simus membra eius, sint duo in carne una. Iam
enim ut primitus pauper esset, formam servi accipiens 14, dimisit Patrem: quod autem de virgine
natus est, dimittat et matrem, et adhaereat uxori suae, et sint duo in carne una 15. Ita enim erunt
duo et in voce una, et in illa una voce iam non mirabimur nostram vocem: Cinerem sicut panem
manducavi, et potum meum cum fletu miscebam 16. Dignatus est enim habere nos membra. Sunt
et poenitentes in membris eius. Non enim exclusi, et separati sunt ab Ecclesia eius: nec omnino sibi
adiungeret coniugem, nisi illa voce: Agite poenitentiam, appropinquavit enim regnum coelorum 17.
Iam ergo audiamus quid oret caput 18 et corpus, sponsus 19 et sponsa, Christus et Ecclesia,
utrumque unus: sed Verbum et caro non utrumque unum; Pater et Verbum utrumque unum;
Christus et Ecclesia utrumque unus, unus quidam vir perfectus in forma plenitudinis suae: Donec
occurramus omnes in unitatem fidei, in agnitionem Filii Dei, in virum perfectum, in mensuram
aetatis plenitudinis Christi 20. Sed donec occurramus, agitur hic paupertas nostra, agitur hic adhuc
labor et gemitus. Gratias misericordiae ipsius. Unde illi labor, unde gemitus Verbo, per quod facta
sunt omnia? Si dignatus est habere mortem nostram, non nobis dabit vitam suam? In magnam
spem erexit, cum magna spe gemimus. Gemitus habet tristitiam; sed est gemitus qui habet et
gaudium. Ego puto Saram sterilem laetam gemuisse, cum pareret: et nos a timore tuo concepimus
et parturivimus spiritum salutis 21. Audiamus ergo Christum pauperem in nobis et nobiscum, et
propter nos. Titulus enim ipse indicat pauperem. Postremo putate me suspicatum quisnam sit iste
pauper; orationem audiamus, et personam agnoscamus: necubi erres, quando audieris aliquid quod
coaptari capiti illius non possit; ideo praelocutus sum, ut quod tale audieris, ex infirmitate corporis
advertas sonare, et vocem membrorum agnoscas in capite. Oratio inopis, hoc habet titulus, cum
angeretur, et in conspectu Domini effudit precem suam. Ipse ille pauper est, qui alibi dicit: A finibus
terrae ad te clamavi, cum angeretur cor meum 22. Iste ipse pauper est, quia idem ipse Christus est;
qui se apud prophetam, et sponsum dixit, et sponsam: Sicut sponso alligavit mihi mitram; et sicut
sponsam induit me ornamento 23. Se dixit sponsum, se dixit sponsam; unde hoc, nisi quia sponsum
propter caput, sponsam propter corpus? Vox ergo una, quia caro una. Audiamus, et potius in his
vocibus nos quoque agnoscamus; et si nos extra esse viderimus, ibi esse laboremus.

Unitas corporis Christi omni tempore tribulatur et orat.
3. [vv. 2.3.] Exaudi, Domine, orationem meam, et clamor meus ad te perveniat. Hoc est: Exaudi,
Domine, orationem meam; quod est, clamor meus ad te perveniat: in geminatione affectus petentis
est. Ne avertas faciem tuam a me. Quando Deus a Filio? quando Pater a Christo? Sed propter
membrorum paupertatem: Ne avertas faciem tuam a me. In quacumque die tribulor, inclina aurem
tuam ad me. Tribulor enim deorsum; tu autem es sursum: si me extollo, longe fis; si me humilo,

684

