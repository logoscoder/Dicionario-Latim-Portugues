montes sine petrae fundamento ruerent in profundum. Nonne iamdudum de montibus dicebatur:
Illic volatilia coeli inhabitabunt; de medio petrarum dabunt voces suas 93? Ubique ergo petra
refugium nostrum: sive in montibus excelsa sit, sive in mari tundatur fluctibus, non frangatur, sive
in terra solidetur; ad illam cervi, ad illam fulica, ad illam lepus et ericius. Tundant pectora lepores,
et ericii confiteantur peccata sua: licet cooperti sint minutis quidem quotidianisque peccatis; non
eis tamen deest petra, quae illos docuit dicere: Dimitte nobis debita nostra, sicut et nos dimittimus
debitoribus nostris 94. Petra refugium ericiis et leporibus.

Ecclesia lunae, Christus soli apte comparatur.
19. [v 19.] Fecit lunam in tempora. Intellegimus spiritaliter Ecclesiam crescentem de minimo, et
ista mortalitate vitae quodammodo senescentem; sed ut propinquet ad solem. Non istam lunam
dico visibilem oculis, sed quae hoc nomine significatur. Ista quando obscura erat Ecclesia, quando
nondum apparebat, nondum eminebat, seducebantur homines, et dicebatur: Haec est Ecclesia, hic
est Christus; ut sagittarent in obscura luna rectos cord 95. Modo quam caecus est qui plena luna
errat? Fecit lunam in tempora. Hic enim temporaliter transit Ecclesia; non enim hic erit semper ista
mortalitas: augeri et minui aliquando transibit; in tempora facta est. Sol agnovit occasum suum. Et
hic quis sol, nisi sol ille iustitiae, quem sibi non ortum impii plangent in die iudicii? Qui dicturi sunt
in illo die: Ergo erravimus a via veritatis, et iustitiae lumen non luxit nobis, et sol non ortus est
nobis 96. Ei sol iste oritur, qui intellegit Christum. Recedit autem ab intellectu eius Christus, qui sic
iratus fuerit fratri suo, ut teneat odium. Itaque irascimini, et nolite peccare 97. Caritas etsi irascitur
aliquando, ut corrigat, non tenetur rea; quia non inveteravit ira, ut verteretur in odium. Si autem ira
conversa fuerit in odium, occidit sol super iracundiam vestram. Non igitur occidat sol super
iracundiam vestram 98.
20. Nec putetis, fratres, ideo nonnullis solem esse adorandum, quia sol in Scripturis aliquando
Christum significat. Talis est enim dementia hominum; quasi adorandum aliquid dicatur, cum
dicitur: Sol Christum significat. Adora ergo et petram, quia Christum significat 99. Sicut ovis ad
victimam ductus est 100; adora et ovem, quia Christum significat. Vicit leo de tribu Iuda 101; adora et
leonem, quia Christum significat. Videte quam multa Christum significent; omnia ista Christus in
similitudine, non in proprietate. Quaeris proprietatem Christi? In principio erat Verbum, et Verbum
erat apud Deum 102. Ecce proprietas Christi, per quam factus es. Vis audire et proprietatem per
quam refectus es? Et Verbum caro factum est, et habitavit in nobis 103. Caetera similitudines sunt.
Intellege, esto Scripturae capax, ut aliud videas obici oculis tuis, aliud innui cordi tuo.

Iustitiae sol, Christus, libere et sponte passus est.
21. Sol ergo ille, iam securi dicimus, sol ille iustitiae, non sine causa impiis non oritur, etsi volunt:
ipsa enim Sapientia dicit: Quaerent me mali, et non invenient 104. Quaerent, et non invenient. Et
quare? Oderunt enim sapientiam. Ipsa Sapientia loquitur, et dicit: Quaerent me mali, et non
invenient; oderunt enim sapientiam 105. Si ergo oderunt, quare quaerunt? Quaerunt, non ut
fruantur, sed ut inflentur; quaerunt sermonibus, oderunt moribus. Spiritus enim sanctus disciplinae
fugiet fictum, et auferet se a cogitationibus quae sunt sine intellectu 106. Non ergo sol ille oritur
impiis, non oritur malis. At vero de isto sole quid dictum est? Qui facit solem suum oriri super bonos
et malos, et pluit super iustos et iniustos 107. Ergo de illo sole iustitiae nescio quid significat psalmus
iste secundum mysterium; nam videmus ista fieri in creatura etiam secundum speciem rerum
visibilium: Sol agnovit occasum suum. Quid est: Sol agnovit occasum suum? Christus agnovit
passionem suam: occasus Christi, passio Christi. Sed numquid sic sol occidit, ut non oriatur?
Numquid qui dormit, non adiciet ut resurgat? 108 nonne ipse dixit: Dormivi turbatus? et de illo
dictum est: Exaltare super coelos, Deus 109? Ergo: Sol agnovit occasum suum: quid est, agnovit?
Approbavit, placuit ei. Et unde ostendimus quia agnovit, hoc est, placuit ei? Quid enim non novit
Deus? quid non novit Christus? Et tamen dicturus est in fine quibusdam: Non novi vos 110. Quomodo
ergo ibi: Non novi vos, non est quasi: Mihi ignoti estis, sed, non mihi placetis; sic et hic, agnovit
occasum suum, placuit illi occasus suus. Si enim ei displiceret, quomodo pateretur? Homini enim,
quia non est ille sol, etiamsi displiceat passio sua, patitur et quod non vult. Ille autem non
pateretur, nisi ei placeret: id est, nisi agnosceret occasum suum, non occideret; quia ipse ait:
Potestatem habeo ponendi animam meam, et potestatem habeo iterum sumendi eam: nemo tollit
eam a me, sed ego ipse eam pono a me 111. Ergo, agnovit occasum suum.

728

