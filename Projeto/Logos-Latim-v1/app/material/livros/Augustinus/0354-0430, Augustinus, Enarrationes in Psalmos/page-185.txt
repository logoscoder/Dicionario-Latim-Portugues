haereditate possideas terram. Quam terram? Iterum ne aliqua villa occurrat animo: illam de qua
dicitur: Venite, benedicti Patris mei, percipite regnum quod vobis paratum est ab initio mundi 38.
Quid de illis qui nos angustaverunt, inter quos gemuimus, quorum scandala toleravimus, pro quibus
saevientibus frustra oravimus; quid de illis erit? Sequitur: Cum pereunt peccatores, videbis. Et
quam de proximo videbis: tu eris ad dexteram, illi ad sinistram. Hoc autem ad fidei oculos pertinet.
Quos fidei oculos qui non habent, dolent felicitatem impiorum, et putant se sine causa esse iustos,
quia vident hic florere impios. Qui autem habet oculum illum fidei, quid dicit? Vidi impium
superexaltari et elevari super cedros Libani. Et puta quia superexaltatus est, puta quia elevatus est:
quid sequitur? Et transivi, et ecce non erat; et quaesivi eum, et non est inventus locus eius. Quare
non erat, et non est inventus locus eius? Quia transisti. Si autem adhuc carnaliter cogitas, et ista
terrena felicitas vera felicitas tibi videtur, nondum transisti: aut aequalis illi es, aut infra es: profice,
et transi; et cum proficiendo transieris, attendis eum fide, vides novissima ipsius, et dicis tibi: Ecce
non est iste qui sic tumuerat; quomodo si transires iuxta fumum. Nam et hoc dictum est in isto
psalmo superius: Deficientes velut fumus deficient 39. Erigitur in altum fumus, et in globum
tumidum pergit: quanto magis attollitur, tanto amplius intumescit. Sed cum transieris, attende post
te: post te enim fumus, si est ante te Deus. Noli posteriora ex desiderio attendere, sicut attendit
uxor Lot, et remansit in via 40: sed respice ex despectu, et videbis impium nusquam esse, et
quaeres locum eius. Quis est locus eius? Quo modo habet potestatem, habet divitias, habet
quemdam ordinem suum in rebus humanis, ut multi ei obsequantur, ut iubeat et audiatur. Iste locus
non erit, sed transiet, ut tu possis dicere: Transivi, et ecce non erat. Quid est, transivi? Profeci,
perveni ad spiritalia, intravi in sanctuarium Dei, ut intenderem in novissima 41: et ecce non erat, et
quaesivi eum, et non est inventus locus eius.
15. [v 37.] Custodi innocentiam. Tene, quomodo cum avarus esses, saccellum tenebas: quomodo
tenebas saccellum, ne tibi extorqueretur a fure; sic custodi innocentiam, ne tibi extorqueatur a
diabolo. Sit illa certum patrimonium tuum, de qua sunt divites et pauperes. Custodi innocentiam.
Quid tibi prodest lucrum auri, et damnum innocentiae? Custodi innocentiam, et vide directionem.
Habeto oculos directos, ut videas directionem: non pravos, quibus malos vides; et distortos, ut
distortus tibi et pravus videatur Deus, quia favet impiis, et persequitur fideles. Non vides quam
distortum videas? Corrige oculos tuos, et vide directionem. Quam directionem? Noli ad praesentia
attendere. Et quid videbis? Quoniam sunt reliquiae homini pacifico. Quid est, sunt reliquiae? Cum
mortuus fueris, non eris mortuus: hoc est, sunt reliquiae. Erit illi aliquid et post hanc vitam; hoc est,
illud semen quod in benedictione erit. Unde Dominus: Qui credit in me, inquit, licet moriatur,
vivet 42: Quoniam sunt reliquiae homini pacifico.
16. [v 38.] Iniusti autem disperient in idipsum. Quid est, in idipsum? In sempiternum; vel, omnes
simul in unum. Reliquiae impiorum interibunt. Sunt autem reliquiae homini pacifico: ergo qui non
sunt pacifici, impii sunt. Beati enim pacifici, quia ipsi filii Dei vocabuntur 43.
17. [vv 39.40.] Salus autem iustorum a Domino, et protector eorum est in tempore tribulationis: et
adiuvabit eos Dominus, et eruet eos, et eximet eos a peccatoribus. Tolerent ergo modo peccatores
iusti, tolerent frumenta zizania, toleret triticum paleam; quia veniet tempus separationis, et
eximetur semen bonum ab eo quod igni consumetur: illud in horreum mittetur, illud autem in
aeternam conflagrationem; quia ideo simul fuerunt primo iustus et iniustus, ut ille supplantaret, ille
probaretur; postea autem ille damnaretur, ille coronaretur.

Quam secura est nostra victoria.
18. Deo gratias, fratres, reddidimus debitum in nomine Christi; sed nos caritas debitores semper
tenet. Illa enim una est, quae et si quotidie redditur, semper debetur. Multa diximus adversus
Donatistas, multa vobis recitavimus, multas chartas, multa praeter canonem Scripturarum, illis
cogentibus. Nam et si reprehendent haec, quia vobis talia legimus; nos reprehendamur, dum vos
instruamini. Possumus enim eis et in hac parte sic respondere: Factus sum insipiens, vos me
coegistis 44. Tamen, fratres, ante omnia custodite haereditatem nostram, de qua securi sumus nos
in testamento Patris nostri esse: non in aliqua charta frivola alicuius hominis, sed in testamento
Patris nostri. Inde securi sumus; quia qui fecit testamentum, vivit: qui fecit testamentum haeredi
suo, ipse iudicabit de testamento suo. In rebus humanis alius est testator, alius iudex: et tamen qui
tenet testamentum, vincit apud iudicem alterum, non apud alterum iudicem mortuum. Quam ergo
secura est nostra victoria, cum ille iudicabit qui testatus est! etsi enim mortuus est Christus ad
tempus, sed iam vivit in aeternum.

185

