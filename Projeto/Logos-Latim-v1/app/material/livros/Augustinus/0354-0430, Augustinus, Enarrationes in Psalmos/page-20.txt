proicit ventus 15 a facie terrae, superborum scilicet vana et inepta iactantia, et inflata non solidata,
tamquam vento elatus pulveris globus. Recte itaque hic posuit gloriam, quam non vult in pulverem
deduci. Vult enim eam solidam habere in conscientia coram Deo, ubi nulla iactantia est; Qui
gloriatur, inquit, in Domino glorietur 16. Ista soliditas in pulverem deducitur, si per superbiam
quisque contemnens secreta conscientiae, ubi solus Deus hominem probat, velit apud homines
gloriari; hinc est quod alibi dicit: Deus conteret ossa placentium hominibus 17. Qui autem bene
didicit vel expertus est vitiorum superandorum gradus, intellegit hoc vitium inanis gloriae, vel
solum, vel maxime cavendum esse perfectis: quo primo enim vitio lapsa est anima, hoc ultimum
vincit. Initium autem omnis peccati superbia; et: Initium superbiae hominis, apostatare a Deo 18.

Superbiae pater diabolus.
5. [v 7.] Exsurge, Domine, in ira tua. Quid adhuc iste quem perfectum dicimus, ad iram provocat
Deum? Nonne videndum est ne potius ille perfectus sit, qui cum lapidaretur, dixit: Domine, ne
statuas illis hoc peccatum 19? An et iste, non adversus homines haec precatur, sed adversus
diabolum et angelos eius, quorum possessio peccatores atque impii homines sunt? Non ergo
saeviens, sed misericors adversus eum orat, quisquis orat ut ei auferatur ista possessio ab illo
Domino qui iustificat impium 20: cum enim iustificatur impius, ex impio fit iustus, et ex possessione
diaboli migrat in templum Dei; et quoniam poena est, ut cuique auferatur possessio in qua dominari
desiderat, hanc poenam dicit iram Dei adversus diabolum, ut desinat possidere quos possidet.
Exsurge, Domine, in ira tua: Exsurge, hic appare dixit, humanis videlicet et latentibus verbis, quasi
Deus dormiat, cum in secretis suis incognitus latet. Exaltare in finibus inimicorum meorum. Fines
dixit ipsam possessionem, ubi vult Deum exaltari potius, id est honorari et glorificari, quam
diabolum, dum impii iustificantur et laudant Deum. Et exsurge, Domine Deus meus, in praecepto
quod mandasti: id est, quia humilitatem praecepisti, humilis appare; et tu prior imple quod
praecepisti, ut exemplo tuo vincentes superbiam, non possideantur a diabolo, qui adversus tua
praecepta superbiam persuasit, dicens: Manducate, et aperientur vobis oculi, et eritis tamquam
dii 21.
6. [v 8.] Et congregatio populorum circumdabit te. Duplex intellectus est. Congregatio enim
populorum, sive credentium, sive persequentium potest accipi, quorum utrumque eadem Domini
nostri humilitate factum est: quam contemnens persequentium multitudo, circumdedit eum, de qua
dictum est: Quare fremuerunt gentes, et populi meditati sunt inania 22? credentium autem per eius
humilitatem multitudo ita eum circumdedit, ut verissime diceretur: Caecitas ex parte Israel facta
est, ut plenitudo Gentium intraret 23; et illud: Postula a me, et dabo tibi gentes haereditatem tuam,
et possessionem tuam terminos terrae 24. Et propter hanc in altum regredere: id est, propter hanc
congregationem regredere in altum; quod resurgendo et in coelum ascendendo fecisse intellegitur.
Ita enim glorificatus dedit Spiritum sanctum, qui ante glorificationem eius dari non posset, sicut in
Evangelio positum est: Spiritus autem nondum erat datus, quia Iesus nondum erat clarificatus 25.
Regressus ergo in altum propter congregationem populorum, misit Spiritum sanctum; quo impleti
praedicatores Evangelii orbem terrarum Ecclesiis impleverunt.

De fide et incredulitate.
7. Potest et sic iste sensus intellegi: Exsurge, Domine, in ira tua, exaltare in finibus inimicorum
meorum: id est, exsurge in ira tua, et non te intellegant inimici mei; ut hoc sit exaltare, id est, altus
efficere ne intellegaris, quod refertur ad illud silentium. Sic enim de hac exaltatione in alio psalmo
dicitur: Et ascendit super Cherubim, et volavit. Et posuit tenebras latibulum suum 26: qua
exaltatione, id est occultatione, cum te merito peccatorum suorum non intellexerint qui te
crucifigent, congregatio credentium circumdabit te. Ipsa enim humilitate exaltatus est, id est, non
est intellectus; ut ad hoc referatur: Et exsurge, Domine Deus meus, in praecepto quod mandasti; id
est, cum appares humilis, altus esto, ut non te intellegant inimici mei: iusto autem sunt peccatores
inimici, et pio impii. Et congregatio populorum circumdabit te: id est, per hoc ipsum quod non te
intellegunt qui te crucifigunt, credent in te Gentes, atque ita congregatio populorum circumdabit te.
Sed quod sequitur si vere hoc significat, plus doloris habet quia iam incipit sentiri, quam laetitiae
quia intellegitur. Sequitur enim: Et propter hanc in altum regredere: id est, et propter hanc
congregationem generis humani, qua Ecclesiae refertae sunt, in altum regredere, id est, rursus
desine intellegi. Quid est ergo: Et propter hanc, nisi quia et ista te offensura est; ita ut verissime
praenunties, dicens: Putas cum venerit Filius hominis, inveniet fidem super terram 27? item dicit de
pseudoprophetis, qui intelleguntur haeretici: Propter eorum iniquitatem refrigescet caritas
multorum 28. Cum ergo et in Ecclesiis, hoc est in illa congregatione populorum atque gentium, ubi

20

