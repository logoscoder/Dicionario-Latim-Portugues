Humiliter esto quod vis eum esse, et non putabis cum esse quod non es. Sed tamen sit etiam timor
notis, etiam expertis.

Obscurius dixerunt prophetae de Christo quam de Ecclesia.
8. [v 13.] Qui videbant me, foras fugerunt a me. Ignoscendum esset si foras fugissent a me qui non
videbant me: etiam qui videbant me, foras fugerunt a me. Sed si qui me non videbant, foras
fugerunt a me (nec dicendum est, foras fugerunt; quia intus non fuerunt: si intus enim fuissent,
vidissent me, id est, cognovissent corpus Christi, cognovissent membra Christi, cognovissent
unitatem Christi): illud est magis gemendum, illud omnino intolerabile, quia multi qui viderunt me,
foras fugerunt a me, id est, qui cognoverunt quid esset Ecclesia, exierunt foras, et haereses et
schismata contra Ecclesiam fecerunt. Hodie hominem invenis, verbi gratia, natum in parte Donati,
nescit quid sit Ecclesia, ubi natus est tenet: non illi evellis consuetudinem quam suxit cum lacte
nutricis. Illum, illum da qui volvitur quotidie in Scripturis, qui legit, qui praedicat: itane tandem non
ibi videt: Postula a me, et dabo tibi Gentes haereditatem tuam, et possessionem tuam terminos
terrae 20? non ibi videt: Commemorabuntur, et convertentur ad Dominum universi fines terrae, et
adorabunt in conspectu eius universae patriae gentium 21? Si vides ibi totius orbis unitatem, quid
foras fugis, ut non solum ipse patiaris, verum et aliis facias caecitatem? Qui videbant me, id est, qui
noverant quid sit Ecclesia, qui eam in Scripturis intuebantur, foras fugerunt a me. Putatis enim,
fratres mei, quia illi omnes qui fecerunt haereses per loca et partes, non noverant in Scripturis Dei,
quia Ecclesia non est praedicta, nisi toto terrarum orbe diffusa? Vere dico Caritati vestrae: Certe
omnes christiani sumus, vel christiani omnes dicimur, et omnes Christi signo signamur: obscurius
dixerunt Prophetae de Christo, quam de Ecclesia; puto propterea quia videbant in Spiritu, contra
Ecclesiam homines facturos esse particulas, et de Christo non tantam litem habituros, de Ecclesia
magnas contentiones excitaturos. Ideo illud unde maiores lites futurae erant, planius praedictum et
apertius prophetatum est, ut ad iudicium illis valeat qui viderunt, et foras fugerunt.
9. Exempli gratia unum commemorabo. Abraham pater noster fuit, non propter propaginem carnis,
sed propter imitationem fidei: iustus et placens Deo, per fidem suscepit filium sibi promissum Isaac
de Sara sterili uxore sua in senectute sua 22: iussus est immolare Deo eumdem filium, nec dubitavit,
nec disceptavit, nec de iussu Dei disputavit, nec malum putavit quod iubere optimus potuit; duxit
filium suum ad immolandum, imposuit ei ligna sacrificii, pervenit ad locum, erexit dexteram ut
percuteret, eo prohibente deposuit, quo iubente levaverat 23; qui obtemperaverat ut feriret,
obtemperavit ut parceret; ubique obediens, nusquam timidus: ut tamen impleretur sacrificium, et
sine sanguine non discederetur, inventus est aries haerens in vepre cornibus, ipse immolatus est,
peractum est sacrificium. Quaere quid sit: figura est Christi involuta sacramentis. Denique ut
videatur discutitur, ut videatur pertractatur, ut quod involutum est evolvatur. Isaac tamquam filius
unicus dilectus figuram habens Filii Dei, portans ligna sibi, quomodo Christus crucem portavit 24. Ille
postremo ipse aries Christum significavit. Quid est enim haerere cornibus, nisi quodam modo
crucifigi? Figura est ista de Christo. Continuo praedicanda erat et Ecclesia, praenuntiato capite
praenuntiandum erat et corpus: coepit Spiritus Dei, coepit Deus ad Abraham praedicare velle
Ecclesiam, et tulit figuram. Christum figurate praedicabat, Ecclesiam aperte praedicavit; ait enim ad
Abraham: Quoniam obaudisti vocem meam, et non pepercisti filio tuo dilecto propter me,
benedicens benedicam te, et implendo implebo semen tuum sicut stellas coeli, et sicut arenam
maris, et benedicentur in semine tuo omnes gentes terrae 25. Et pene ubique Christus aliquo
involucro sacramenti praedicatus est a Prophetis, Ecclesia aperte: ut viderent illam et qui futuri
erant contra illam, et impleretur in eis ista nequitia quam praedixit psalmus: Qui videbant me, foras
fugerunt a me. Ex nobis exierunt, sed non erant ex nobis 26: hoc apostolus Ioannes de illis dixit.
10. [v 13.] Oblitus sum, tamquam mortuus a corde. Oblitus sum, in oblivionem veni, obliti sunt me
illi qui viderunt me: obliti sunt me, et sic me obliti sunt, tamquam mortuus fuerim a corde ipsorum.
Oblitus sum, tamquam mortuus a corde: factus sum tamquam vas perditum. Quid est hoc, factus
sum tamquam vas perditum? Laborabat iste, et nulli proderat: vidit se vas esse, et nulli prodesse,
et se tamquam vas perditum dicit.

Inter scandala tantum in Domino sperandum.
11. [v 14.] Quoniam audivi vituperationem multorum in accolentium circuitu: multi accolunt in
circuitu meo, et reprehendunt me quotidie. Quanta mala dicunt in malos christianos, quae
maledicta perveniunt ad omnes Christianos! Numquid enim dicit, qui maledicit, aut qui reprehendit
Christianos: Ecce quae faciunt non boni christiani? Sed: Ecce quae faciunt Christiani: non separat,

105

