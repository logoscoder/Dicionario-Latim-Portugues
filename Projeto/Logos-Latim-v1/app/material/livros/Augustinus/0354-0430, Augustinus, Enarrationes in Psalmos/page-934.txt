humani. Quid magnum est quod vobis dicitur? Non solum de his Scripturis ea loquimur; legite ea in
orbe terrarum. Attendite non praesumere de pecunia, de amico homine, de honore et iactantia
saeculi. Tolle ista omnia: sed si habes illa, age Deo gratias si contemnis illa. Si autem inflaris inde,
noli attendere quando eris praeda hominum; iam diabolo praeda es. Si autem de his rebus non
praesumpseris, eris in membris illius viduae, quae est Ecclesia, de qua dictum est: Viduam eius
benedicens benedicam: eris et pauper, de qualibus dictum est: Et pauperes eius saturabo panibus.

Deus non facultatem sed cupiditatem attendit.
26. Aliquando autem, quod non est praetermittendum dicere, invenis pauperem superbum, et
divitem humilem: quotidie patimur tales. Audis pauperem quasi gementem sub divite, et quando
potentior premit dives, tunc illum humilem vides: aliquando nec tunc, sed et tunc superbum; unde
vides quis esset, si aliquid haberet. Ergo pauper Dei in animo est, non in sacculo. Procedit
aliquando homo habens plenam domum, uberes terras, multa praedia, multum auri et argenti, novit
quia in ipsis non est praesumendum, humiliat se Deo, facit inde bene; ita cor ipsius erigitur ad
Deum, ut noverit quia non solum nihil illi prosunt divitiae ipsae, sed et impediunt pedes ipsius, nisi
ille regat et ille subveniat: et numeratur inter pauperes qui saturantur panibus. Invenis alium
mendicum inflatum, aut ideo non inflatum, quia nihil habet, quaerentem tamen unde infletur. Non
attendit Deus facultatem, sed cupiditatem: et iudicat eum secundum cupiditatem qua inhiat rebus
temporalibus, non secundum facultatem, quam non ei contingit adipisci. Unde de divitibus dicit
Apostolus: Divitibus huius saeculi praecipe non superbe sapere, neque sperare in incerto
divitiarum, sed in Deo vivo, qui nobis praestat omnia abundanter ad fruendum. Quid ergo faciant de
divitiis suis? Sequitur et dicit: Divites sint in operibus bonis; facile tribuant, communicent. Et vide
quia hic pauperes sunt: Thesaurizent, inquit, sibi fundamentum bonum in futurum, ut apprehendant
veram vitam 46. Cum apprehenderint, tunc erunt divites; quando autem non eam adhuc habent,
noverint se pauperes. Ita fit ut omnes humiles corde, et in caritate gemina constitutos, quidquid
habuerint in hoc saeculo, inter pauperes suos numeret Deus, quos saturat panibus.

"Nunc autem lux in Domino".
27. [vv. 16.17.] Sacerdotes eius induam salutari, et sancti eius exsultatione exsultabunt. Iam in fine
Psalmi sumus; paululum advertat Caritas vestra. Sacerdotes eius induam salutari, et sancti eius
exsultatione exsultabunt. Quis est salutaris noster, nisi Christus noster? Quid est ergo: Sacerdotes
eius induam salutari? Quotquot in Christo baptizati estis, Christum induistis 47. Et sancti eius
exsultatione exsultabunt. Unde exsultabunt exsultatione? Quia induti sunt salutari: non in se. Lux
enim facti, sed in Domino; nam erant ante tenebrae 48. Et ideo subiecit: Ibi suscitabo cornu David:
ut de Christo praesumatur, ipsa erit altitudo David. Cornu enim significat altitudinem: et qualem
altitudinem? Non carnalem. Ideo omnia ossa carne involuta sunt: cornu excedit carnem. Altitudo
spiritalis, cornu est. Quae autem altitudo spiritalis est, nisi de Christo praesumere; non dicere. Ego
facio, ego baptizo; sed: Hic est qui baptizat? 49 Ibi est cornu David. Et ut noveritis quia ibi est cornu
David, attendite quid sequatur: Paravi lucernam Christo meo. Quae est lucerna? Iam nostis Domini
verba de Ioanne: Ille erat lucerna ardens et lucens 50. Et quid ait Ioannes? Hic est qui baptizat. In
hoc ergo exsultabunt sancti, in hoc exsultabunt sacerdotes; quia omne quod ipsorum bonum est,
non est ipsorum, sed illius qui habet potestatem baptizandi. Securus ergo accedit ad templum eius
omnis qui accepit Baptismum; quia non hominis, sed illius est in quo suscitatum est cornu David.

Christus sanctificatio nostra.
28. [v. 18.] Super ipsum autem florebit sanctificatio mea. Super quem? Super Christum meum.
Christo enim meo cum dicit, vox est Patris, qui dicit: Viduam eius benedicens benedicam, et
pauperes eius saturabo panibus. Sacerdotes eius induam salutari, et sancti eius exsultatione
exsultabunt. Qui dicit: Ibi suscitabo cornu David, Deus est. Ipse dicit: Paravi lucernam Christo meo,
quia et Christus noster est, et Christus Patris: Christus noster est, cum salvat nos et regit nos,
quomodo et Dominus noster, Filius autem Patris; Christus autem et noster et Patris. Nam si Patris
Christus non esset, non diceretur superius: Propter David servum tuum, ne avertas faciem Christi
tui. Super ipsum autem florebit sanctificatio mea. Super Christum floret. Nemo hominum illam sibi
assumat, quia ipse sanctificat; alioquin non erit verum: Super ipsum autem florebit sanctificatio
mea. Gloria sanctificationis florebit. Sanctificatio ergo Christi in ipso Christo, potestas
sanctificationis Dei in Christo. Florebit enim quod dixit, ad gloriam vult pertinere: quando enim
florent arbores, tunc pulchrae sunt. Ergo sanctificatio in Baptismo; inde floret et claret. Unde cessit

934

