1. [v 1.] Titulus psalmi est, Laus Cantici filiis Core, secunda sabbati. De hoc quod Dominus donare
dignatur, excipite tamquam filii firmamenti. Secunda enim sabbati, id est, post diem primum, quem
dominicum dicimus, quae etiam secunda feria dicitur, factum est firmamentum coeli, imo
firmamentum coelum. Coelum enim vocavit Deus firmamentum 1. Primo autem die lucem fecerat,
et a tenebris diviserat; et vocaverat lucem, diem, et tenebras, noctem. Sicut autem indicat psalmi
huius contextio, aliquid etiam praelocutus est Deus in illo opere suo, quod compleretur in nobis: et
secundum huius creaturae conditionem saecula cucurrerunt. Non frustra enim Dominus ait de
Moyse: De me enim ille scripsit 2: nisi quia omnia quae scripta sunt, etiam cum Deus conderet
creaturam, possunt interpretari ad significationem futurorum; ut intellegas Deum fecisse lucem,
cum Christus a mortuis resurrexit. Tunc enim revera illa lux divisa est a tenebris, quando
immortalitas a mortalitate discreta est. Quid ergo sequitur, nisi ut capiti etiam corpus fieret, quod
est Ecclesia? Denique est etiam psalmus de prima sabbati, in quo apertissime resurrectio Domini
declaratur: ibi enim dicitur: Tollite portas principes vestri, et elevamini portae aeternales, et
introibit Rex gloriae 3. Quid evidentius quam Christum esse Regem gloriae? de quo dictum est: Si
cognovissent, nunquam Dominum gloriae crucifixissent 4. Secundam ergo sabbati non debemus
intellegere nisi Ecclesiam Christi: sed Ecclesiam Christi in sanctis, Ecclesiam Christi in his qui scripti
sunt in coelo, Ecclesiam Christi in his qui mundi huius tentationibus non cedunt. Ipsi enim digni sunt
nomine firmamenti. Ergo Ecclesia Christi in his qui firmi sunt, de quibus dicit Apostolus: Debemus
autem nos firmi infirmitates infirmorum sustinere 5, appellata est firmamentum. De hoc cantatur in
psalmo: audiamus, agnoscamus, sociemur, gloriemur, regnemus. Namque eam etiam firmamentum
apostolicis Litteris appellatam audi, et agnosce: Quae est, inquit, Ecclesia Dei vivi, columna et
firmamentum veritatis 6. De hoc firmamento cantatur filiis Core, quos nostis esse filios sponsi
crucifixi in Calvariae loco. Core namque Calvitium interpretatur. Sequitur in hoc psalmo, qui
inscribitur, secunda sabbati.

Ne sis piger adscendere in montem, quomodo mons non fuit tardus venire ad
dormientem.
2. [v 2.] Magnus, Dominus, et laudabilis valde. Ecce magnus Dominus, et laudabilis valde: sed
numquid infideles laudant Dominum? Numquid etiam qui credunt et male vivunt laudant Dominum,
per quos fit ut nomen Dei blasphemetur in Gentibus? numquid laudant Dominum 7? An vero si
etiam laudent, acceptatur laus eorum, eum scriptum sit: Non est speciosa laus in ore peccatoris 8?
Dixisti ergo: Magnus Dominus, et laudabilis valde: sed hic ubi. In civitate Dei nostri, in monte
sancto eius. De hoc alibi dicitur: Quis ascendet in montem Domini? Innocens manibus et mundo
corde 9. In his magnus Dominus, et laudabilis valde: hoc est, in civitate Dei nostri, in monte sancto
eius. Haec est civitas in monte posita, quae abscondi non potest: haec est lucerna quae sub modio
non occultatur, omnibus nota, omnibus diffamata 10. Non autem universi cives eius sunt, sed illi in
quibus magnus Dominus, et laudabilis valde. Quae est ergo ista civitas, videamus, ne forte quia
dictum est: In civitate Dei nostri, in monte sancto eius, debeamus quaerere istum montem, ubi
etiam exaudiri possimus. Non enim frustra dicitur in alio psalmo: Voce mea ad Dominum clamavi,
et exaudivit me de monte sancto suo 11. Adiuvit ergo te mons iste ut exaudireris. Nam si in eum non
ascenderes, infra iacens clamare posses, sed exaudiri non posses. Quis est ergo iste mons, fratres?
Magna cura inquirendus, magna sollicitudine investigandus; labore etiam occupandus et
ascendendus. Sed si in aliqua parte terrarum est, quid faciemus? Peregrinabimur de terra nostra, ut
ad illum montem pervenire possimus? Imo tunc peregrinamur, si in illo non sumus. Ipsa est enim
civitas nostra, si membra regis sumus, qui caput est civitatis ipsius. Ubi est ergo iste mons? Si
regionem aliquam tenuit, laborandum est, ut dixi, ut ad eum perveniatur. Sed quid satagis? Utinam
non sis piger ascendere in montem, quomodo mons non fuit tardus venire ad dormientem. Fuit
enim quidam lapis angularis contemptibilis, in quem Iudaei offenderunt 12, praecisus de quodam
monte sine manibus, hoc est de regno Iudaeorum veniens sine manibus, quia humanum opus non
accessit ad Mariam, de qua natus Christus 13. Sed si lapis iste ubi in eum offenderunt Iudaei, ibi
remaneret, tu quo ascenderes non haberes. Quid autem factum est? Quid dicit prophetia Danielis?
Quid, nisi quia crevit lapis iste, et factus est mons magnus? Quam magnus? Ita ut impleret
universam faciem terrae 14. Ergo crescendo mons iste et implendo universam faciem terrae, venit
ad nos. Quid ergo montem quasi absentem quaerimus, et non in praesentem iam ascendimus, ut
sit in nobis magnus Dominus, et laudabilis valde?

Duo parietes civitatis Christi Iudaei et Gentiles.
3. [v 3.] Denique ne istum montem non agnosceres et in hoc psalmo, et in aliqua parte terrarum
quaerendum existimares, vide quid sequitur: cum dixisset: In civitate Dei nostri, in monte sancto

261

