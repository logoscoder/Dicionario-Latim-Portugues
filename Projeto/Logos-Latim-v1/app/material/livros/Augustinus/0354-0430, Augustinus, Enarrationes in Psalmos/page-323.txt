sensum obscurum, videte quemadmodum in lucem excludat Apostolus: Oportet, inquit, et haereses
esse, ut probati manifesti fiant inter vos 69. Quid est, probati? Probati argento, probati eloquio. Quid
est, manifesti fiant? Excludantur. Quare hoc? Propter haereticos. Quid est, propter haereticos?
Propter congregationem taurorum inter vaccas populorum. Sic ergo et hi divisi sunt prae ira vultus
eius, et appropinquavit cor illius.

Dei sermo durus impiis, piis suavis.
23. Molliti sunt sermones eius super oleum, et ipsi sunt iacula. Quaedam enim in Scripturis dura
videbantur, cum obscura essent; exposita mollita sunt. Nam et prima haeresis in discipulis Christi
velut a duritia sermonis ipsius facta est. Cum enim diceret: Nisi quis manducaverit carnem meam,
et biberit sanguinem meum, non habebit vitam in se: illi non intellegentes dixerunt ad invicem:
Durus est hic sermo, quis potest eum audire? Dicentes quia durus est sermo hic; separaverunt se
ab illo: remansit cum aliis duodecim. Cum ei suggessissent illos in sermone eius fuisse
scandalizatos: Numquid et vos, inquit, vultis ire? Et Petrus: Verbum vitae aeternae habes, ad quem
ibimus? 70 Intendite, obsecramus vos, et parvuli discite pietatem: Numquid iam Petrus intellegebat
secretum illius sermonis Domini? Nondum intellegebat; sed bona esse verba quae non intellegebat,
pie credebat. Ergo si durus est sermo, et nondum intellectus est, durus sit impio, tibi autem pietate
molliatur: quia quandoque solvetur, et fiet tibi oleum, et usque ad ossa penetrabit.

Dei secreta gradatim panduntur.
24. [v 23.] Proinde, tamquam ipse Petrus post illos duritia, sicut putabant, sermonis Domini
scandalizatos etiam hic diceret: Verbum vitae aeternae habes, ad quem ibimus? ita subiecit: Iacta
in Dominum curam tuam, et ipse te enutriet. Parvulus es, nondum intellegis secreta verborum:
forte tibi panis latet, et adhuc lacte nutriendus es 71; noli irasci uberibus, ipsa te idoneum reddent
ad mensam, cui modo minus idoneus es. Ecce per divisionem haereticorum multa dura mollita sunt:
sermones illius duri molliti sunt super oleum, et ipsi sunt iacula. Armaverunt evangelizantes: et ipsi
sermones diriguntur in pectora quorumque audientium ab instantibus opportune et importune; illis
sermonibus, illis verbis tamquam sagittis, corda hominum ad amorem pacis feriuntur. Duri erant, et
molles facti sunt. Molliti non virtutem amiserunt, sed in iacula conversi sunt. Molliti sunt sermones
eius super oleum, et ipsi, molliti sermones, ipsi sunt iacula. Sed tu nondum forte idoneus es qui
armeris his iaculis, et nondum tibi eluxit quod in sermone forte obscurum est et durum; Iacta in
Dominum curam tuam, et ipse te enutriet. In Dominum iacta te. Ecce vis te iactare in Dominum,
nemo se supponat pro Domino. Iacta in Dominum curam tuam. Vide quemadmodum magnus ille
miles Christi in se curam parvulorum iactari noluit: Numquid Paulus pro vobis crucifixus est, aut in
nomine Pauli baptizati estis? 72 Quid eis aliud dicebat, nisi: Iactate in Dominum curam vestram, et
ipse vos enutriet? Modo autem vult parvulus iactare curam suam in Dominum, et occurrit nescio
quis, et dicit: Ego excipio. Tamquam navi fluctuanti occurrit, et dicit: Ego excipio. Responde et tu:
Portum quaero, non saxum. Iacta in Dominum curam tuam, et ipse te enutriet. Et vide quia portus
te excipit: Non dabit in aeternum fluctuationem iusto. Videris fluctuare in mari isto, sed excipit te
portus. Tu tantum antequam intres in portum, ab anchora noli abrumpi. Fluctuat navis in anchoris,
sed non longe a terra proicitur; nec in aeternum fluctuabit, etsi ad tempus fluctuat. Etenim ad
fluctuationem pertinent verba superiora: Contristatus sum in exercitatione mea, et conturbatus
sum. Exspectabam eum qui me salvum faceret a pusillanimitate et tempestate 73. Fluctuans
loquitur, sed non in aeternum fluctuabit; nam anchora ligatur, anchora spes eius est. Non dabit in
aeternum fluctuationem iusto.
25. [v 24.] Illis autem quid? Tu vero, Deus deduces eos in puteum corruptionis. Puteus corruptionis,
tenebrae sunt submersionis. Deduces eos, inquit, in puteum corruptionis: quia caecus caecum
ducens, ambo in foveam cadunt 74. Deducit illos Deus in puteum corruptionis, non quod ipse sit
auctor culpae ipsorum, sed quod ipse sit iudex iniquitatum eorum. Tradidit enim eos Deus in
concupiscentias cordis eorum 75: amaverunt enim tenebras, et non lucem; dilexerunt caecitatem, et
non visionem. Nam ecce Dominus Iesus eluxit universo mundo; cantent in unitate cum toto mundo:
Non enim est qui se abscondat a calore illius 76. Illi autem traducentes se a toto ad partem, a
corpore ad vulnus, a vita ad praecisionem, quid passuri sunt, nisi in puteum corruptionis ituri?

Animarum seductores infensi, Donatistae.
26. Viri sanguinum et dolositatis. Viros sanguinum propter interfectiones dicit; atque utinam
corporales, et non spiritales! Sanguis enim de carne exiens, videtur et horretur: quis videt

323

