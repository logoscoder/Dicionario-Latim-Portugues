Mundus totus sequitur Christum.
2. [v. 1.] Inscribitur Psalmus: Ipsi David, cum terra eius restituta est. Totum ad Christum
revocemus, si volumus iter rectae intellegentiae tenere: non recedamus a lapide angulari 3, ne
intellectus noster ruinam faciat: in illo solidetur, quod instabili motu nutabat; in illo incumbat, quod
per incerta pendebat. Quidquid dubitationis habet homo in animo auditis Scripturis Dei, a Christo
non recedat; cum ei fuerit in illis verbis Christus revelatus, intellegat se intellexisse: antequam
autem perveniat ad Christi intellectum, non se praesumat intellexisse. Finis enim Legis Christus est,
ad iustitiam omni credenti 4. Quid est ergo, et quomodo accipitur in Christo: Cum terra eius
restituta est? Nam quomodo David intellegatur Christus, facile est agnoscere. Christus enim ex
Maria, et ex semine David; et quia ex semine eius futurus erat, propterea nomine eius in figura
prophetabatur. Ergo David Christus: quia et interpretatio David Manu fortis est; et quis tam manu
fortis, quam qui de cruce mundum vicit? Nam post resurrectionem et ascensionem eius, accepto
Spiritu sancto, loquentibus Apostolis variis linguis 5, commota multitudo eorum ipsorum qui eum
crucifixerant, consilium quaesivit salutis; accepit, credidit; ignotum est, donatus est reatus
sanguinis Christi, impertitus est potus sanguinis Christi; facti sunt fideles eius cuius fuerant
persecutores; crediderunt in eum quem crucifixerunt, et ante quem insultantes caput agitaverunt;
eum ipsum caput habere voluerunt. Ita ergo restituta est terra eius, quod habet titulus Psalmi.
Terra enim eius Iudaea: et perierat omnis Iudaea, quando crucifixerunt Dominum suum ignorantes,
phrenetici saevientes in medicum, et salutem insania repellentes. Tamquam ergo perierat Iudaea
tota: quam tota? Ipsi etiam Apostoli trepidaverunt. Petrus qui audaci dilectione sequebatur, timida
trepidatione ter negavit. Resurgens, in via quosdam loquentes secum de se, tales invenit ipse
Dominus Iesus Christus, ut dicerent illi quaerenti unde colloquerentur: Tu solus peregrinus es in
Ierusalem, et non cognovisti quae facta sunt in illa his diebus? Quibus ille dixit: Quae? Et dixerunt:
De Iesu Nazareno, qui fuit vir propheta potens in opere et sermone, coram Deo et omni populo; et
quomodo eum tradiderunt summi sacerdotes et principes nostri in damnationem mortis, et
crucifixerunt eum. Nos autem sperabamus quia ipse esset redempturus Israel 6. Iam spem Christi
perdiderant. Non enim dixerunt: Speramus eum redempturum; sed: Sperabamus quod esset
redempturus Israel. Ipse cum eis erat, et spes illius in illis non erat. Ostendit se illis, manifestatus
est etiam caeteris discipulis, visus, contrectatus, et inventus illis quibus iam perisse videbatur:
revocata est fides eorum qui ceciderant; restituta est terra eius. Deinde factis cum eis quadraginta
diebus, ascendit in caelum 7; et, sicut paulo ante commemoravi, misso Spiritu sancto fecit
discipulos suos, idiotas homines, loqui omnium gentium linguis. Tunc illi pro quibus non frustra
dixerat: Pater, ignosce illis, quia nesciunt quid faciunt 8, commoti, ut diximus, quaesierunt salutem,
consilium acceperunt ut in eum crederent; crediderunt uno die tria millia, et rursus quinque millia 9;
coepit fervere per Iudaeam Ecclesia Christi, ubi ferbuerat opprobrium Christi; et restituta est terra
eius. Sed quia dixerat ipse: Habeo alias oves quae non sunt de hoc ovili; oportet me et eas
adducere, ut sit unus grex et unus pastor 10; etiam ad Gentes, ad quas Prophetae missi non erant,
Apostoli missi sunt. Quaesiti sunt qui non quaesierant, inventi sunt qui nihil exspectabant: quem
non tenebant Deum pollicitatorem, invenerunt redemptorem. Iam enim Iudaei tenebant Deum
pollicitatorem, quia ibi Prophetae Christum praedicaverant, ibi Christum promiserant; sed quem
promissum audierant, praesentem non cognoverant: illis autem promissum nihil erat; sed tamen in
Prophetis etiam de fide ipsorum dictum erat. Non dictum erat ipsis, sed dictum erat de ipsis.
Missum est et ad illos: et audistis ex dispensatione Dei; ipsa enim lectio modo vobis lecta est in
Actibus Apostolorum, quomodo centurio Cornelius credidit. Cornelius enim centurio non erat de
gente Iudaeorum. Orabat, ieiunabat, eleemosynas faciebat. Non illum deseruit Deus quamvis in
Gentibus constitutum; et missus est ei angelus, qui illi nuntiaret quod eleemosynae et orationes
ipsius acceptae fuerint apud Deum: credidit, advocato ad se Petro. Numquid non illum poterat
docere angelus? Misit illum ad Petrum, ut magis per hominem illi fides fieret; quia homines dignatus
erat Dominus visitare 11: nec dedignabatur docere per hominem, qui dignatus est esse homo. Sic
ergo restituta est terra eius, uno pariete veniente de Iudaeis, altero pariete veniente de Gentibus;
quibus duobus parietibus de diverso venientibus esset ipse lapis angularis, ubi ambo
copularentur 12.
3. Iterum quomodo accipimus: Cum terra eius restitueretur? Cum caro eius resuscitaretur. Alius
enim intellectus, tamen a Christo non recedens, sic potest nobis occurrere: terra restituta, caro
resuscitata. Post resurrectionem enim ipsius facta sunt ista omnia quae cantantur in Psalmo.
Audiamus iam de terrae restitutione Psalmum plenum gaudio. Excitet nobis ipse Dominus Deus
noster dignam tantae rei exspectationem et iucunditatem; ipse sermonem nostrum moderetur
aptum cordibus vestris, ut quidquid hic exsultat cor nostrum in talibus spectaculis, perducat ad
linguam, et inde in aures vestras, deinde in cor vestrum, inde in facta vestra.

653

