militantia: quem ergo singularem draconem cuius caput confractum est, nisi ipsum diabolum
intellegere debemus? Quid de illo fecit? Tu confregisti caput draconis. Illud est initium peccati.
Caput illud est quod accepit maledictum, ut semen Evae observaret caput serpentis 43. Admonita
est enim Ecclesia initium peccati devitare. Quod est initium peccati, tamquam caput serpentis?
Initium omnis peccati superbia 44. Confractum est ergo caput draconis; confracta est superbia
diabolica. Et quid de illo fecit, qui operatus est salutem in medio terrae? Dedisti eum in escam
populis Aethiopibus. Quid est hoc? Quomodo intellego populos Aethiopes? Quomodo, nisi per hos,
omnes Gentes? Et bene per nigros; Aethiopes enim nigri sunt. Ipsi vocantur ad fidem, qui nigri
fuerunt; ipsi prorsus, ut dicatur eis: Fuistis enim aliquando tenebrae; nunc autem lux in Domino 45.
Ipsi prorsus vocantur nigri; sed ne remaneant nigri: de his enim fit Ecclesia, cui dicitur: Quae est
ista quae ascendit dealbata? 46 Quid enim de nigra factum est, nisi quod dictum est: Nigra sum, et
speciosa 47? Et quomodo acceperunt isti in escam draconem istum? Puto quia magis Christum
acceperunt in escam: sed Christum quo se consummarent; diabolum quem consumerent. Nam inde
et vitulus ille quem adoravit populus infidelis, apostata, quaerens deos Aegyptiorum, dimittens eum
qui liberavit de servitute Aegyptiorum; unde agitatum est illud magnum sacramentum. Cum enim
sic irasceretur Moyses colentibus et adorantibus idolum, et zelo Dei inflammatus vindicaret
temporaliter, ut a morte sempiterna devitanda terreret; tamen ipsum caput vituli in ignem misit et
exterminavit, comminuit, in aquam sparsit, et dedit populo bibere 48: sic factum est magnum
sacramentum. O ira prophetica, et animus non turbatus, sed illuminatus! Quid egit? Mitte in ignem,
ut prius confundatur forma ipsa; minutatim comminue, ut paulatim consumatur; mitte in aquam, da
populo bibere. Quid est hoc, nisi quia adoratores diaboli corpus ipsius facti erant? Quomodo
agnoscentes Christum, fiunt corpus Christi, ut eis dicatur: Vos autem estis corpus Christi et
membra 49. Corpus diaboli consumendum erat, et hoc ab Israelitis consumendum. Ex illo enim
populo Apostoli; ex illo prima Ecclesia. Et dictum erat Petro de Gentibus: Macta et manduca 50. Quid
est: Macta et manduca? Occide quod sunt, et fac quod es. Hac: Macta et manduca; hac: Comminue
et bibe: utrumque tamen in eodem sacramento; quia oportebat utique, et sine dubitatione
oportebat, ut corpus quod erat diaboli, credendo transiret in corpus Christi. Sic diabolus consumitur
amissis membris suis. Hoc figuratum est et in serpente Moysi. Nam fecerunt magi similiter,
proiectisque virgis suis exhibuerunt dracones; sed draco Moysi omnium illorum magorum virgas
absorbuit 51. Intellegatur ergo et modo corpus diaboli: hoc fit; devoratur a Gentibus quae
crediderunt, factus est esca populis Aethiopibus. Illud quoque intellegi potest, dedisti eum escam
populis Aethiopibus: quia nunc eum omnes mordent. Quid est mordent? Reprehendendo, culpando,
accusando. Quomodo dictum est, in prohibitione quidem, sed tamen expressum: Si autem mordetis
et comeditis invicem; videte ne ab invicem consumamini 52. Quid est, mordetis et comeditis
invicem? Litigatis cum invicem, detrahitis invicem, opprobria obicitis invicem. Attendite ergo nunc
his morsibus consumi diabolum. Quis non iratus servo suo, etiam paganus, dicat illi: Satanas? Vide
diabolum datum in escam. Hoc dicit Christianus, hoc dicit Iudaeus, hoc dicit Paganus; ipsum adorat,
et de ipso maledicit.

Dei Verbum efficax pro audientium bona voluntate.
17. [v 15.] Videamus ergo reliqua. Fratres, obsecro, intendite: cum magna voluptate audiuntur,
quia audita etiam in orbe terrarum cognoscuntur. Haec quando dicebantur, non fuerunt; quia tunc
promittebantur, non reddebantur: nunc vero qua voluptate afficimur, cum ea quae praedicta
legimus in libro, compleri videmus in mundo! Videamus quid fecerit, quem iam intellegit Asaph,
quod operatus est salutem in medio terrae. Tu disrupisti fontes et torrentes: ut manarent liquorem
sapientiae, ut manarent divitias fidei, ut irrigarent salsitatem Gentium, ut omnes infideles in fide
dulcedinem sua irrigatione converterent. Disrupisti fontes et torrentes. Forte discretum est; forte
unum est, quia fontes tam largi fuerunt ut flumina facerent. Tu disrupisti fontes et torrentes. Si
autem ad discretionem: in aliis fit verbum Dei fons aquae salientis in vitam aeternam 53; alii autem
audientes verbum, et non sic habentes ut bene vivant, tamen non tacentes lingua, torrentes fiunt.
Torrentes enim dicuntur proprie, qui non sunt perennes: nam aliquando et translate dicitur torrens
pro fluvio; sicut dictum est: Inebriabuntur ab ubertate domus tuae, et torrente deliciarum tuarum
potabis eos 54: non enim ille torrens aliquando siccabitur. Sed torrentes proprie dicuntur fluvii qui
aestate deficiunt, aquis autem hiemalibus inundantur et currunt. Vides ergo hominem bene
fidelem, perseveraturum usque in finem, non relicturum Deum in omni tentatione; pro veritate, non
pro falsitate et errore, omnes molestias sustinentem: hic unde sic viget, nisi quia verbum factum
est in eo fons aquae salientis in vitam aeternam? Alius autem accipit verbum; praedicat, non tacet,
currit: sed aestas probat fontem aut torrentem. Tamen ex utroque rigetur terra, ab eo qui operatus
est salutem in medio terrae; exundent fontes, currant torrentes: Tu disrupisti fontes et torrentes.

Draco perversae fortitudinis hominem seduxit et vulneravit.
489

