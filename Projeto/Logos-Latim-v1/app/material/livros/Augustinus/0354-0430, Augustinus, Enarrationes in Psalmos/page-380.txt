aut lapides pretiosos quaeris, iustitiam quaerens. Quaere in mari, quaere in nubibus, quaere in
stellis: quaere in Angelis; invenis in illis, sed et ipsi de fonte bibunt. Iustitia enim Angelorum in
omnibus est, sed ab uno capitur. Respice ergo, transcende, vade illuc ubi semel locutus est Deus;
et ibi invenies fontem iustitiae, ubi est fons vitae: Quoniam apud te est fons vitae 106. Si enim tu de
rore exiguo iudicare vis quod iustum est, et quod iniustum est; numquid iniquitas apud Deum, unde
ad te manat tamquam de fonte iustitia, in quantum iustum sapis, cum ex multis partibus inique
desipias? Habet ergo fontem iustitiae Deus. Noli ibi quaerere iniquitatem, ubi lux sine umbra est.
Sed plane latere te potest causa. Si latet te causa, respice ignorantiam tuam, vide qui sis; attende
haec duo: Quoniam potestas Dei est, et tibi, Domine, misericordia. Fortiora te ne quaesieris, et
altiora te ne scrutatus fueris; sed quae praecepit tibi Dominus, illa cogita semper 107. Quia ad haec
quae tibi praecepit Deus pertinent ista duo: Quoniam potestas Dei est, et tibi, Domine,
misericordia. Noli timere inimicum: tantum facit quantum acceperit potestatem. Eum time qui
habet summam potestatem; eum time qui quantum vult, tantum facit, et qui iniuste nihil facit, et
quidquid fecerit, iustum est. Putabamus iniustum esse nescio quid: ex hoc quia fecit Deus, crede
iustum esse.

Imperscrutabili consilio deus mala in mundo esse permittit. Quanta bona ex
Christi passione manarunt.
22. Ergo, inquis, si quis hominem occidat innocentem, iuste facit, an inique? Inique sane. Quare hoc
permittit Deus? Vide prius ne illud debeas: Frange esurienti panem tuum, et egenum sine tecto
induc in domum tuam; si videris nudum, vesti eum 108. Haec enim iustitia tua est; hoc enim tibi
praecepit Dominus: Lavamini, mundi estote, auferte nequitias a cordibus vestris, atque a conspectu
oculorum meorum; discite bonum facere, iudicate pupillo et viduae: et venite, et disputemus, dicit
Dominus 109. Disputare vis, antequam facias unde dignus sis disputare, quare hoc permisit Deus.
Consilium Dei tibi dicere, o homo, non possum: illud tamen dico, quia et inique fecit homo qui
occidit innocentem, et non fieret nisi permitteret Deus; et quamvis ille inique fecerit, non tamen hoc
inique permisit Deus. Lateat causa in isto nescio quo, de quo moveris, cuius innocentia te
permovet. Possem enim tibi cito respondere: Non occideretur nisi nocens esset: sed tu eum
innocentem putas. Possem tibi hoc cito dicere. Non enim tu scrutareris cor eius, discuteres facta
eius, examinares cogitationes eius, ut possis mihi dicere: Iniuste occisus est. Possem ergo facile
respondere: sed opponitur mihi quidam iustus, sine controversia iustus, sine dubitatione iustus, qui
non habebat peccatum occisus a peccatoribus, traditus a peccatore; ipse Christus Dominus, de quo
non possumus dicere quod habuit aliquam iniquitatem, quia ea quae non rapuit exsolvebat 110,
obicitur mihi. Et quid dicam de Christo? Tecum ago, inquis. Et ego tecum. De illo proponis
quaestionem; de illo solvo quaestionem. Ibi enim consilium Dei novimus, quod nonnisi ipso
revelante nossemus: ut cum tu inveneris consilium Dei quo permisit innocentem Filium occidi ab
iniustis, et tale consilium quale tibi placeat, et quale tibi, si iustus es, displicere non possit, credas
quia et in aliis consilio id agat Deus, sed latet te. Eia, fratres, opus erat sanguine iusti ad delendum
chirographum peccatorum; opus erat exemplo patientiae, exemplo humilitatis; opus erat signo
crucis ad diabolum et eius angelos debellandos 111; opus nobis erat passione Domini nostri: nam
passione Domini redemptus est orbis. Quanta bona egit passio Domini! Et tamen passio huius iusti
non esset, nisi Dominum iniqui occidissent. Quid ergo, bonum hoc quod nobis praestitum est de
dominica passione, imputandum est iniquis interfectoribus Christi? Absit. Illi voluerunt; Deus
permisit. Illi nocentes essent, etiamsi tantummodo voluissent; Deus autem non permisisset, nisi
iustum esset. Voluerunt occidere: pone quia non potuerunt: iniqui essent, homicidae essent; quis
dubitaret? Dominus enim interrogat iustum et impium 112; et: In cogitationibus impii interrogatio
erit 113. Discutit Deus quid quisque voluerit, non quid potuerit. Ergo si voluissent, et non potuissent,
et non occidissent, iniqui illi remanerent; tibi Christi passio non praestaretur. Voluit ergo facere
impius ut damnaretur; permissus est ut tibi praestaretur: quod voluit, imputatur iniquitati impii;
quod permissus est, imputatur potestati Dei. Ille ergo inique voluit; Deus iuste permisit. Itaque,
fratres mei, et Iudas malignus traditor Christi, et persecutores Christi, maligni omnes, impii omnes,
iniqui omnes, damnandi omnes: et tamen Pater proprio Filio suo non pepercit; sed pro nobis
omnibus tradidit illum 114. Dispone, si potes; distingue, si potes: redde Deo vota tua, quae
distinxerunt labia tua 115: vide quid ibi fecerit iniquus, quid iustus. Ille voluit; iste permisit: ille
iniuste voluit; iste iuste permisit. Voluntas iniusta damnetur; permissio iusta glorificetur. Quid enim
mali accidit Christo, quia mortuus est Christus? Et illi mali sunt, qui male facere voluerunt; et nihil
mali passus est, cui fecerunt. Occisa est caro mortalis interficiens mortem morte, praebens
patientiae documentum, praemittens resurrectionis exemplum. Quanta bona facta sunt iusti de
malo iniusti! Hoc est magnum Dei, quia et bonum quod facis ipse tibi dedit, et de malo tuo ipse
bene facit. Noli ergo mirari; permittit Deus, et iudicio permittit: permittit, et mensura, numero,
pondere permittit. Apud illum non est iniquitas. Tu tantum ad eum pertine, in ipso spem pone; ipse

380

