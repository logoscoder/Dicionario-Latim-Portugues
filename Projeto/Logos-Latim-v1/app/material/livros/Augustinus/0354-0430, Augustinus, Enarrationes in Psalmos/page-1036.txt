reprehendendo non intellecta, multos illaqueavit. Sed humiliati sunt, qui hoc facere voluerunt,
usque ad terram. Non sunt permissi intellegere coelestia, terrena sapuerunt. Quidquid audis in
fabulis ipsorum, nonnisi blasphemia est, et quaedam figmenta imaginum corporalium:
quandoquidem volentes intellegere Deum, usque ad lucis istius visibilis cogitationem venerunt,
ultra ire non potuerunt; et tales campos lucis fecerunt in regno Dei, qualem videbant hunc solem,
quasi fructum lucis illius. Totum autem hoc quod per terram carnis tangitur, terra est Deo.
Habemus enim unde videamus, unde audiamus, unde odoremus, unde gustemus, unde tangamus.
Caro ista per quinque nuntios quosdam, quos appellamus sensus, percipit nonnisi corporalia:
intellegibilia vero et spiritalia mente capiuntur. Quia ergo illi obscuritatem Scripturarum irriserunt,
quae propterea clausae erant, ut pulsantes exercerentur, non ut parvulis negarentur, humiliati sunt
usque ad terram, ut cogitare amplius non possent, quam quod per terram percipitur. Per terram
quid dico? Per carnem. Caro enim ista terra est, et de terra facta est. Quidquid per oculos capis, ad
terram pertinet; quidquid per aures, quidquid per olfactum, quidquid per gustum, quidquid per
tactum, ad terram pertinet; quia per terram percipitur. Illi ergo non valebant intellegere
intellegentiam, cuius non est numerus; quia: Intellegentiae eius non est numerus. Reprehendentes
Scripturas mysticis quibusdam rebus salubriter tegentes intellegentiam, ut parvuli exerceantur, et
ipsa reprehensione immites facti, quod contrarium est mansuetis, humiliati sunt usque ad terram,
ut incorporalem Deum sentire non possent, et quidquid de Deo cogitarent, nonnisi corporaliter
cogitarent.

Divinam incommutabilemque naturam quis capit?
14. [v 7.] Humilians ergo est Deus peccatores usque ad terram. Quid ergo debemus facere nos, si
nolumus humiliari usque ad terram? Quia magnum est proficere usque ad intellegibilia, magnum
est proficere usque ad spiritalia, magnum est eo pervenire cor, ut noverit esse aliquid quod non per
loca extendatur, nec per tempora varietur. Qualis est enim species sapientiae? quis illam cogitat?
Longa est? quadra est? rotunda est? modo hic et modo ibi est? Cogitat sapientiam nescio quis in
Oriente, cogitat illam alius in Occidente: si bene illam cogitant, in tanta locorum diversitate positi,
ambobus tota praesto est. Quid est hoc? quis illud capit? Istam substantiam, istam quamdam
divinam incommutabilemque naturam quis capit? Noli festinare, poteris capere. Audi quod sequitur:
Incipite Domino in confessione. Hinc incipe, si vis pervenire ad intellegentiam perspicuam veritatis.
Si vis a via fidei perduci ad possessionem speciei, incipe in confessione. Te prius accusa; te
accusato, Deum lauda. Invoca quem nondum nosti, ut veniat et sciatur: non ut ipse veniat, sed ut
te ad se perducat. Quomodo ipse venit unde nunquam discedit? Ipsa est enim perfectio sapientiae;
ubique est, et longe est a malis: ubique est, inquam, et longe est a malis qui ubique sunt. Rogo vos,
a quibus longe est quod ubique est? Ubi putatis, nisi quia iacent in dissimilitudine sua,
exterminantes in se similitudinem Dei? Dissimiles facti recesserunt; reformati redeant. Unde, inquit,
reformabimur? quando reformabimur? Incipite Domino in confessione. Post confessionem quid?
Sequantur bona opera. Psallite Deo nostro in cithara. Quid est, in cithara? Quod iam exposui, sicut
illud in psalterio psalmus, sic et cithara; non solum voce, sed et opere. Psallite Deo nostro in
cithara.

Scripturarum obscuritas saginam gignit laetitiae spiritalis.
15. [v 8.] Ecce confitemini, operamini opera misericordiae, psallite Deo nostro. Cui Deo nostro? Qui
cooperit coelum nubibus. Quid est: Qui cooperit coelum nubibus? Qui contegit Scripturam figuris et
sacramentis. Ille qui humiliat peccatores usque ad terram, ille qui suscipit mansuetos, cooperit
coelum nubibus. Et quis videat coelum quod coopertum est nubibus? Noli timere; audi quod
sequitur: Qui cooperit coelum nubibus, qui parat terrae pluviam. Qui cooperit coelum nubibus:
expavisti, quia non vides coelum; cum pluerit, fructificabis, et serenum videbis. Cooperit coelum
nubibus, qui parat terrae pluviam: forte hoc fecit Dominus Deus noster. Nisi enim haberemus
occasionem obscuritatis Scripturarum, ista vobis non diceremus, quibus gaudetis. Haec ergo
fortasse pluvia est ad quam gaudetis. Exprimi vobis per linguam nostram non posset, nisi Deus
nubibus figurarum coelum Scripturarum cooperiret. Ad hoc ergo ille cooperit coelum nubibus, ut
paret terrae pluviam. Ad hoc obscura esse voluit dicta Prophetarum, ut haberent postea servi Dei
quod interpretando influerent super aures et corda hominum, excipientium de nubibus Dei saginam
laetitiae spiritalis. Qui cooperit coelum nubibus, qui parat terrae pluviam.

"Si nos vobis spiritalia seminavimus, magnum est si carnalia vestra metamus?"
16. Qui exoriri facit in montibus fenum, et herbam servituti hominum. Ecce fructus pluviae. Qui
exoriri, inquit, facit in montibus fenum. Numquid non et in terra humili? Sed quod magnum est, in

1036

