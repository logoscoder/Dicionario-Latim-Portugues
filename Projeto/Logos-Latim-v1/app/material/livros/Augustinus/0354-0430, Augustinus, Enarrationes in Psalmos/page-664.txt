9. Montes exsultabunt a facie Domini, quoniam venit, quoniam venit iudicare terram. Magni,
montes. Venit Deus iudicare terram, et gaudent. Sunt enim montes, qui venturo Domino iudicare
terram, contremiscent. Ergo sunt montes boni, sunt montes mali: montes boni, magnitudo spiritalis;
montes mali, tumor superbiae. Montes exsultabunt a facie Domini, quoniam venit, quoniam venit
iudicare terram. Quare veniet, et quomodo veniet? Quoniam venit iudicare terram. Iudicabit orbem
terrae in iustitia, et populos in aequitate. Gaudeant ergo montes; ille enim non iniuste iudicabit.
Venturo forte aliquo iudice homine, cui non potest patere conscientia, contremiscant homines etiam
innocentes, si ab ipso exspectant praemium laudis, vel timent poenam damnationis: quando ille
veniet qui falli non potest, gaudeant montes, securi gaudeant; illuminabuntur ab eo, non
damnabuntur; gaudeant, quia veniet Dominus iudicare orbem terrarum in aequitate; ac si montes
iusti gaudent, iniqui contremiscant. Sed ecce nondum venit, quid opus est ut tremant? Corrigantur,
et gaudeant. In potestate tua est quomodo exspectes venturum Christum. Ideo differt venire, ut
cum venerit non te damnet. Ecce nondum venit, ille in coelo est, tu in terra: ille differt adventum, tu
noli differre consilium. Adventus ipsius durus est duris, mitis est piis. Vide ergo modo tu qui sis: si
durus, licet tibi mitescere; si mitis, iam gaude venturum. Christianus enim es. Ita, inquis. Credo
quod oras, et dicis: Adveniat regnum tuum 21. Optas ut veniat, quem times ne veniat. Corrige te, ut
non ores contra te.

119 IN PSALMUM 98
ENARRATIO.
sermo ad plebem

In Vetere Testamento Novum parabatur.
1. Fratres, notum esse iam debet Caritati vestrae, tamquam filiis Ecclesiae, et eruditis in schola
Christi per omnes Litteras antiquorum patrum nostrorum, qui scripserunt verba Dei, et magnalia
Dei, nobis eos consulere voluisse, qui futuri eramus hoc tempore iam credentes in Christum; qui
opportuno tempore venit ad nos, primo humilis, postea venturus excelsus. Primo enim venit ante
iudicem staturus: postea venturus est iudex sessurus, ut ante illum stet pro merito suo genus
humanum. Praecesserunt autem illum multi praecones, tamquam iudicem magnum, et hunc adhuc
in humilitate venturum. Multi praecones praecesserunt adhuc nasciturum de virgine Maria, futurum
infantem, et sucturum lac; futurum parvulum, Verbum Dei per quod facta sunt omnia,
praecesserunt multi praecones, et dixerunt futura ista tempora: sed ita dixerunt, ut quibusdam
figuris rerum tegerent sententias suas, ipsumque velamen quo tecta est veritas in Libris
antiquorum, tunc tolleretur, quando iam ipsa veritas de terra oriretur. Sic enim dicitur in psalmo:
Veritas de terra orta est, et iustitia de coelo prospexit 1. Modo ergo tota intentio nostra est, quando
Psalmum audimus, quando Prophetam, quando Legem, quae omnia antequam veniret in carne
Dominus noster Iesus Christus, conscripta sunt, Christum ibi videre, Christum ibi intellegere.
Intendat ergo nobiscum Caritas vestra ad istum psalmum, et quaeramus hic Christum: utique
apparebit quaerentibus, qui primo apparuit non quaerentibus; et non deseret desiderantes se, qui
redemit neglegentes se. Ecce de illo coepit Psalmus, de illo dicitur.

Per caritatem sedes Dei factus, insectatores ne timueris.
2. [v. 1.] Dominus regnavit, irascantur populi. Coepit enim regnare Dominus noster Iesus Christus,
coepit praedicari, postquam resurrexit a mortuis et ascendit in coelum, posteaquam implevit
discipulos suos fiducia Spiritus sancti, ut non timerent mortem, quam ille iam occiderat in se. Coepit
ergo praedicari Dominus Christus, ut in illum crederent qui salutem habere vellent; et irati sunt
populi qui idola colebant. Irascebantur qui colebant quod fecerant, quia annuntiabatur ille a quo
facti sunt. Utique ille annuntiabat per discipulos suos seipsum, qui illos volebat converti ad eum a
quo facti erant, et averti ab eis quae ipsi fecerant. Illi pro idolo suo irascebantur Domino suo, qui si
pro idolo suo irascerentur servo suo, damnandi erant. Melior enim servus eorum, quam idolum
eorum: servum enim eorum Deus fecit, idolum eorum faber fecit. Sic irascebantur pro idolo suo, ut
irasci non timerent Domino suo. Sed irascantur, praedictum est, non iussum; in prophetia enim
dicitur: Dominus regnavit, irascantur populi. Est quod fiat et de populis irascentibus: illi irascantur,
et in ira ipsorum martyres coronentur. Quid fecerunt annuntiatoribus verbi veritatis, nubibus Christi
circumeuntibus orbem terrarum et compluentibus agrum Dei? Quid illis fecerunt qui irascebantur,
nisi ut inter manus eorum caro affligeretur, et in manibus Christi spiritus coronaretur? Nec ipsa caro
quam persecutores occidere potuerunt, ita mortua est ut in aeternum interiret: habebit enim

664

