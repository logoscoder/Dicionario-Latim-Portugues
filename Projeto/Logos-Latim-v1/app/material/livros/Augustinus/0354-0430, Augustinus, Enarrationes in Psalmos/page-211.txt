Quanti fideles agglomerantur, quantae turbae concurrunt, multi vere conversi, multi falso conversi;
et pauciores sunt vere conversi, plures falso conversi; quia multiplicati sunt super numerum.
11. [v 7.] Annuntiavi et locutus sum, multiplicati sunt super numerum. Sacrificium et oblationem
noluisti. Haec miracula Dei sunt, hae cogitationes Dei sunt, quibus nemo est similis: ut spectator ille
abducatur a curiositate, et quaerat ista nobiscum meliora, fructuosiora, de quibus inventis
gaudebit; et sic gaudebit, ut non timeat ne vincatur quem amat: amat enim aurigam, quo victo
insultationes ferat. Quando vincit auriga, ipse vestitur. Numquid pauper qui illi clamat? Victor ipse
vestitur, pro victo illi insultatur. Quare pro illo percipis reprehensionem, cum quo non dividis
vestem? Hac aliud in spectaculis nostris. Omnes quidem currunt, Paulus apostolus dixit, in illo
stadio, in illo spectaculo, unus tamen accipit bravium 40: caeteri victi discedunt. Et perseveraverunt
in currendo: sed cum acceperit unus, remanent caeteri qui similiter laboraverunt. Hac non est sic.
Quotquot currunt, perseveranter currant, omnes accipiunt: et qui prior venerit, exspectat ut cum
posteriore coronetur. Agonem quippe istum non cupiditas, sed caritas facit: omnes currentes amant
se, et ipse amor cursus est.

Sacrificia V.T. figurae futurae rei.
12. Sacrificium et oblationem noluisti, ait psalmus Deo. Antiqui enim, quando adhuc sacrificium
verum quod fideles norunt, in figuris praenuntiabatur, celebrabant figuras futurae rei: multi
scientes, sed plures ignorantes. Nam Prophetae et sancti Patriarchae noverant quod celebrabant:
caetera autem multitudo iniqua, carnalis sic erat, ut fieret de illa quod significaret posteriora
ventura: et venit sublato illo sacrificio primo, sublatis holocaustis arietum, hircorum, vitulorum,
caeterarumque victimarum; noluit illa Deus. Quare illa noluit? quare primo voluit? Quia illa omnia
quasi verba erant promittentis; et verba promissiva, cum venerit quod promittunt, non iam
enuntiantur. Tamdiu quisque promissor est, donec det: cum dederit, mutat verba. Non dicit adhuc:
Dabo, quod se daturum dicebat; sed dicit: Dedi: mutavit verbum. Quare illi primo placuit hoc
verbum, et quare illud mutavit? Quia temporis sui verbum fuit, et pro tempore suo placuit. Quando
promittebatur, tunc dicebatur: cum autem datum est quod promissum est, ablata sunt verba
promissiva, data sunt completiva. Sacrificia ergo illa, tamquam verba promissiva, ablata sunt. Quid
est quod datum est completivum? Corpus quod nostis, quod non omnes nostis; quod utinam qui
nostis, omnes non ad iudicium noveritis. Videte quando dictum est; Christus enim ille est Dominus
noster, modo loquens ex membris suis, modo loquens ex persona sua. Sacrificium, inquit, et
oblationem noluisti. Quid ergo? Nos iam hoc tempore sine sacrificio dimissi sumus? Absit. Corpus
autem perfecisti mihi. Ideo illa noluisti ut hoc perficeres: illa voluisti antequam hoc perficeres.
Perfectio promissorum abstulit verba promittentia. Nam si adhuc sunt promittentia, nondum
impletum est quod promissum est. Hoc promittebatur quibusdam signis: ablata sunt signa
promittentia, quia exhibita est veritas promissa. In hoc corpore sumus, huius corporis participes
sumus, quod accipimus novimus: et qui non nostis noveritis, et cum didiceritis, utinam non ad
iudicium accipiatis. Qui enim manducat et bibit indigne, iudicium sibi manducat et bibit 41.
Perfectum est nobis corpus, perficiamur in corpore.

Illa ablata sunt, iam nos nunc tenemus Corpus Christi.
13. [v 8.] Sacrificium et oblationem noluisti, corpus autem perfecisti mihi. Holocausta etiam pro
delicto non petisti: tunc dixi: Ecce venio. Numquid exponendum est: Sacrificium et oblationem
noluisti, corpus autem perfecisti mihi? Holocausta etiam pro delicto non petisti: quae petebat antea.
Tunc dixi: Ecce venio. Tempus est ut veniant quae promittebantur, quia auferuntur ea per quae
promittebantur. Et vere, fratres mei, attendite illa ablata, haec impleta. Det mihi modo gens iudaica
sacerdotem. Ubi sunt sacrificia illorum? Certe perierunt, certe ablata sunt nunc. Numquid tunc
reprobaremus ea? Reprobamus modo: quia si modo velis facere, intemporale est, non est
opportunum, non congruit. Adhuc promittis, iam accepi. Remansit illis quiddam quod celebrent, ne
omnino sine signo remanerent. Cain enim maior frater, qui occidit minorem fratrem, accepit
signum, ne quis eum occideret, sicut scriptum est in Genesi: Posuit Deus Cain signum, ut nemo
eum occideret 42. Proinde et ipsa gens iudaea manet. Omnes gentes subditae iuri romano, in ius
romanum confluxerunt, superstitiones communicaverunt; postea inde coeperunt per gratiam
Domini nostri Iesu Christi separari: illa vero sic mansit cum signo suo, cum signo circumcisionis,
cum signo azymorum sic mansit: non est occisus Cain, non est occisus, habet signum suum.
Maledictus est a terra, quae aperuit os suum excipere sanguinem fratris eius de manu eius. Ille
enim fudit sanguinem, non excepit: ille fudit, alia terra excepit: et ab ea terra quae os aperuit et
excepit, ille maledictus est: et ipsa terra quae ore excepit sanguinem, Ecclesia est. Ab hac ergo ille
maledictus est. Et ille sanguis clamat de terra ad me. De hac enim terra dixit Dominus: Vox

211

