clamorem suum in toto isto corpore. Clamasti tu diebus tuis, et transierunt dies tui; successit tibi
alius, et clamavit diebus suis; et tu hic, ille ibi, ille alibi: corpus Christi tota die clamat, sibi
decedentibus et succedentibus membris. Unus homo usque in finem saeculi extenditur: eadem
membra Christi clamant, et quaedam membra iam in illo requiescunt, quaedam modo clamant,
quaedam vero cum ipsi nos requieverimus clamabunt, et post illa alia clamabunt. Totius corporis
Christi hic attendit vocem, dicentis: Ad te clamavi tota die. Caput autem nostrum ad dexteram
Patris interpellat pro nobis 24: alia membra recipit, alia flagellat, alia mundat, alia consolatur, alia
creat, alia vocat, alia revocat, alia corrigit, alia redintegrat.

Sursum cor!
6. [v. 4.] Iucunda animam servi tui; quoniam ad te, Domine, levavi animam meam. Iucunda eam,
quia levavi ad te eam. In terra enim erat, et in terra amaritudinem sentiebat: ne in amaritudine
contabesceret, ne omnem tuae gratiae suavitatem amitteret, levavi eam ad te; iucunda eam apud
te. Solus enim tu es iucunditas: amaritudine plenus est mundus. Certe recte admonet membra sua
ut sursum cor habeant. Audiant ergo, et faciant; levent ad illum quod male est in terra. Ibi enim non
putrescit cor, si levetur ad Deum. Frumentum si haberes in inferioribus, ne putresceret, levares ad
superiora. Frumento mutares locum, et cor permittis in terra putrescere? Frumentum levares in
superiora; cor leva in coelum. Et unde, inquis, possum? Qui funes, quae machinae, quae scalae
opus sunt? Gradus, affectus sunt; iter tuum, voluntas tua est. Amando ascendis, neglegendo
descendis. Stans in terra, in coelo es, si diligas Deum. Non enim sic levatur cor, quomodo levatur
corpus: corpus ut levetur, locum mutat; cor ut levetur, voluntatem mutat. Quoniam ad te, Domine,
levavi animam meam.

Fixam et stabilem orationem fundere nonnisi ex dono Dei possumus.
7. [v. 5.] Quia tu, Domine, suavis es ac mitis. Ideo iucunda. Tamquam taedio affectus ex
amaritudine terrenorum indulcari voluit, et quaesivit fontem dulcedinis, et in terra non invenit.
Quacumque enim se vertebat, scandala, timores, tribulationes, tentationes inveniebat. In quo
homine securitas? de quo certum gaudium? Nec de se ipso utique; quanto magis de alio? Aut mali
sunt, et necesse est eos pati, et sperare quia mutari possunt; aut boni sunt, et sic eos oportet
diligere, ut timeamus (quia possunt mutari) ne mali sint: ibi malitia eorum facit amaritudinem
animae; hic sollicitudo et timor, ne labatur qui bene ambulat. Quocumque ergo se converterit, in
terrenis rebus amaritudinem invenit; unde dulcescat non habet, nisi levet se ad Deum. Quoniam tu,
Domine, suavis et mitis. Quid est mitis? Portans me, donec perficias me. Vere enim, fratres mei,
dicam tamquam homo in hominibus, et ex hominibus: ferat quisque cor suum, et intueatur se sine
adulatione, et sine palpatione. Nihil est enim stultius quam ut seipsum quisque palpet atque
seducat. Attendat ergo et videat quanta aguntur in corde humano; quemadmodum ipsae
plerumque orationes impediantur vanis cogitationibus, ita ut vix stet cor ad Deum suum: et vult se
tenere ut stet, et quodammodo fugit a se, nec invenit cancellos quibus se includat, aut obices
quosdam quibus retineat avolationes suas et vagos quosdam motus, et stet iucundari a Deo suo.
Vix est ut occurrat talis oratio inter multas orationes. Diceret unusquique sibi contingere, et alteri
non contingere, nisi inveniremus in Scripturis Dei David orantem quodam in loco, et dicentem:
Quoniam inveni, Domine, cor meum, ut orarem ad te 25. Invenire se dixit cor suum, quasi soleret ab
eo fugere, et ille sequi quasi fugitivum, et non posse comprehendere, et clamare ad Deum:
Quoniam cor meum dereliquit me 26. Itaque, fratres mei, attendens quod hic ait: Suavis es tu et
mitis; videor mihi videre hic quod ait, mitis. Iucunda animam servi tui, quoniam ad te levavi
animam meam; quoniam tu suavis et mitis es: videor mihi videre ad hoc dixisse mitem Deum, quia
patitur ista nostra, et exspectat tamen a nobis orationem, ut perficiat nos; et quando illi eam
dederimus, accipit grate, et exaudit; nec meminit tantas quas incondite fundimus, et accipit unam
quam vix invenimus. Quis enim est, fratres mei, homo, cum quo si coeperit amicus eius colloqui, et
voluerit ille respondere collocutioni eius, et viderit eum averti a se, et aliud loqui ad alium, qui hoc
ferat? Aut si forte interpelles iudicem, et constituas eum loco ut te audiat, et subito cum ad eum
loqueris, dimittas eum, et incipias fabulari cum amico tuo; quando te tolerat? Et tolerat Deus tot
corda precantium, et diversas res cogitantium: omitto dicere et noxias, omitto dicere aliquando
perversas et inimicas Deo; ipsas superfluas cogitare iniuria est eius, cum quo loqui coeperas. Oratio
tua locutio est ad Deum: quando legis, Deus tibi loquitur; quando oras, Deo loqueris. Sed quid?
desperandum est de genere humano, et dicendum iam ad damnationem pertinere omnem
hominem cui subrepserit aliqua cogitatio oranti, et interruperit orationem ipsius? Si hoc dixerimus,
fratres, quae spes remaneat non video. Porro quia est aliqua spes ad Deum, quia magna est eius
misericordia, dicamus ei: Iucunda animam servi tui, quoniam ad te, Domine, levavi animam meam.
Et quomodo eam levavi? Quomodo potui, quomodo tu vires dedisti, quomodo eam fugientem
apprehendere valui. Et excidit tibi, quia quotiescumque ante me stetisti (puta Deum dicere), tanta

569

