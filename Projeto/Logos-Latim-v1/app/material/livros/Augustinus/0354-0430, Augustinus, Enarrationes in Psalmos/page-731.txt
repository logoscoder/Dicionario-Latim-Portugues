Homo, divinae Sapientiae particeps, conditorem Deum laudare debet.
2. [vv 24.25.] Exclamaverunt, ut nostis, ut cum pietate gaudioque recolitis, exclamaverunt cum
Psalmo viscera cordis nostri, et dixerunt: Quam magnificata sunt opera tua, Domine! Omnia in
sapientia fecisti: repleta est terra creatura tua. Quidquid a Deo factum est, in sapientia factum est,
et per sapientiam factum est. Quidquid novit sapientiam, et quidquid non novit sapientiam, et
tamen in creatura Dei est, in sapientia factum est, et per sapientiam factum est. Qui cognoscunt
sapientiam, lucem habent sapientiam; qui non cognoscunt, habent tamen artificem sapientiam,
cum sint ipsi detenti insipientia: et qui eam lucem habent; etiam artificem habent; non quicumque
artificem habent, etiam lucem habent. Et quidem in hominibus multi sunt qui eius participes fiunt,
et sapientes vocantur; multi eius expertes, stulti nominantur. Propter hoc vitioso nomine stulti
appellantur, quia si studeant sapientiae, si petant, si quaerant, si pulsent, possunt pervenire ad eius
participationem: non enim naturae, sed neglegentiae denegatur. Sunt autem aliae creaturae, quae
non possunt fieri participes sapientiae; sicut omnes bestiae, omnia pecora, omnes arbores, quae
nec sensum habent ullum. Numquid quia participes sapientiae esse non possunt, ideo non in
sapientia et per sapientiam facta sunt? Non ergo exigit Deus intellectum de equo et mulo: sed
hominibus dicit: Nolite esse sicut equus et mulus, quibus non est intellectus 2. Quod equo natura
est, homini crimen est. Hoc ergo dicit Deus: Non exigo participationem sapientiae meae ab eis quae
non feci ad imaginem meam; sed ubi feci, inde exigo, et usum eius rei postulo, quam donavi.
Homines ergo reddentes Deo quae Dei sunt, si Caesari reddunt quod Caesaris est 3; id est,
reddentes Caesari imaginem suam, et reddentes Deo imaginem suam, erigunt ipsam mentem
suam, non ad se, sed ad artificem suum, et ad lumen unde sunt, et ad calorem quemdam spiritalem
unde fervescunt, et unde remoti frigescunt, et unde recedentes contenebrantur, et quo revertentes
illuminantur: et quia pie illi dixerunt: Tu illuminabis lucernam meam, Domine; Deus meus,
illuminabis tenebras meas 4; discussis tenebris terrenae stultitiae, aperientes os et ducentes
spiritum, erigunt, ut dixi, fidentem oculum cordis; et circumspiciunt mente universum mundum,
terram, mare et coelum, et videntes omnia pulchre disposita, ordinata currere, digeri generibus,
fulciri seminibus, mutari successionibus, currere temporibus placet eis in his artifex, ut et ipsi
placeant in artificio artifici; et exclamant prae magno gaudio, quia vere huic laetitiae nihil
comparari potest: Quam magnificata sunt opera tua, Domine! Omnia in sapientia fecisti. Ubi est
ipsa sapientia in qua omnia fecisti? quo sensu attingitur? quo oculo videtur? quo studio quaeritur?
quo merito possidetur? Quo putatis, nisi gratia sua? Qui donavit ut simus, donat ut boni simus.
Donat conversis, qui antequam converterentur, et cum aversi irent post vias suas, nonne quaesivit
eos? nonne descendit? nonne Verbum caro factum est, et habitavit in nobis 5? nonne accendit
lucernam carnis suae, dum penderet in cruce, et quaesivit perditam drachmam? 6 Quaesivit et
invenit, vicinis congratulantibus, id est omni creatura spiritali quae Deum proxime attingit. Vicinis
laetantibus inventa est drachma; Angelis laetantibus inventa est anima humana. Inventa est, ergo
gaudeat, et dicat: Quam magnificata sunt opera tua, Domine! Omnia in sapientia fecisti.

Quae sint Dei creaturae, quibus terram cernimus impleri.
3. Repleta est terra creatura tua. Qua creatura tua repleta est terra? Omnibus arboribus et
fructetis, omnibus animalibus et pecoribus; et universo ipso genere humano, repleta est terra
creatura Dei. Videmus, novimus, legimus, agnoscimus, laudamus, et in his praedicamus; et in his
non sufficimus laudare tantum, quantum abundat ex bona inspectione cor nostrum. Sed ad illam
magis creaturam debemus attendere, unde dicit Apostolus: Si qua igitur in Christo nova creatura,
vetera transierunt; ecce facta sunt omnia nova 7. Quae vetera transierunt? In Gentibus omnis
idololatria, in ipsis Iudaeis omnis illa servitus Legis, omnia illa sacrificia praenuntiantia praesens
sacrificium. Abundabat tunc vetustas hominis; venit qui renovaret opus suum, venit qui conflaret
argentum suum, qui formaret monetam suam, et attendimus plenam terram Christianis credentibus
in Deum, avertentibus se a prioribus immunditiis suis et idololatria, a spe praeterita ad spem novi
saeculi: et ecce nondum est in re, et iam tenetur in spe, et per ipsam spem iam cantamus et
dicimus: Repleta est terra creatura tua. Nondum enim in patria cantamus hoc, nondum in illa requie
quae promittitur, nondum confirmatis vectibus portarum Ierusalem 8; sed adhuc in peregrinatione
intuentes mundum istum totum, et undique homines currentes ad fidem, timentes gehennas,
contemnentes mortem, amantes vitam aeternam, spernentes praesentem, et tali spectaculo
completi gaudio dicimus: Repleta est terra creatura tua.

Inter saeculi fluctus tuti sumus, si Christi cruce vehimur.
4. [v 25.] Hoc autem saeculum adhuc tentationum fluctibus quatitur, adhuc tempestatibus et
procellis tribulationum et tumorum turbatur: hac tamen itur. Minetur licet mare, et tumeat fluctibus,

731

