Dei Ecclesiae per totum orbem pullulant.
4. Dominus regnavit. Ille qui stetit ante iudicem, ille qui alapas accepit, ille qui flagellatus est, ille
qui consputus est, ille qui spinis coronatus est, ille qui colaphis caesus est, ille qui in ligno
suspensus est, ille cui pendenti in ligno insultatum est, ille qui in cruce mortuus est; ille qui lancea
percussus est, ille qui sepultus est, ipse resurrexit. Dominus regnavit. Saeviant quantum possunt
regna; quid sunt factura Regi regnorum, Domino omnium regum, Creatori omnium saeculorum? An
ideo contemnitur, quia tam submissus, et tam humilis apparuit? Misericordia est, non impotentia:
ille enim humilis apparuit, ut eum caperemus. Sed iam videamus: Dominus regnavit; exsultet terra,
iucundentur insulae multae. Est quidem, quia verbum Dei non in sola continenti terra praedicatum
est, sed etiam in insulis quae constitutae sunt in medio mari: et ipsae plenae christianis, plenae
sunt servis Dei. Non enim separat mare eum qui fecit mare. Quo naves possunt accedere, verba Dei
non possunt? Impletae sunt insulae. Verumtamen possunt et in figura recte accipi insulae, omnes
Ecclesiae. Quare insulae? Quia circumlatrantur fluctibus omnium tentationum. Sed quomodo insula
undique circumstrepentibus fluctibus tundi potest, frangi non potest, magisque ipsa frangit fluctus
venientes, quam frangitur ab eis: sic et Ecclesiae Dei pullulantes per totum orbem terrarum, passae
sunt persecutiones undique frementium infidelium, et ecce stant insulae, et iam placatum est mare.
Iucundentur insulae multae.

Christus, signum cui contradicitur.
5. [v. 2.] Nubes et caligo in circuitu eius; iustitia et iudicium directio sedis eius. Quibus nubes et
caligo in circuitu eius? Quibus iustitia et iudicium directio sedis eius? Nubes et caligo impiis, qui
eum non intellexerunt; iustitia et iudicium fidelibus, qui in eum crediderunt: illi enim per superbiam
non viderunt, illi per humilitatem dirigi meruerunt. Audi nubes et nebulam, et audi iustitiam et
iudicium. Ipse Dominus ait: In iudicium ego in hunc mundum veni, ut qui non vident videant, et qui
vident caeci fiant 13. Quid est, qui vident caeci fiant? Qui sibi videre videntur, qui se sapientes
putant, qui non sibi arbitrantur necessariam medicinam, ipsi caeci fiant, ipsi non intellegant. Qui
autem non vident, videant: qui caecitatem confitentur, illuminari mereantur. Sit ergo in circuitu eius
nubes et caligo, his qui eum non cognoverunt; confitentibus autem et humilantibus se, iustitia et
iudicium directio sedis eius. Sedem eius dicit eos ipsos qui in eum crediderunt: de ipsis enim sibi
fecit sedem, quia in eis sedet Sapientia; Filius enim Dei, Sapientia Dei est 14. Audivimus autem ex
alia Scriptura magnum huius intellegentiae documentum. Anima iusti, sedes sapientiae 15. Ergo
quia isti facti sunt iusti, qui in eum crediderunt; iustificati ex fide, facti sunt sedes ipsius: sedet in
ipsis, iudicans ex ipsis, et dirigens eos. Quare? Quia mansuetos invenit, veluti iumenta mitia, non
recalcitrantia, non collum superbum adversus iugum eius excutientia, non flagellum eius
recusantia: facta sunt iumenta eius bona, mansueta; et meruerunt quod dictum est in alio psalmo:
Diriget mites in iudicio, docebit mansuetos vias suas 16. Propterea ergo illis nubes et caligo, quia
non sunt recti; mansuetis autem, iustitia et iudicium directio sedis eius.

Persecutione iustus ditatur, iniquus damnificatur.
6. [v. 3.] Ignis ante eum praeibit, et inflammabit in circuitu inimicos eius. De quo igne dicit, fratres:
Ignis ante eum praeibit, et inflammabit in circuitu inimicos eius? Non arbitror de illo igne dici, in
quem mittendi sunt impii illa ultima iudicii sententia, quibus ad sinistram separatis, sicut in
Evangelio lectum meminimus, dicturus est: Ite in ignem aeternum, qui paratus est diabolo et
angelis eius 17: non puto de illo igne dici. Unde hoc non puto? Quia de quodam igne dicit, qui
praeibit ante illum, antequam veniat ad iudicium. Dictum est enim praeire ignem et inflammare in
circuitu, id est per totum orbem terrarum, inimicos eius. Ille ignis post eius adventum erit; iste
autem ignis ante eum praeibit. Quis est ergo iste ignis? Possumus eum accipere in poenam
malorum, possumus in salutem redemptorum. In poenam malorum, quomodo? Quia cum
praedicaretur Christus, iratae sunt gentes, et commoverunt persecutionem: quae ira ignis fuit,
magis consumens eos qui persequebantur, quam eos quos persequebantur. Cum enim videmus
duos, unum irascentem, alterum patienter ferentem, quis eorum ardeat, vestrum est iudicare.
Potestis in genere humano tale spectaculum contueri. Ponite vobis ante oculos hominem iniquum,
commotum animo, trucem vultu, flammantibus oculis, scintillantibus verbis, ferri in hominis necem,
in depraedationem, in iniurias, in contumelias, non se capere, non se tenere; alterum patienter
excipientem verba, plagas, quidquid ille inferre voluerit, et percutienti maxillam, parantem et
alteram: cum videris hinc furias, inde lenitatem; hinc iram, inde patientiam; hinc flammas, inde
tolerantiam; dubitabis pronuntiare quis eorum ardeat poenamque patiatur? illene cuius corpus
vexatur, an cuius animus vastatur? Propterea et Isaias propheta dixit: Et nunc ignis adversarios
comedet 18. Quid est: Et nunc? Antequam veniat dies ille iudicii magnus, iam furore suo ardent qui

654

