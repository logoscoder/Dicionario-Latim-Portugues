18. Quia non in finem oblivio erit pauperis: qui videtur nunc in oblivione esse, cum peccatores
felicitate huius saeculi florere existimantur, et iusti laborare; sed patientia, inquit, pauperum non
periet in aeternum. Quapropter nunc patientia opus est ad perferendos malos, qui iam voluntatibus
separati sunt, donec etiam ultimo iudicio separentur.
19. Exsurge, Domine, non praevaleat homo. Imploratur futurum iudicium: sed antequam veniat,
Iudicentur, inquit, gentes in conspectu tuo: hoc est in occulto, quod dicitur coram Deo, paucis
sanctis et iustis intellegentibus. Constitue, Domine, legislatorem super eos. Videtur mihi
Antichristum significare, de quo Apostolus dicit: Cum revelabitur homo peccati 52. Sciant gentes
quoniam homines sunt. Ut qui nolunt liberari a Filio Dei, et pertinere ad filium hominis, et esse filii
hominum, id est novi homines, serviant homini, id est veteri homini peccatori, quoniam homines
sunt.
20. [vv 1-3.] Et quia ille ad tantum culmen inanis gloriae venturus creditur, tanta ei licebit facere,
et in omnes homines, et in sanctos Dei, ut tunc vere nonnulli infirmi arbitrentur Deum res humanas
neglegere; interposito diapsalmate, subicit tamquam vocem gementium; et quaerentium cur
iudicium differatur: Utquid, Domine, inquit, recessisti longe? Deinde qui sic quaesivit, tamquam
repente intellexerit, aut quasi sciens interrogaverit ut doceret, subicit dicens; Despicis in
opportunitatibus, in tribulationibus; id est, opportune despicis, et facis tribulationes ad
inflammandos animos desiderio adventus tui: his enim iucundior est fons ille vitae, qui multum
sitierint; itaque insinuat consilium dilationis, dicens: dum superbit impius, incenditur pauper. Mirum
est et verum, quanto studio bonae spei parvuli accendantur ad recte vivendum, comparatione
peccantium. Quo mysterio agitur, ut etiam haereses esse permittantur: non quia ipsi haeretici hoc
volunt; sed quia hoc de peccatis eorum divina operatur Providentia, quae lucem et facit et ordinat,
tenebras autem tantum ordinat 53, ut sit earum comparatione lux gratior, sicut haereticorum
comparatione iucundior est inventio veritatis: ea quippe comparatione probati manifesti fiunt inter
homines qui Deo noti sunt.
21. Comprehenduntur in cogitationibus suis, quibus cogitant: id est, malae cogitationes eorum
vincula illis fiunt. Sed quare fiunt vincula? Quoniam laudatur peccator, inquit, in desideriis animae
suae. Adulantium linguae alligant animas in peccatis: delectat enim ea facere, in quibus non solum
non metuitur reprehensor, sed etiam laudator auditur. Et qui iniqua gerit, benedicitur: hinc
comprehenduntur in cogitationibus suis, quibus cogitant.

Disseritur de peccatore.
22. [v 4.] Irritavit Dominum peccator. Nemo gratuletur homini qui prosperatur in via sua, cuius
peccatis deest ultor, et adest laudator: maior haec ira Domini est. Irritavit enim Dominum peccator,
ut ista patiatur, id est, ut correptionis flagella non patiatur. Irritavit Dominum peccator: secundum
multitudinem irae suae non exquiret. Multum irascitur, dum non exquirit, dum quasi obliviscitur et
non attendit peccata, et per fraudes et scelera ad divitias honoresque pervenitur: quod maxime in
illo Antichristo eventurum est, qui usque adeo beatus videbitur hominibus, ut etiam Deus putetur.
Sed quanta ista ira sit Dei, docent sequentia.

De peccatoris caecitate et damnatione
23. [v 5.] Non est Deus in conspectu eius, contaminantur viae eius in omni tempore. Qui novit vel
quid gaudeat, vel quid laetetur in anima, novit quantum malum sit luce deseri veritatis; cum
magnum malum homines putent oculorum corporalium caecitatem, qua lux ista retrahitur.
Quantam ergo poenam patitur qui secundis rebus peccatorum suorum eo perducitur, ut non sit
Deus in conspectu eius, et contaminentur viae eius in omni tempore, id est, cogitationes et consilia
eius immunda sint! Auferuntur iudicia tua a facie eius. Animus enim male sibi conscius, dum sibi
videtur nullam poenam pati, credit quod non iudicet Deus, et sic auferuntur iudicia Dei a facie eius,
cum haec ipsa sit magna damnatio. Et omnium inimicorum suorum dominabitur. Ita enim traditur,
quod reges omnes superaturus sit, et solus regnum obtenturus; quando etiam secundum
Apostolum, qui de illo praedicat, In templo Dei sedebit, extollens se super omne quod colitur et
quod dicitur Deus 54.

Nihil laboriosius iniquitate.

34

