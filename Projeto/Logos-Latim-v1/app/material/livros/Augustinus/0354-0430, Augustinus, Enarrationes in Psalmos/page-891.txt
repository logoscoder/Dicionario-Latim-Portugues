montes non a se proteguntur, nec a seipsis nobis consulunt, nec spes nostra debet esse in
montibus, ne maledicti simus qui spem in homine ponimus 8; iam dixerat: Levavi oculos meos in
montes, unde veniet auxilium mihi; Auxilium, inquit, meum a Domino, qui fecit coelum et terram 9.
Ipsi sunt montes de quibus item dicit: Suscipiant montes pacem populo tuo, et colles iustitiam 10.
Montes magni sunt, et colles minores sunt. Montes ergo vident, colles credunt: qui vident, pacem
susceperunt et attulerunt ad eos qui credunt. Qui enim credunt, suscipiunt iustitiam; quia iustus ex
fide vivit 11. Angeli vident, annuntiant quod vident, et credimus nos. Ioannes ille: In principio erat
Verbum, et Verbum erat apud Deum, et Deus erat Verbum 12: videbat, praedicavit nobis ut
crederemus. Et per montes suscipientes pacem, susceperunt colles iustitiam: quia de ipsis
montibus quid ait? Non dixit: "A se habent pacem, vel, instituunt pacem, vel, generant pacem"; sed,
"Suscipiunt pacem". Unde suscipiunt pacem, Dominus est. Sic ergo leva oculos tuos ad montes
propter pacem, ut auxilium tuum sit a Domino, qui fecit coelum et terram. Rursus illos montes
commemorans Spiritus sanctus hoc ait: Illuminans tu admirabiliter a montibus aeternis 13. Non dixit:
Illuminant montes; sed: Illuminans tu a montibus aeternis: per montes istos quos aeternos esse
voluisti, praedicans Evangelium, tu illuminans, non montes. Tales ergo montes in circuitu
Ierusalem.

Non fecerunt haereses nisi magni et mali homines.
5. Et ut noveritis quales sint montes in circuitu eius; ubi commemoravit montes bonos Scriptura,
valde raro et difficile, aut forte nunquam non et statim ibi nominat Dominum, aut simul significat,
ne spes remaneat in montibus. Ecce videte quam multa commemoravi. Levavi oculos meos in
montes, unde veniet auxilium mihi: et ne ibi remaneas: Auxilium meum, inquit, a Domino, qui fecit
coelum et terram. Rursus: Suscipiant montes pacem populo tuo: cum dixit: Suscipiant, ostendit
alium esse fontem pacis unde illi suscipiunt. Rursus: A montibus illuminans: sed: Tu, dixit;
Illuminans tu admirabiliter a montibus aeternis. Item hoc loco cum dixisset: Montes in circuitu eius;
ne tu rursum remaneres in montibus, statim subiunxit: Et Dominus in circuitu plebis suae: ut tua
spes non sit in montibus, sed in illo qui illuminat montes. Cum enim ille habitat in montibus, id est
in sanctis, ipse est in circuitu plebis suae; et ipse muravit plebem suam munimento spiritali, ne
moveatur in aeternum. At vero de illis montibus malis quando loquitur Scriptura, non eis addit
Dominum. Tales montes, iam saepe diximus vobis, significant magnas quasdam animas, sed malas.
Non enim putetis, fratres, quia potuerunt fieri haereses per aliquas parvas animas. Non fecerunt
haereses, nisi magni homines: sed quantum magni, tantum mali montes. Non enim montes erant
tales qui susciperent pacem, ut colles susciperent iustitiam; sed illi dissensionem susceperunt a
diabolo patre suo. Montes ergo erant ad tales montes cave ne fugias. Venturi enim sunt homines, et
dicturi tibi: Magnus ille vir, et magnus ille homo. Qualis fuit ille Donatus! qualis est Maximianus! et
nescio quis Photinus, qualis fuit! et ille Arius qualis fuit! Omnes istos montes nominavi, sed
naufragosos. Videtis quia lucet de illis aliqua flamma sermonis, et aliquis de ipsis ignis accenditur.
Si navigatis in ligno, et noctem patimini, id est, caliginem huius vitae; non vos fallant, nec dirigatis
illuc navim: ibi sunt saxa, ibi naufragia magna fiunt. Cum ergo tibi laudati fuerint isti montes, et
coeperit tibi suaderi ut venias ad ipsos montes, quasi ad auxilium, et ibi requiescas; responde: In
Domino confido; quomodo dicitis animae meae: Transmigra in montes sicut passer? 14 Bonum est
enim tibi ut in illos montes leves oculos unde tibi auxilium a Domino sit, ut evadas sicut passer de
muscipula venantium, non transmigres in montes. Passer enim instabilis res est; cito movetur, cito
volat hinc et inde. Sed tu confide in Domino, et eris sicut mons Sion; non commoveberis in
aeternum, et non transmigrabis in montes sicut passer. Numquid ibi sic nominavit montes, ut de
Domino diceret?

Auxilium nos salvans a Deo, non a montibus, est.
6. Sed montes tales ama, in quibus Dominus est. Tunc autem te amant ipsi montes, si non in illis
spem posueris. Videte, fratres, quales sunt montes Dei. Nam inde sic nominati sunt in alio loco:
Iustitia tua sicut montes Dei 15. Non iustitia ipsorum, sed iustitia tua. Audi talem montem
Apostolum: Ut inveniar in illo, inquit, non habens iustitiam meam quae ex lege est, sed eam quae
est per fidem Christi 16. Illi autem qui per iustitiam suam montes esse voluerunt, sicut Iudaei
quidam vel Pharisaei principes eorum, sic reprehenduntur: Ignorantes enim Dei iustitiam, et suam
volentes constituere, iustitiae Dei non sunt subiecti 17. Qui autem subiecti sunt, sic sunt alti, ut
humiles sint. Et quia magni sunt, montes dicuntur; quia vero subiecti sunt Deo, valles sunt: et quia
habent capacitatem pietatis, suscipiunt abundantiam pacis et inundationem transmittunt ad colles.
Modo tamen tu vide quos montes ames. Si vis amari a bonis montibus, noli spem ponere nec in
bonis montibus. Nam qualis mons erat Paulus? quando invenitur talis? (De magnitudine loquimur
hominum.) Tantae gratiae quisquam potest facile inveniri? Et tamen timebat ne passer ille in illo

891

