27. [v 27.] Et cum electo electus eris: et ab eo quem eligis, eligeris. Et cum perverso perversus eris:
et cum perverso videris perversus: quoniam dicunt. Non est recta via Domini 14: et ipsorum via non
est recta.
28. [v 28.] Quoniam tu populum humilem salvum facies. Hoc autem perversum videtur perversis,
quod confitentes peccata sua salvos facies. Et oculos superborum humilabis: ignorantes autem Dei
iustitiam, et suam volentes constituere 15, humilabis.
29. [v 29.] Quoniam tu illuminabis lucernam meam, Domine: quoniam non est lumen nostrum ex
nobis; sed tu illuminabis lucernam meam, Domine. Deus meus, illuminabis tenebras meas: nos
enim peccatis nostris tenebrae sumus; sed, Deus meus, illuminabis tenebras meas.

A Domino eruimur a malo.
30. [v 30.] Quoniam a te eruar a tentatione: quoniam non a me, sed a te eruar a tentatione. Et in
Deo meo transgrediar murum: et non in me, sed in Deo meo transgrediar murum, quem inter
homines et coelestem Ierusalem peccata erexerunt.
31. [v 31.] Deus meus, immaculata est via eius: Deus meus non venit in homines, nisi mundaverint
viam fidei qua veniat ad eos; quia immaculata est via eius. Eloquia Domini igne examinata: eloquia
Domini igne tribulationis probantur. Protector est omnium sperantium in se: et omnes qui non in
seipsis, sed in illo sperant, eadem tribulatione non consumuntur; spes enim sequitur fidem.
32. [v 32.] Quoniam quis Deus, praeter Dominum? cui servimus. Et quis Deus praeter Deum
nostrum? et quis Deus praeter Dominum, quem post bonam servitutem, tamquam haereditatem
speratam filii possidebimus?
33. [v 33.] Deus qui praecinxit me virtute: Deus qui me praecinxit ut fortis sim, ne diffluentes sinus
cupiditatis impediant opera et gressus meos. Et posuit immaculatam viam meam: et posuit
immaculatam viam caritatis, qua ad illum veniam, sicut immaculata est fidei, qua venit ad me.
34. [v 34.] Qui perfecit pedes meos tamquam cervi: qui perfecit amorem meum, ad transcendenda
spinosa et umbrosa implicamenta huius saeculi. Et super excelsa statuet me: et super coelestem
habitationem figet intentionem meam, ut implear in omnem plenitudinem Dei 16.
35. [v 35.] Qui docet manus meas ad praelium: qui docet me operari ad superandos inimicos, qui
nobis intercludere coelestia regna conantur. Et posuisti ut arcum aereum brachia mea: et posuisti
infatigabilem intentionem bonorum operum meorum.
36. [v 36.] Et dedisti mihi protectionem salutis meae, et dextera tua suscepit me: et favor gratiae
tuae suscepit me. Et disciplina tua me direxit in finem: et correptio tua me deviare non sinens
direxit, ut quidquid ago, in eum finem referam, quo cohaeretur tibi. Et disciplina tua ipsa me
docebit: et eadem correptio tua me docebit pervenire quo direxit.
37. [v 37.] Dilatasti gressus meos subter me: nec impedient carnales angustiae: quoniam latam
fecisti caritatem meam operantem hilariter, etiam de ipsis quae subter me sunt mortalibus rebus et
membris. Et non sunt infirmata vestigia mea: et non sunt infirmata, sive itinera mea, sive signa
quae impressi ad imitandum sequentibus.
38. [v 38.] Persequar inimicos meos, et comprehendam illos: persequar affectus carnales meos,
nec ab eis comprehendar; sed comprehendam illos, ut absumantur. Et non convertar donec
deficiant: et ab ista intentione non convertar ad quietem, donec deficiant qui obstrepunt mihi.
39. [v 39.] Confringam illos, nec poterunt stare: nec durabunt adversum me. Cadent subtus pedes
meos: deiectis illis, praeponam amores quibus ambulo in aeternum.
40. [v 40.] Et praecinxisti me virtute ad bellum: et constrinxisti fluentia desideria carnis meae
virtute, ne in tali pugna praepedirer. Supplantasti insurgentes in me subter me: decipi fecisti eos
qui me insequebantur, ut subter me fierent qui super me esse cupiebant.

50

