gaudentes, caritate ferventes 63. Hoc totum sonat his versibus: Confitemini Domino, et invocate
nomen eius, annuntiate in gentibus opera eius. Cantate ei, et psallite ei, narrate omnia mirabilia
eius. Laudamini in nomine sancto eius; laetetur cor quaerentium Dominum. Quaerite Dominum, et
confirmamini; quaerite faciem eius semper 64.
36. Deinde ad parvulorum corda nutrienda, ut roborentur in fide, de Patriarchis proponuntur
exempla et illorum fidei et promissionis Dei, ut imitando et sperando simus semen illorum, non de
sola gente Hebraeorum, sed quotquot istam gratiam suscipiunt in omni terra. Quod totum his
versibus continetur: Mementote mirabilium eius quae fecit, prodigia eius et iudicia oris eius. Semen
Abraham servi eius, filii Iacob electi eius. Ipse Dominus Deus noster, in omni terra iudicia eius.
Memor fuit in saeculum testamenti sui, verbi quod mandavit in mille generationes. Quod disposuit
ad Abraham, et iuramenti sui ad Isaac. Et statuit illud ipsi Iacob in praeceptum; et ipsi Israel in
testamentum aeternum, dicens: Tibi dabo terram Chanaam, funiculum haereditatis vestrae 65. Quae
omnia, pro modulo meo, quemadmodum accipienda essent, exposui.

Temporalia Dei dona nec spernenda nec pro summo bono aestimanda.
37. Hic occurrebat animo parvulae fidei: Si ergo Deus gratis est colendus, et testamenti aeterni
haereditas ipse a seipso requirendus; mortalem istam vitam quaerentium eum, et temporales
necessitates, an et ipsa suae misericordiae multiplicatione non deserit? Nam intente audite quid
praestiterit patribus nostris, vel in quibus fidei exempla constituit, vel qui ex illorum carne propagati
etiam fidem imitati sunt. Cum essent ipsi numero brevi, paucissimi et incolae in ea: id est, in terra
Chanaan. Et pertransierunt de gente in gentem, et de regno in populum alterum. Non reliquit
hominem nocere eis, et arguit pro eis reges. Nolite tangere christos meos, et in prophetis meis
nolite malignari 66.
38. Si autem quaeritis quomodo transierunt de gente in gentem, et de regno in populum alterum,
audite: Et vocavit famem super terram, omne firmamentum panis contrivit. Misit ante eos virum; in
servum venundatus est Ioseph. Humiliaverunt in compedibus pedes eius; ferrum pertransiit
animam eius, donec veniret verbum eius. Eloquium Domini ignivit eum: misit rex, et solvit eum;
princeps populorum, et dimisit eum. Constituit eum dominum domus suae, et principem omnis
possessionis suae. Ut erudiret principes eius sicut semetipsum, et seniores eius prudentiam
doceret. Et intravit Israel in Aegyptum, et Iacob accola fuit in terra Cham 67. Ecce quomodo
pertransierunt de gente in gentem, et de regno in populum alterum.
39. Et auxit populum suum vehementer, et firmavit eum super inimicos eius 68. Si autem scire
vultis quomodo eum firmaverit super inimicos eius, audite: Convertit cor eorum, ut odirent populum
eius, et dolum facerent in servos eius. Misit Moysen servum suum, Aaron quem elegit ipsum. Posuit
in eis verba signorum suorum, et prodigiorum in terra Cham. Misit tenebras, et obscuravit, et
exacerbaverunt sermones eius. Convertit aquas eorum in sanguinem, et occidit pisces eorum.
Dedit terram eorum ranas, in penetralibus regum ipsorum. Dixit, et venit cynomyia et sciniphes in
omnibus finibus eorum. Posuit pluvias eorum grandinem, ignem comburentem in terra ipsorum. Et
percussit vineas eorum et ficulneas eorum, et contrivit omne lignum finium eorum. Dixit, et venit
locusta et bruchus, cuius non erat numerus. Et comedit omne fenum in terra eorum, et comedit
omnem fructum terrae eorum. Et percussit omne primogenitum in terra eorum, primitias omnis
laboris eorum. Et eduxit eos in argento et auro, et non erat in tribubus eorum infirmus. Laetata est
Aegyptus in profectione eorum, quia incubuit timor eorum super eos 69. Ecce quomodo populum
suum firmavit super inimicos eius.

Deus in rebus adversis prosperisve gratis colendus.
40. Cum autem inimicis eorum ista mala iustitia eius inflixerit; quae ipsis largita sit etiam
temporalia misericordia eius, accipite: Expandit nubem in protectionem eorum, et ignem ut luceret
eis per noctem. Petierunt, et venit coturnix, et pane coeli saturavit eos. Disrupit petram, et
fluxerunt aquae; abierunt in sicco flumina. Quoniam memor fuit verbi sancti sui, quod habuit ad
Abraham puerum suum. Et eduxit populum suum in exsultatione, et electos suos in laetitia. Et dedit
illis regiones gentium, et labores populorum possederunt 70. Non ut propter ista eum colant, sed ut
ea quoque ad bonum aeternum referant atque convertant; id est: Ut custodiant iustificationes eius,
et legem eius requirant 71. Quaecumque igitur alia bona dat Deus, referenda sunt ad gratuitum
cultum eius: ipse autem cultus eius non est referendus ad alia bona, quae dat Deus; tunc enim erit
gratuitus. Ad quod certamen provocans hostis, ausus est dicere Deo: Numquid Iob gratis colit

745

