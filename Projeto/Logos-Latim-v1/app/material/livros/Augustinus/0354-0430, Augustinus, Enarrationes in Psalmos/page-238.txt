deesse posse, qui causa humanae gloriae paterentur? Si deessent huiusmodi homines, non diceret
Apostolus: Si tradidero corpus meum ut ardeam, caritatem autem non habeam, nihil mihi
prodest 26. Sciebat ergo esse posse quosdam qui hoc iactatione facerent, non dilectione. Ideo
obscurum est; Deus hoc solus videt, nos non possumus. Ipse solus potest iudicare, qui novit occulta
cordis. Quoniam propter te mortificamur tota die, deputati sumus velut oves occisionis. Iam dixi,
hinc etiam apostolum Paulum testimonium posuisse ad exhortandos martyres, ne deficerent in
tribulationibus pro nomine Christi susceptis.

Iudaei Christum viderunt mori, non crediderunt autem resurrexisse.
22. [v 23.] Exsurge, quare obdormis, Domine? Cui dicit? et quis dicit? Nonne magis dicetur ille
dormire, et halare, qui talia loquitur, Exsurge, quare dormis, Domine? Respondet tibi: Novi quid
dicam: scio quia non dormit qui custodit Israel 27: sed tamen martyres clamant: Exsurge, quare
obdormis, Domine? O Domine Iesu! occisus es, dormisti in passione, iam nobis resurrexisti.
Novimus enim quia nobis resurrexisti. Quare resurrexisti? Gentes quae nos persequuntur, mortuum
te putant, resurrexisse non credunt. Exsurge ergo et illis. Quare dormis, non nobis, sed illis? Si enim
iam te illi crederent resurrexisse, numquid eos qui in te crederent persequi poterant. Sed quare
persequuntur? Dele, occide nescio quos, qui crediderunt in te nescio quem male mortuum? Adhuc
eis dormis: exsurge ut intellegant quia resurrexisti, et quiescant. Denique factum est dum
moriuntur martyres, et ista dicunt, dormiunt, et excitant Christum vere mortuum dormitionibus
eorum; surrexit Christus quodammodo in gentibus, id est, creditus est resurrexisse: ita paulatim et
ipsi credendo conversi ad Christum, fecerunt numerum magnum, quem timerent persecutores, et
cessaverunt persecutiones. Unde? Quia resurrexit Christus in gentibus, qui illis ante non
credentibus dormiebat. Exsurge, et ne repellas usque in finem.
23. [v 24.] Quare faciem tuam avertis? quasi non adsis, quasi oblitus sis nostri. Oblivisceris inopiam
nostram, et tribulationem nostram.
24. [v 25.] Quoniam humilata est in pulvere anima nostra. Ubi humilata est? In pulvere, id est,
pulvis nos persequitur. Illi nos persequuntur, de quibus dixisti: Non sic impii, non sic; sed tamquam
pulvis quem proicit ventus a facie terrae 28. Humilata est in pulvere anima nostra; haesit in terra
venter noster. Poenam nimiae humilationis mihi videtur expressisse, qua quisque quando se
prosternit, haeret in terra venter eius. Quisquis enim ita humilatur ut genua figat, adhuc habet quo
humilietur: quisquis autem sic humilatur ut haereat in terra venter eius, ultra quo humilietur non
habet. Si enim ultra voluerit, iam non erit humilare, sed obruere. Hoc ergo forsitan dixerit: Nimium
humilati sumus in hoc pulvere, ultra quo humiliemur non habemus: iam pervenit usque ad
summum humilatio, veniat et miseratio.

Persecutionum tempore perde potius pecuniam, ne perdas iustitiam.
25. An forte, fratres, eos plangit Ecclesia voce ista, quibus illi qui persequebantur persuaserunt
impietatem: ut illi qui perdurarunt hoc dicant: Humilata est in pulvere anima nostra? Id est, inter
manus pulveris huius, inter manus impiorum et persequentium: Humilata est in pulvere anima
nostra, ad hoc ut te invocaremus, ut dares auxilium de tribulatione: venter autem noster haesit in
terra, id est, consensit impietati pulveris huius venter noster; hoc est enim dictum: Haesit. Si enim
cum diligis et ardes caritate, recte dicis Deo: Adhaesit anima mea post te 29; et: Mihi adhaerere Deo
bonum est 30: tunc autem adhaeres Deo, quando consentis Deo: non sine causa dictum est, de
ventre isto quod adhaesit in terra, nisi quia illi significantur, qui persecutionem non tolerantes,
consenserunt iniquis: sic enim haeserunt in terra. Sed quare dicti sunt venter, nisi quia carnales
sunt: ut os Ecclesiae in sanctis sit, in spiritalibus sit; venter Ecclesiae in carnalibus sit? Itaque os
Ecclesiae eminet; venter absconditus est, tamquam mollior et infirmior. Hoc significat quodam loco
Scriptura, ubi quidam dicit se accepisse librum; et liber ipse dulcis erat, inquit, in ore meo, et
amarus in ventre meo 31. Quid est hoc, nisi quia praecepta summa quae capiunt spiritales, non
capiunt carnales; et de quibus gaudent spiritales, contristantur carnales? Liber iste, fratres, quid
habet? Vende omnia quae habes, et da pauperibus. Quam dulcis in ore Ecclesiae! Ab omnibus
spiritalibus factum est. At vero carnali cuicumque dixeris: Fac hoc; facilius a te tristis recedit, sicut
ille dives a Domino 32, quam facit quod dictum est. Quare autem tristis recessit, nisi quia liber ille
dulcis est in ore, et in ventre amarus? Dedisti nescio quid auri et argenti; ventum est ad hunc
articulum, ut nisi perdas, forte aliquod peccatum committas, iniuriam forte ingeras Ecclesiae,
blasphemare cogaris: posito itaque in angustiis, aut damno pecuniae, aut damno iustitiae, dicitur
tibi: Perde potius pecuniam, ne perdas iustitiam: tu autem cui non dulcis est in ore iustitia, sed

238

