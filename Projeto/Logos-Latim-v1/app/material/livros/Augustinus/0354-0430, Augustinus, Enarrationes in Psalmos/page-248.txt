Ait enim: Aut in nomine Pauli baptizati estis 81? Delectaverunt te filiae regum in honore tuo. Tenete,
servate, in honore tuo. Hoc est habere vestem nuptialem, illius honorem, illius gloriam quaerere.
Intellegite etiam filias regum, civitates quae crediderunt in Christum, et a regibus conditae sunt: et
a domibus eburneis, divitibus, superbis, elatis. Filiae regum delectaverunt te in honore tuo: quia
non quaesierunt honorem patrum suorum, sed quaesierunt honorem tuum. Ostendatur mihi Romae
in honore tanto templum Romuli, in quanto ibi ostendo memoriam Petri. In Petro quis honoratur,
nisi ille defunctus pro nobis? Sumus enim Christiani, non Petriani. Etsi nati per fratrem defuncti,
tamen cognominati nomine defuncti. Per illum nati, sed illi nati. Ecce Roma, ecce Carthago, ecce
aliae et aliae civitates filiae regum sunt; et delectaverunt regem suum in honore ipsius; et ex
omnibus fit una quaedam regina.

Linguarum varietas multarum in unitate fidei concordat.
24. Quale carmen nuptiale? Ecce inter cantica hilaritatis plena, procedit et ipsa sponsa. Sponsus
enim veniebat, ipse describebatur, in illum erat omnis intentio nostra: procedat et ista. Astitit
regina a dextris tuis. Quae a sinistris, non regina. Stabit enim quaedam et a sinistris, cui dicetur:
Vade in ignem aeternum. A dextris autem stabit, cui dicetur: Venite, benedicti Patris mei, percipite
regnum quod vobis paratum est ab initio mundi 82. Astitit regina a dextris tuis, in vestitu deaurato,
circumamicta varietate. Vestitus reginae huius quis est? Et pretiosus est, et varius est: sacramenta
doctrinae in linguis omnibus variis. Alia lingua afra, alia syra, alia graeca, alia hebraea, alia illa et
illa: faciunt istae linguae varietatem vestis reginae huius. Quomodo autem omnis varietas vestis in
unitate concordat, sic et omnes linguae ad unam fidem. In veste varietas sit, scissura non sit. Ecce
varietatem intelleximus de diversitate linguarum et vestem intelleximus propter unitatem: in ipsa
autem varietate aurum quod est? Ipsa sapientia. Quaelibet sit varietas linguarum, unum aurum
praedicatur: non diversum aurum, sed varietas de auro. Eamdem quippe sapientiam, eamdem
doctrinam et disciplinam omnes linguae praedicant. Varietas in linguis, aurum in sententiis.

Si noverimus ubi sumus et ad illum corpus pertinere conemur, fide et spe uniti.
25. [v 11.] Alloquitur Propheta reginam istam (libenter enim illi cantat), et unumquemque nostrum;
si tamen noverimus ubi sumus, et ad illud corpus pertinere conemur, et fide et spe pertineamus
uniti in membris Christi. Nos enim alloquitur: Audi, filia, et vide. Alloquitur eam tamquam unus de
patribus, quia filiae regum sunt: etsi alloquatur propheta, etsi alloquatur apostolus, tamquam filiam
(sic enim dicimus, Patres nostri Prophetae, patres nostri Apostoli: si nos illos ut patres, illi nos ut
filios), et vox una paterna alloquitur unicam filiam. Audi, filia, et vide. Prius audi, postea vide.
Ventum est enim ad nos cum Evangelio, et praedicatum est nobis quod nondum videmus, et
audiendo credidimus, credendo videbimus; sicut dicit ipse sponsus apud Prophetam: Populus quem
non cognovi, servivit mihi; in obauditu auris obedivit mihi 83. Quid est, in obauditu auris? Quia non
vidit. Viderunt Iudaei, et crucifixerunt: non viderunt Gentes, et crediderunt. Veniat regina de
Gentibus in vestitu deaurato, circumamicta varietate: veniat ex Gentibus, veniat circumamicta
omnibus linguis, in unitate sapientiae; dicatur ei: Audi filia, et vide. Si non audieris, non videbis.
Audi ut mundes cor fide, sicut Apostolus ait in Actibus Apostolorum: Fide mundans corda eorum 84.
Ad hoc enim audimus quod credamus, antequam videamus, ut credendo cor mundemus, unde
videre possimus. Audi, ut credas, munda cor fide. Et cum cor mundavero, quid videbo? Beati mundo
corde, quia ipsi Deum videbunt 85. Audi, filia, et vide; et inclina aurem tuam. Parum est audi,
humiliter audi: Inclina aurem tuam. Et obliviscere populum tuum et domum patris tui. Erat populus
quidam, et domus patris quaedam, in qua nata es, populus Babyloniae, habens regem diabolum.
Undecumque venerunt Gentes, a patre diabolo venerunt: sed patri diabolo renuntiaverunt.
Obliviscere populum tuum et domum patris tui. Foedam te ille genuit, cum peccatricem fecit:
pulchram te iste regenerat qui iustificat impiam. Obliviscere populum tuum, et domum patris tui.
26. [v 12.] Quoniam concupivit rex speciem tuam. Quam speciem, nisi quam ipse fecit? Concupivit
speciem. Cuius speciem? Peccatricis, iniquae, impiae, qualis erat apud patrem diabolum, et apud
populum suum? Non, sed de qua dicitur: Quae est ista quae ascendit dealbata 86? Antea ergo non
erat alba, postea dealbata. Quia si fuerint peccata vestra sicut phoenicium, tamquam nivem
dealbabo 87. Concupivit rex speciem tuam. Quis rex? Quia ipse est Deus tuus. Iam vide si non debes
dimittere patrem tuum illum, et populum tuum illum, et venire ad regem istum, Deum tuum: Deus
tuus est, rex tuus est. Rex tuus, et ipse est sponsus tuus. Regi nubis Deo, ab illo dotata, ab illo
decorata, ab illo redempta, ab illo sanata. Quidquid habes unde illi placeas, ab illo habes.

Serviamus Deo membra Christi amando.
248

