Quid ergo dicemus? numquid iniquitas est apud Deum? Absit 38. Unde ergo: Appone iniquitatem
super iniquitatem? quomodo id intellecturi sumus? Adsit Dominus ut dicamus, et propter
fatigationem vestram breviter dicere valeamus. Iniquitas ipsorum erat, quia hominem iustum
occiderunt: addita est alia, quia Filium Dei crucifixerunt. Saevire ipsorum tamquam in hominem fuit:
sed si cognovissent, nunquam Dominum gloriae crucifixissent 39. Illi iniquitate sua tamquam
hominem occidere voluerunt: apposita est iniquitas super iniquitatem ipsorum, ut Filium Dei
crucifigerent. Quis hanc iniquitatem apposuit? Ille qui dixit: Forte reverebuntur Filium meum; ipsum
mittam 40. Solebant enim occidere missos ad se servos, exactores locationis atque mercedis. Misit
ipsum Filium, ut et ipsum occiderent. Apposuit iniquitatem super iniquitatem ipsorum. Et haec Deus
saeviendo fecit, an potius iuste retribuendo? Fiat enim illis, inquit, in retributionem, et in
scandalum. Meriti erant sic excaecari, ut Filium Dei non agnoscerent. Et hoc fecit Deus, apponens
iniquitatem super iniquitatem ipsorum; non vulnerando, sed non sanando. Quomodo enim auges
febrem, auges morbum, non morbum adhibendo, sed non succurrendo: sic quia tales fuerunt ut
curari non mererentur, in ipsa malitia quodammodo profecerunt, sicut dictum est: Mali autem et
facinorosi proficiunt in peius 41; et apposita est iniquitas super iniquitatem ipsorum. Et non intrent
in iustitia tua. Hoc planum est.

Quos contineat liber vitae.
13. [v 29.] Deleantur de libro viventium. Aliquando enim illic scripti erant? Fratres, non sic accipere
debemus, quoniam quemquam Deus scribat in libro vitae, et deleat illum. Si homo dixit: Quod
scripsi, scripsi, de titulo ubi scriptum erat: Rex Iudaeorum 42; Deus quemquam scribit et delet?
Praescius est; praedestinavit omnes ante constitutionem mundi regnaturos cum Filio suo in vita
aeterna 43. Hos conscripsit; ipsos continet liber vitae. Denique in Apocalypsi quid ait Spiritus Dei,
cum de pressuris ab Antichristo futuris loqueretur eadem Scriptura? Consentient illi, inquit, omnes
qui non sunt scripti in libro vitae 44 Proinde sine dubitatione non erunt consensuri qui scripti sunt.
Isti ergo quomodo inde delentur, ubi nunquam scripti sunt? Hoc dictum est secundum spem
ipsorum, quia ipsi se scriptos putabant. Quid est: Deleantur de libro vitae? Et ipsis constet non illos
ibi esse. Ex hac locutione dictum est in alio psalmo: Cadent a latere tuo mille, et dena millia a
dextris tuis 45; id est, multi scandalizabuntur, et ex eo numero qui se sperabant sessuros tecum, et
ex eo numero qui se sperabant staturos ad dexteram tuam, separati ab haedis sinistris 46: non quia
cum ibi steterit aliquis, postea cadet, aut cum sederit cum illo quisquam, abicietur; sed quia multi
casuri erant in scandalum, qui iam ibi se esse putabant; id est, multi qui se sperabant sessuros
tecum, multi qui se speraverant staturos ad dexteram, ipsi casuri sunt. Sic ergo et hic illi qui se
sperabant tamquam merito iustitiae suae in libro scriptos Dei, quibus dicitur: Scrutamini Scripturas,
in quibus putatis vos vitam aeternam habere 47: cum perducta fuerit damnatio eorum etiam ad
cognitionem eorum, delebuntur de libro viventium, id est, non ibi se esse cognoscent. Nam versus
qui sequitur, exponit quod dictum est: Et cum iustis non scribantur. Dixi ergo: Deleantur, secundum
spem eorum; secundum autem aequitatem tuam quid dico? Non scribantur.

Si christiani sumus, pauperes debemus esse et dolentes.
14. [v 30.] Pauper et dolens ego sum. Quare hoc? An ut agnosceremus quod per amaritudinem
animi maledicit pauper iste? Multa enim dixit quae illis eveniant. Et quasi ei diceremus: Utquid
talia? noli tantum; respondet: Pauper et dolens ego sum. Perduxerunt me ad egestatem, ad istum
dolorem deposuerunt; ideo ista dico. Non est tamen stomachatio maledicentis, sed praedictio
prophetantis. Nam de paupertate sua et dolore suo quaedam quae posterius dicit, commendaturus
est nobis, ut discamus esse pauperes et dolentes. Beati enim pauperes, quoniam ipsorum est
regnum coelorum; et: Beati qui lugent, quoniam ipsi consolabuntur 48. Hoc ergo ipse prius iam nobis
ostendit; et ideo: Pauper et dolens ego sum. Totum corpus eius hoc dicit. Corpus Christi in hac terra
pauper est et dolens. Sed sint divites Christiani. Prorsus si Christiani sunt, pauperes sunt; in
comparatione divitiarum coelestium quas sperant, omne aurum suum arenam deputant. Pauper et
dolens ego sum.

Quae Christianorum divitiae et victimae Deo sacrandae.
15. [v 31.] Et salus vultus tui, Deus, suscepit me. Numquid desertus est pauper iste? Quando tu
dignaris pannosum pauperem applicare ad mensam tuam? Porro autem pauperem istum salus
vultus Dei suscepit; in vultu suo abscondit eius egestatem. De illo quippe dictum est: Abscondes
eos in abscondito vultus tui 49. In illo autem vultu quae sint divitiae vultis nosse? Divitiae istae hoc
tibi praestant, ut quod vis, quando vis, prandeas; illae vero, ut nunquam esurias. Pauper et dolens

446

