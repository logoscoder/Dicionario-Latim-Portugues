iniustum; ipsa est qua discernimus verum a falso; ipsa est quae vocatur intellectus, quo intellectu
carent bestiae; quem intellectum quisquis in se neglegit, et postponit caeteris, et ita abicit quasi
non habeat, audit ex psalmo: Nolite esse sicut equus et mulus, quibus non est intellectus 17.
Intellectus ergo noster alloquitur animam nostram. Ista in tribulationibus marcida est, fessa in
angoribus, contracta in tentationibus, aegra in laboribus. Erigit eam mens desuper capiens
veritatem, et dicit Utquid tristis es, anima mea, et utquid conturbas me?

Ille sit sanitas in te qui suscepit vulnera propter te.
7. Videte si non est ista allocutio in illo conflictu Apostoli, in se praefigurantis quosdam, et forte
nos, et dicentis: Condelector legi Dei secundum interiorem hominem, video autem aliam legem in
membris meis, id est motus quosdam carnales: et in quadam lucta et quasi desperatione, invocat
gratiam Dei: Miser ego homo, quis me liberabit de corpore mortis huius? Gratia Dei per Iesum
Christum Dominum nostrum 18. Tales ita pugnantes etiam ipse Dominus in se praefigurare dignatus
est, cum ait: Tristis est anima mea usque ad mortem 19. Ille enim noverat ad quod venerat. Ille
passionem pavebat qui dixerat: Potestatem habeo ponendi animam meam, et potestatem habeo
iterum sumendi eam; nemo tollit illam a me, sed ego ipse pono eam a me, et iterum sumo eam 20?
Sed: Tristis est anima mea usque ad mortem, qui dixit, quaedam membra sua in se figuravit.
Plerumque enim iam mens bene credit et bene novit futurum hominem secundum fidem suam in
gremio Abrahae: credit hoc, et tamen cum venerit aliquis articulus mortis, turbatur ex familiaritate
quadam saeculi huius; erigit auditum in illam vocem Dei internam, audit rationabile carmen
intrinsecus. Ita enim desuper in silentio sonat quiddam, non auribus, sed mentibus; ut quicumque
audit illud melos, taedio afficiatur ad strepitum corporalem, et tota ista vita humana tumultus ei
quidam sit, impediens auditum superni cuiusdam soni nimium delectabilis, et incomparabilis, et
ineffabilis. Et revera cum ita contingit ex aliqua perturbatione, vim patitur homo, alloquens animam
suam: Utquid tristis es, anima mea, et utquid conturbas me? An forte ideo quia difficile purgata vita
invenitur, cum ille iudicat qui novit ad purum et liquidum iudicare? Quia etsi probabilis iam vita est
inter homines, ita ut homines quid iam reprehendant iuste non habeant: procedit examen ab illius
oculis, procedit regula exaequans non fallaciter, et invenit in homine quaedam quae reprehendat
Deus, quae homines reprehendenda non videbant, nec ille ipse intus qui iudicandus est. Haec
timens anima forte conturbatur: alloquitur eam mens, quasi dicens: Quid times de peccatis, quia
non potes omnia devitare? Spera in Dominum, quoniam confitebor illi. Quaedam sanat praesens
allocutio, reliqua purgat fidelis confessio. Plane time, si iustum te dicis; si non habes illam vocem ex
alio psalmo: Ne intres in iudicium cum servo tuo. Quare: Ne intres in iudicium cum servo tuo?
Misericordia tua mihi opus est. Nam si iudicium exhibueris sine misericordia, quo ibo? Si iniquitates
observaveris Domine, Domine, quis sustinebit? 21 Ne intres in iudicium cum servo tuo, quia non
iustificabitur in conspectu tuo omnis vivens 22. Ergo si non iustificabitur in conspectu tuo omnis
vivens, quia quicumque hic vivit, quantumlibet iuste vivat, vae illi si cum illo in iudicium intraverit
Deus. Nam ex alio propheta arrogantes et superbos identidem sic obiurgat: Utquid vultis mecum
iudicio contendere? Omnes dereliquistis me, dicit Dominus 23. Noli ergo iudicio contendere: da
operam esse iustus; et quantumcumque fueris, confitere te peccatorem; semper spera
misericordiam: et in ista humili confessione securus alloquere turbantem te, et tumultuantem
adversus te animam tuam. Utquid tristis es, anima mea, et utquid conturbas me? Forte in te
volebas sperare: Spera in Dominum, noli in te. Quid enim es in te? quid es de te? Ille sit sanitas in
te, qui suscepit vulnera propter te. Spera, inquit, in Dominum, quoniam confitebor illi. Quid illi
confiteberis? Salutare vultus mei, Deus meus. Tu es salutare vultus mei, tu sanabis me. Aeger ad te
loquor: agnosco medicum, non me iacto sanum. Quid est, agnosco medicum, non me iacto sanum?
Quod in alio psalmo dicitur: Ego dixi, Domine, miserere mei, sana animam meam, quoniam peccavi
tibi 24.

Animo ilari ac prompto caritas est facienda.
8. Haec vox, fratres, tuta est: sed vigilate in operibus bonis. Tangite psalterium, obediendo
praeceptis: tangite citharam, tolerando passiones. Frange esurienti panem tuum 25, audisti ab Isaia:
noli ieiunium putare sufficere. Ieiunium te castigat, non alterum reficit. Fructuosae erunt angustiae
tuae, si alteri praestiteris latitudinem. Ecce fraudasti animam tuam: cui dabis quod tibi abstulisti?
ubi pones quod tibi denegasti? Quam multos pauperes saginare potest intermissum hodie prandium
nostrum! Ita ieiuna, ut alio manducante prandisse te gaudeas, propter orationes, ut exaudiaris. Ibi
enim ait: Adhuc loquente te dicam: Ecce adsum; si fregeris ex animo esurienti panem 26: quia
plerumque fit a tristibus et a murmurantibus, ut careant taedio interpellantis, non ut reficiant
viscera indigentis: Hilarem autem datorem diligit Deus 27. Si panem dederis tristis, et panem et
meritum perdidisti. Ergo ex animo fac: ut ille qui intus videt adhuc loquente te, dicat: Ecce adsum.

232

