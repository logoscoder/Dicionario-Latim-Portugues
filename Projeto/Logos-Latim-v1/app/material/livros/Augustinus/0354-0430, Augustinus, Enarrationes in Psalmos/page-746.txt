Deum? 72 Porro si in servum venundatus Ioseph, et humiliatus, et exaltatus, locum fecit ad
temporalia bona populo Dei, ut firmaretur super inimicos eius; quanto magis Iesus venundatus et
humiliatus a fratribus suis secundum carnem, et exaltatus in coelis, locum facit ad aeterna bona
populo Dei, triumphanti de diabolo et angelis eius? Audi ergo, semen Abrahae, non de carne
glorians, sed imitans fidem; audite, servi Dei, et electi Dei, promissionem habentes vitae praesentis
et futurae 73. Si tentationes durae sunt in hoc saeculo, Ioseph in carcere, Iesum in cruce cogitate. Si
rerum temporalium prosperitas adiacet, non propter ipsam Deo, sed ipsa utimini propter Deum: nec
eum existimetis propter vitae huius necessaria coli a cultoribus suis, quae donat et
blasphematoribus suis; sed quaerite primum regnum Dei et iustitiam eius, et haec omnia
apponentur vobis 74.

130 IN PSALMUM 105
ENARRATIO

De psalmorum titulis disseritur.
1. Psalmus centesimus quintus etiam ipse praenotatur: Alleluia: et hoc dupliciter. Sed quidam
dicunt unum Alleluia pertinere ad finem psalmi superioris, alterum ad huius principium. Et hoc
asserunt quod omnes Alleluiatici psalmi habeant in fine Alleluia, non omnes in capite: unde
quicumque psalmus non habet in fine Alleluia, nec in capite volunt eum habere; quod autem in eius
capite videtur esse, ad finem superioris pertinere. Sed nos quousque nobis aliquibus certis
documentis id verum esse persuadeant, multorum consuetudinem sequimur, qui ubicumque legunt
Alleluia, eidem psalmo attribuunt, in cuius hoc capite inveniunt. Paucissimi enim codices sunt (quod
quidem in nullo graecorum reperi, quos inspicere potui), qui habeant Alleluia in fine centesimi et
quinquagesimi psalmi; post quem iam nullus est qui ad eumdem canonem pertinet. Sed neque hoc
posset praescribere consuetudini, etiamsi omnes codices id haberent. Fieri enim potuit ut aliqua
ratione laudationis Dei totus Psalmorum liber, qui libris quinque constare perhibetur (nam ubi
scriptum est: Fiat, fiat, ibi fines librorum esse dicunt), post omnia quae cantata sunt, ultimo Alleluia
clauderetur: nec propter finem centesimi et quinquagesimi psalmi necesse esse video, ut omnes
Alleluiatici psalmi in fine habeant Alleluia. Cum vero in capite psalmi geminatur Alleluia, cur
Dominus aliquando semel, aliquando bis dicit Amen, et eo modo non possit aliquando semel,
aliquando bis Alleluia dici, nescio: praesertim quia post numeri notam, quo psalmus inscribitur
quotus sit, veluti iste centesimus quintus, utrumque Alleluia positum est. Debuit autem unum poni
ante ipsum numerum, si ad finem pertinet superioris; et post numerum Psalmi scribi alterum
Alleluia, quod ad Psalmum ipsius numeri pertinet. Sed fortasse et in hoc imperita praevaluit
consuetudo, et aliquid afferri potest, quod adhuc ignoramus, unde nos magis docere debeat
iudicium veritatis, quam praeiudicium consuetudinis. Nunc tamen antequam hoc perdiscamus,
ubicumque post numerum psalmi, sive semel, sive bis conscriptum invenimus Alleluia, secundum
celeberrimam Ecclesiae consuetudinem, ei psalmo tribuimus, qui eodem numero praenotatur;
confitentes nos arcana omnium titulorum qui sunt in Psalmis, et ordinis eorumdem Psalmorum, et
magna esse credere, et nondum, sicut volumus, penetrare potuisse.

Nulla peccatorum confessio utilis ubi Deus non laudatur.
2. Video autem istos duos centesimum quartum et centesimum quintum ita inter se coniunctos, ut
in uno eorum, qui praecedit, commendetur populus Dei in electis eius, de quibus nulla querela fit,
quos ego arbitror ibi fuisse in quibus beneplacitum est Deo 1: in isto autem qui sequitur, eos
commemoratos qui in eodem populo amaricaverunt; nec tamen etiam ipsis Dei misericordiam
defuisse. Dicuntur autem ista ex eorum persona qui veniam conversi precantur; et exempla
commemorantur illorum in quos etiam peccatores dives apparuit misericordia Dei. Incipit ergo
etiam iste psalmus sicut ille: Confitemini Domino. Sed ibi sequitur: Et invocate nomen eius 2; hic
autem: Quoniam bonus, quoniam in saeculum misericordia eius. Quapropter potest hic quidem
intellegi etiam confessio peccatorum; nam et post paucos versus sequitur: Peccavimus cum
patribus nostris, iniuste egimus, iniquitatem fecimus 3: sed in eo quod dicit: Quoniam bonus,
quoniam in saeculum misericordia eius laus utique Dei est, atque in eius laude confessio.
Quamquam etiam cum sua quisque confitetur peccata, cum Dei laude confiteri debet; nec aliter pia
est confessio peccatorum nisi non desperans, et poscens misericordiam Dei. Habet ergo eius
laudem, sive etiam in verbis, cum eum bonum et misericordem dicit; sive in solo affectu, cum hoc
credit. Nam et ille publicanus, cuius sola illa verba commemorata sunt: Domine, propitius esto mihi
peccatori 4, etsi non dixit: Quoniam bonus et misericors es, vel aliquid huiusmodi; non tamen illud

746

