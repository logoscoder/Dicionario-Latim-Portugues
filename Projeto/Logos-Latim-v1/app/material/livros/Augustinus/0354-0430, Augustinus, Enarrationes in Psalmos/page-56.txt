sanctus, foenum carnis consumpturus, aurum cocturus et purgaturus; sicut ignis venit, et ideo
sequitur, Et non est qui se abscondat a calore eius.
8. [v 8.] Lex Domini immaculata convertens animas. Hoc est Spiritus sanctus. Testimonium Domini
fidele, sapientiam praestans parvulis: non superbis. Hoc est Spiritus sanctus.
9. [v 9.] Iustitiae Domini rectae: non terrentes, sed laetificantes corda. Hoc est Spiritus sanctus.
Praeceptum Domini lucidum, illuminans oculos, non hebetans: non carnis oculos, sed cordis; non
exterioris hominis, sed interioris. Hoc est Spiritus sanctus.
10. [v 10.] Timor Domini: non servilis, sed castus; gratis amans, non puniri timens ab eo quem
tremit, sed separari ab eo quem diligit. Iste est timor castus, non quem consummata caritas foras
mittit 24; sed permanens in saeculum saeculi. Hic est Spiritus sanctus; id est, hunc donat, hunc
confert, hunc inserit Spiritus sanctus. Iudicia Domini vera, iustificata in idipsum: non ad rixas
divisionis, sed ad congregationem unitatis; hoc est enim, in idipsum. Hoc est Spiritus sanctus. Ideo
linguis omnium loqui fecit, in quos primo venit; quia linguas omnium gentium in unitatem se
congregaturum esse nuntiavit. Quod tunc faciebat unus homo accepto Spiritu sancto, ut unus homo
linguis omnium loqueretur; hoc modo ipsa unitas facit, linguis omnibus loquitur. Et modo unus
homo in omnibus gentibus linguis omnibus loquitur, unus homo caput et corpus, unus homo
Christus et Ecclesia, vir perfectus, ille sponsus, illa sponsa: sed erunt, inquit, duo in carne una 25.
Iudicia Dei vera iustificata in idipsum: propter unitatem.
11. [v 11.] Desiderabilia super aurum et lapidem pretiosum multum: aut multum aurum, aut
multum pretiosum, aut multum desiderabilia; tamen multum, haeretico parum. Non nobiscum
amant idipsum, et nobiscum confitentur Christum. Ipsum quem mecum confiteris Christum, ipsum
ama mecum. Et qui idipsum non vult, recusat, recalcitrat, respuit: non illi est desiderabile hoc super
aurum et lapidem pretiosum multum. Audi aliud: Et dulciora, inquit, super mel et favum. Sed hoc
adversum est erranti: mel amarum est febrienti, dulce tamen et acceptabile sanato, quia carum est
sanitati. Desiderabilia super aurum et lapidem pretiosum multum, et dulciora super mel et favum.
12. [v 12.] Nam et servus tuus custodit ea: quam dulcia ista sunt, custodiendo probat servus tuus,
non loquendo. Custodit ea servus tuus, quia et nunc dulcia sunt, et in posterum salubria sunt; nam
in custodiendo ea retributio multa: sed amans animositatem suam, nec videt hunc splendorem
haereticus, nec sentit dulcedinem.

Duo genera delictorum.
13. [vv 13.14.] Delicta enim quis intellegit? Pater, ignosce illis, quia nesciunt quid faciunt 26. Ideo,
inquit. iste est servus qui custodit hanc dulcedinem, suavitatem caritatis, amorem unitatis. Ego,
inquit, ipse qui custodio, rogo te, quoniam delicta quis intellegit? ne mihi ut homini quaedam
subrepant, et quibusdam ut homo praeoccuper, Ab occultis meis munda me, Domine. Hoc ergo
cantavimus, ecce ad hoc loquendo pervenimus. Dicamus, et cum intellectu cantemus, et cantando
oremus, et orando impetremus: dicamus, Ab occultis meis munda me, Domine. Quis enim delicta
intellegit? Si videntur tenebrae, intelleguntur delicta. Denique quando nos delicti poenitet, in luce
sumus. Nam quando quisque ipso delicto involutus est, quasi obtenebratis opertisque oculis non
videt delictum: quia si tibi legatur et carnis oculus, nec aliud vides, nec hoc unde tegitur vides. Ergo
Deo dicamus, qui novit videre quod purget, novit inspicere quod sanet; illi dicamus: Ab occultis
meis munda me, Domine; et ab alienis parce servo tuo. Delicta, inquit, mea inquinant me, delicta
aliena affligunt me: ab his munda me, ab illis parce. Tolle mihi ex corde malam cogitationem,
repelle a me malum suasorem: hoc est. Ab occultis meis munda me, et ab alienis parce servo tuo.
Nam ista duo genera delictorum, propria simul et aliena, etiam primitus in exordio claruerunt:
diabolus suo delicto cecidit, Adam alieno deiecit. Hic ipse Dei servus custodiens iudicia Dei, in
quibus retributio multa, et in alio psalmo sic orat: Non veniat mihi pes superbiae, et manus
peccatorum non moveant me 27. Non veniat, inquit, mihi pes superbiae, hoc est, Ab occultis meis
munda me, Domine; et manus peccatorum non moveant me, hoc est, Ab alienis parce servo tuo.

De servitute peccati.
14. Si mei non fuerint dominata: occulta mea et delicta aliena. Tunc immaculatus ero: hoc non suis
viribus audet, sed Dominum deprecatur ut impleat, cui dicitur in psalmo: Itinera mea dirige
secundum verbum tuum, et non dominetur mihi omnis iniquitas 28. Noli timere, si christianus es,

56

