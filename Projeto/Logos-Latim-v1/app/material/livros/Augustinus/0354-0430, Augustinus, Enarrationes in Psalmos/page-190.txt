caput eius, et iniquitas eius in verticem eius descendit
me.

26

. Sicut fascis gravis gravatae sunt super

9. [v 6.] Computruerunt et putuerunt livores mei. Iam qui livores habet, non est sanus. Adde quia
ipsi livores computruerunt et putuerunt. Unde putuerunt? Quia computruerunt. Iam quomodo hoc
explicetur in vita humana quis hoc non novit? Habeat aliquis sanum olfactum animae, sentit
quomodo puteant peccata. Cui putori peccatorum contrarius erat odor ille, de quo dicit Apostolus:
Christi bonus odor sumus Deo, in omni loco, iis qui salvi fiunt 27. Sed unde, nisi de spe? Unde, nisi
de recordatione sabbati? Aliud enim plangimus in hac vita, aliud praesumimus in illa vita. Quod
plangitur, putet: quod praesumitur, fragrat. Ergo nisi esset ille talis odor qui nos invitaret, nunquam
sabbatum recordaremur. Sed quia habemus per Spiritum ipsum odorem, ut dicamus sponso nostro:
Post odorem unguentorum tuorum curremus 28; avertimus a putoribus nostris olfactum, et
convertentes nos ad ipsum aliquantum respiramus. Sed nisi ad nos oleant et mala nostra, nunquam
istis gemitibus confitemur: Computruerunt et putuerunt livores mei. Unde? A facie insipientiae
meae. Unde dixit superius: A facie peccatorum meorum: inde nunc: A facie insipientiae meae.

Si fueris humilis, erigeris.
10. [v 7.] Miseriis afflictus sum, et curvatus sum usque in finem. Unde curvatus est? Quia elatus
erat. Si fueris humilis, erigeris; si fueris elatus, curvaberis: non enim deerit Deo pondus unde te
curvet. Illud erit pondus, fascis peccatorum tuorum: hoc replicabitur in caput tuum, et curvaberis.
Quid est autem curvari? Non se posse erigere. Talem invenit Dominus mulierem per decem et octo
annos curvam: non se poterat erigere 29. Tales sunt qui in terra cor habent. At vero, quia invenit
mulier illa Dominum, et sanavit eam, habeat sursum cor. In quantum tamen curvatur, adhuc gemit.
Curvatur enim ille qui dicit: Corpus enim quod corrumpitur, aggravat animam, et deprimit terrena
inhabitatio sensum multa cogitantem 30. In his gemat, ut illud accipiat, recordetur sabbatum, ut ad
sabbatum pervenire mereatur. Quod enim celebrabant Iudaei, signum erat. Cuius rei signum?
Quam iste recordatur, qui dicit: Miseriis afflictus sum, et curvatus sum usque in finem. Quid est,
usque in finem? Usque in mortem. Tota die contristatus ambulabam. Tota die, sine intermissione.
Hoc dicit tota die, tota vita. Sed ex quo cognovit? Ex quo sabbatum recordari coepit. Quamdiu enim
recordatur quod nondum habet, non vis ut contristatus incedat? Tota die contristatus ambulabam.

Diligentibus Deum visio veritatis promittitur.
11. [v 8.] Quoniam anima mea completa est illusionibus, et non est sanitas in carne mea. Ubi ergo
est totus homo, anima et caro est. Anima completa est illusionibus, caro sanitatem non habet: quid
remanet unde sit laetitia? Nonne oportet ut contristetur? Tota die contristatus ambulabam. Tristitia
nobis sit, donec et anima nostra exuatur illusionibus, et corpus nostrum induatur sanitate. Illa est
enim vera sanitas, quae est immortalitas. Quantae sint autem illusiones animae, si voluero dicere,
tempus quando sufficit? Cuius enim anima ista non patitur? Breve est quod admoneo, quomodo
anima nostra completa est illusionibus. A facie ipsarum illusionum, aliquando vix orare permittimur.
De corporibus cogitare non novimus nisi imagines; et saepe irruunt quas non quaerimus, et
volumus ex hac in hanc ire, et ab illa in illam transire; et aliquando vis redire ad id quod cogitabas,
et dimittere unde cogitas, et aliud tibi occurrit: vis recordari quod oblitus eras; et non tibi venit in
mentem, et venit potius aliud quod nolebas. Ubi erat quod oblitus eras? Nam quare postea venit in
mentem, cum iam non quaereretur? Cum autem quaereretur, occurrerunt pro illo innumerabilia
quae non quaerebantur. Rem dixi brevem, fratres: aspersi nescio quid vobis, quo accepto caetera
vos ipsi cogitantes, inveniatis quid sit plangere illusiones animae nostrae. Accepit ergo poenam
illusionis, amisit veritatem. Sicut enim poena est animae illusio, sic praemium animae veritas. Sed
in his illusionibus constituti cum essemus, venit ad nos veritas, et invenit nos coopertos illusionibus,
suscepit carnem nostram, vel potius a nobis, id est a genere humano. Apparuit oculis carnis, ut per
fidem sanaret eos quibus veritatem fuerat monstraturus: ut sanato oculo veritas patesceret. Ipse
enim est veritas, quam nobis promisit, cum caro eius videretur, ut fides inchoaretur, cuius
praemium veritas esset. Non enim se ipse Christus demonstravit in terra, sed demonstravit carnem
suam. Nam si seipsum demonstraret, viderent illum Iudaei et cognoscerent: sed si cognovissent,
nunquam Dominum gloriae crucifixissent 31. Sed forte discipuli viderunt, quando illi dicebant:
Ostende nobis Patrem, et sufficit nobis 32. Et ille ut ab eis se non visum esse monstraret, subiecit:
Tanto tempore vobiscum sum, et non cognovistis me? Philippe, qui me videt, videt et Patrem 33. Si
ergo Christum videbant, quomodo adhuc Patrem quaerebant? Si enim viderent Christum, viderent
et Patrem. Nondum itaque Christum videbant, qui Patrem sibi ostendi cupiebant. Audi quia nondum
videbant: In praemio illud promisit alio loco, dicens: Qui diligit me, mandata mea custodit: et qui
diligit me, diligetur a Patre meo, et ego diligam eum. Et tamquam diceretur ei: Quid illi dabis,

190

