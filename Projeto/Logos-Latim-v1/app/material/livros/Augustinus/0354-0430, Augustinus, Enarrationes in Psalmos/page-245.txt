Dei voluntas aequalis est, tua curva; dirige ad illam te, ne illam velis curvare ad
te.
17. [v 7.] Sedes tua, Deus, in saecula saeculorum. Quia benedixit te Deus in aeternum, propter
gratiam diffusam in labiis tuis. Erat autem sedes regni iudaici temporalis, pertinens ad eos qui sub
Lege erant, non ad eos qui sub Gratia erant: venit ille ut liberaret eos qui sub Lege erant, et sub
Gratia constitueret. Sedes eius in saecula saeculorum. Quare? Quia sedes illa prima regni
temporalis fuit. Unde nunc sedes in saecula saeculorum? Quia Dei. Sedes tua, Deus, in saecula
saeculorum. O aeternitatis divinitas! Non enim posset Deus sedem habere temporalem. Sedes tua,
Deus, in saecula saeculorum. Virga directionis, virga regni tui. Directionis virga est, quae dirigit
homines. Curvi erant, distorti erant: sibi regnare cupiebant, se amabant, facta sua mala diligebant;
non voluntatem suam Deo subdebant, sed voluntatem Dei ad suas concupiscentias flectere
volebant. Irascitur enim peccator et iniquus plerumque Deo, quia non pluit; et non vult sibi Deum
irasci, quia fluit. Et ad hoc propemodum sedent quotidie homines, ut disputent contra Deum: Hoc
facere debuit, hoc non bene fecit. Tu videlicet vides quid facias, ille nescit? Distortus tu es, ille
rectus est. Distortum ad rectum quando coniungis? Collineari non potest. Tamquam si in pavimento
aequali ponas lignum curvum; non adiungitur, non cohaeret, non coaptatur pavimento:
pavimentum ubique aequale est; sed illud curvum est, non coaptatur aequali. Ergo Dei voluntas
aequalis est, tua curva est: propterea tibi curva videtur illa, quia tu illi coaptari non potes: dirige ad
illam te, ne illam velis curvare ad te; quia non potes, frustra conaris: illa semper directa est. Vis illi
haerere? Corrigere. Erit virga ipsius qui te regit, virga directionis. Inde et rex a regendo dicitur. Non
autem regit qui non corrigit. Ad hoc est rex noster rectorum rex. Quomodo et sacerdos a
sanctificando nos, ita et rex a regendo nos. Sed quid ait alio loco? Cum sancto sanctus eris, et cum
viro innocente innocens eris, et cum electo electus eris, et cum perverso perversus eris 51: non quia
perversus Deus, sed quia perversi perversum eum putant. Placet tibi bonum, bonus est Deus:
displicet tibi, quasi pravus est Deus. Curvus est ad te Deus, tua curvatura facit hoc: nam illius
rectitudo semper manet. Audi in alio psalmo: Quam bonus Deus Israel rectis corde! 52

Eris Deo amicus, si odisti quod odit, et amabis quod amat.
18. [v 8.] Virga directionis, virga regni tui. Dilexisti iustitiam, et odisti iniquitatem. Vide virgam
directionis: Dilexisti iustitiam, et odisti iniquitatem. Accede ad istam virgam, sit tibi rex Christus:
regat te virga ista, ne frangat te. Virga enim ferrea est illa, inflexibilis. Et quid dictum est? Reges
eos in virga ferrea, et tamquam vas figuli conteres eos 53. Alios regit, alios conterit: regit spiritales,
conterit carnales. Ergo accede ad istam virgam. Quid in ea times? Haec est tota virga: Dilexisti
iustitiam, et odisti iniquitatem. Quid times? Sed forte iniquus eras: audis enim regem tuum, quia
odit iniquitatem, et times. Est quod facias. Quid odit? Iniquitatem: numquid te? Sed in te est
iniquitas? Odit illam Deus, oderis et tu: ut unam rem ambo oderitis. Eris enim Deo amicus, si odisti
quod odit. Ita et amabis quod amat. Displiceat in teipso tibi iniquitas tua, et placeat tibi creatura
ipsius. Homo enim es iniquus. Duo dixi nomina; duo nomina, homo et iniquus: in istis duobus
nominibus unum est naturae, alterum culpae; unum tibi Deus fecit, alterum tu fecisti: ama quod
Deus fecit, oderis quod tu fecisti, quia et ipse hoc odit. Vide quomodo iam illi incipias coniungi, cum
odisti quod odit. Peccatum puniturus est, quia virga directionis est virga regni ipsius. Sed non
puniat peccatum? Sed non potest. Puniendum est peccatum: si puniendum non esset, nec
peccatum esset. Praeveni illum: non vis ut ipse puniat, tu puni. Ideo enim adhuc ipse parcit, differt,
tenet manum, arcum intendit, hoc est minas. Clamaret tantum feriturum se, si vellet ferire? Differt
ergo manum a peccatis tuis: tu noli differre. Converte te ad punienda peccata tua, quia impunita
esse peccata non possunt. Puniendum ergo erit, aut a te, aut ab ipso: tu agnosce, ut ille ignoscat.
Attende exemplum in illo psalmo poenitentiae: Averte faciem tuam a peccatis meis 54. Numquid
dixit: A me? Alio enim loco aperte dicit: Ne avertas faciem tuam a me 55. Ergo: Averte faciem tuam
a peccatis meis: nolo videas peccata mea. Quia videre Dei, animadvertere est. Ideo et iudex quod
punit, animadvertere dicitur, id est, animum illuc advertere; intendere utique ad puniendum, quia
iudex est. Sic est et iudex Deus. Averte faciem tuam a peccatis meis. Tu ab ipsis faciem noli
avertere, si vis ut Deus ab ipsis avertat faciem suam. Vide quomodo hoc offert Deo in ipso psalmo:
Facinus meum ego, inquit, agnosco, et peccatum meum ante me est semper 56. Hoc non vult esse
ante Deum, quod vult esse ante se. Virga directionis, virga regni tui. Nemo sibi multum de
misericordia Dei blandiatur; virga directionis est. Numquid dicimus, non esse misericordem Deum?
Quid misericordius eo, qui parcit tantum peccatoribus, eo qui in omnibus conversis ad se non curat
praeterita? Sic eum dilige misericordem, ut velis esse veracem: non enim misericordia potest illi
auferre iustitiam, neque iustitia misericordiam. Interim quamdiu ille differt, tu noli differre: quoniam
virga directionis, virga regni ipsius.

245

