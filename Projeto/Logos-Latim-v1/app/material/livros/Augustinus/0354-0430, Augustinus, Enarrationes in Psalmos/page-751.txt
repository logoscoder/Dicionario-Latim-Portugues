21. [v 23.] Et dixit ut disperderet eos. Quia obliti sunt eum qui salvos fecit eos, faciens magnalia, et
fecerunt et adoraverunt sculptile, hoc utique tam immani scelere et incredibili impietate, digni
fuerant qui perirent. Dixit ergo ut disperderet eos; si non Moyses electus eius stetisset in
confractione in conspectu eius. Non ita dixit stetisse in confractione, quasi ut frangeret iram Dei;
sed in confractione, id est, in plaga qua erant illi feriendi: id est, nisi obiecisset seipsum pro eis,
dicens: Si dimittis illis peccatum, dimitte; sin autem, dele me de libro tuo 40. Ubi demonstratum est
intercessio sanctorum quantum pro aliis valeat apud Deum. Securus enim Moyses de iustitia Dei,
qua eum delere non posset, impetravit misericordiam, ne illos quos iuste posset, deleret. Ita stetit
in confractione in conspectu eius, ut averteret iram eius, ne disperderet eos.
22. [v 24.] Et pro nihilo habuerunt terram desiderabilem. Sed numquid viderant eam? Quomodo
ergo pro nihilo, quam non viderant, habuerunt, nisi quomodo sequitur: Nec crediderunt in verbis
eius? Profecto nisi terra illa significaret aliquid magnum, quae terra dicebatur fluens lac et mel 41,
per quod visibile sacramentum ad invisibilem gratiam regnumque coelorum duceret eos qui
mirabilia eius intellegebant; nullo modo isti culparentur, quia pro nihilo habuerunt illam terram,
cuius temporale regnum etiam nos pro nihilo habere debemus, ut Ierusalem liberam matrem
nostram, quae in coelis est 42, vere desiderabilem diligamus. Sed potius hic infidelitas merito
redarguitur, quia in eo quod terram desiderabilem pro nihilo habuerunt, verbis Dei non crediderunt,
per quaedam parva ducentis ad magna, et festinantes beari temporalibus rebus, quas secundum
carnem sapiebant, non sustinuerunt, sicut supra dictum est, consilium eius.
23. [v 25.] Et murmurarunt in tabernaculis suis; non exaudierunt vocem Domini: vehementer eos a
murmuratione prohibentis.
24. [vv 26.27.] Et elevavit manum suam super eos, ut prosterneret eos in deserto: et ut deiceret
semen eorum in nationibus, et dispergeret eos in regionibus.

Immania quaedam Israelitarum crimina evidentiore iustitia punita.
25. [vv 28.29.] Hic antequam diceret quod tantae indignationi Dei quisquam intercesserit, eumque
aliquo modo placaverit, secutus adiunxit. Et initiati sunt Beelphegor; id est, idolo Gentium
consecrati: Et manducaverunt sacrificia mortuorum. Et irritaverunt eum in adinventionibus suis, et
multiplicata est in eis ruina. Tamquam ad hoc distulerit, quod levaverat manum super eos
prosternendos in deserto, et deiciendum semen eorum in nationibus, et dispergendos eos in
regionibus, ut dati in reprobum sensum, etiam illud admitterent, in quo immaniore crimine evidenti
iustitia punirentur; quemadmodum dicit Apostolus: Et sicut non probaverunt Deum habere in
notitiam, tradidit illos Deus in reprobam mentem, ut faciant quae non conveniunt 43.
26. [v 30.] Denique tantum fuit scelus eorum, quod consecrati sunt idolo, et comederunt sacrificia
mortuorum (id est, quia mortuis hominibus tamquam diis sacrificabant Gentes), ut aliter se placari
Deus nollet, nisi quomodo eum placavit Phinees sacerdos, qui masculum et feminam in complexu
adulterino deprehensos pariter interemit 44. Quod si odio eorum, non dilectione fecisset, dum eum
comederet zelus domus Dei, non ei reputaretur ad iustitiam. Hoc enim facto, illum populum cuius
futurus erat maior interitus, tamquam unum hominem quasi virga percussit, ut animam eius
salvaret a morte. Leniorem quidem revelato Testamento Novo Dominus Christus esse voluit
disciplinam; sed atrocior est comminatio gehennae, quam tunc in illis comminationibus Dei pro
temporum dispensatione non legimus. Multiplicata est ergo in eis ruina, cum pro suis gravibus
peccatis graviter vastarentur. Et stetit Phinees, et placavit, et cessavit quassatio. Breviter totum
dixit, quia non hic nescientes docet, sed commemorat scientes. Quae autem hic posita est
quassatio, haec superius confractio: nam in graeco unum verbum est.
27. [v 31.] Et reputatum est ei in iustitiam, in generationem et generationem usque in
sempiternum. Deus hoc reputavit sacerdoti suo in iustitiam, non solum quamdiu generatio est, sed
usque in sempiternum; qui cor scrutatur, et novit appendere quanta id factum sit populi caritate.

Moyses, dilectus a Deo famulus, in fide titubans punitus est.
28. [vv 32.33.] Et irritaverunt eum ad aquam contradictionis, et vexatus est Moyses propter eos;
quia exacerbaverunt spiritum eius. Et distinxit in labiis suis. Quid est, distinxit? Quasi illud non
posset Deus facere, qui tanta iam fecerat, ut aqua de petra proflueret. Dubitanter enim petram
virga percussit, et ideo hoc miraculum distinxit a caeteris miraculis, in quibus non dubitaverat. Hinc

751

