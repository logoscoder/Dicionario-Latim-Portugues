illi reprobaverunt. Et est mirabilis in oculis nostris: in oculis interioris hominis, in oculis credentium,
sperantium, diligentium; non in oculis carnalibus eorum qui quasi hominem contemnendo
reprobaverunt.
19. [v 24.] Hic est dies quem fecit Dominus. Meminit iste homo se dixisse in superioribus psalmis:
Quoniam inclinavit aurem suam mihi, et in diebus meis invocavi 23; dies suos commemorans
veteres: unde modo dicit: Hic est dies quem fecit Dominus; id est, quo mihi salutem dedit. Hic est
dies de quo dixit: Tempore acceptabili exaudivi te, et in die salutis adiuvi te 24; id est, dies quo ille
mediator factus est in caput anguli. Exsultemus ergo et iucundemur in eo.

Redentibus nobis Christus via.
20. [v 25.] O Domine, salvum me fac; o Domine, bene prospera iter vero. Quia dies salutis est,
salvum me fac: quia de longinqua peregrinatione revertentes seiungimur ab eis qui oderant pacem,
cum quibus eramus pacifici, et cum loqueremur eis, debellabant nos gratis 25; bene prospera iter
redeuntibus, quia tu nobis factus es via.
21. [v 26.] Benedictus enim qui venit in nomine Domini. Maledictus ergo ille qui venit in nomine
suo; sicut in Evangelio dicit: Ego veni in nomine Patris mei, et non accepistis me: si alius venerit in
nomine suo, illum accipietis 26. Benediximus vos de domo Domini. Credo quod ista vox magnorum
est ad pusillos, eorum scilicet magnorum qui Verbum Deum apud Deum, sicut in hac vita possunt,
mente contingunt; et tamen sermonem suum propter parvulos temperant, ut possint sinceriter
dicere quod ait Apostolus: Sive enim mente excessimus Deo, sive temperantes sumus vobis;
caritas enim Christi compellit nos 27. Ipsi parvulos benedicunt de interiore domo Domini, ubi laus illa
in saecula saeculorum non deficit: et ideo videte quid inde annuntient.

Christus hostia, altare et sacerdos.
22. [v 27.] Deus Dominus, et illuxit nobis. Dominus ille qui venit in nomine Domini, quem
reprobaverunt aedificantes, et factus est in caput anguli 28; mediator ille Dei et hominum homo
Christus Iesus 29, Deus est, aequalis est Patri, et illuxit nobis, ut quod credidimus intellegeremus, et
vobis nondum intellegentibus, sed iam credentibus, enuntiaremus. Ut autem et vos intellegatis:
Constituite diem festum in confrequentationibus, usque ad cornua altaris: id est, usque ad
interiorem domum Dei, de qua vos benediximus, ubi sunt altaris excelsa. Constituite diem festum,
non tepide ac segniter, sed in confrequentationibus. Ipsa est enim vox exsultationis, soni
festivitatem celebrantis, ambulantium in loco tabernaculi admirabilis usque ad domum Dei 30. Si
enim est ibi spiritale sacrificium, sempiternum sacrificium laudis, et sacerdos sempiternus est, et
altare sempiternum pacata mens ipsa iustorum. Hoc apertius dicimus, fratres: quicumque Deum
Verbum intellegere volunt, non eis sufficiat caro, quod propter eos Verbum factum est, ut lacte
nutrirentur; nec in terra sufficiat iste dies festus quo agnus occisus est: sed constituatur in
confrequentationibus, quousque perveniatur, exaltatis a Domino mentibus nostris, usque ad eius
divinitatem interiorem, qui nobis exteriorem humanitatem lacte nutriendis praebere dignatus est.

Nihili salubrius delectat nos quam Dei laus.
23. [vv 28.29.] Et quid ibi aliud, nisi laudes eius cantabimus? Quid ibi aliud dicemus, nisi: Deus
meus es tu, et confitebor tibi; Deus meus es tu, et exaltabo te: confitebor tibi, Domine, quoniam
exaudisti me, et factus es mihi in salutem? Non strepitu verborum ista dicemus, sed dilectio
inhaerens illi per seipsam clamat istam vocem, et dilectio ipsa vox est ista. Itaque sicut coepit
laudem, ita terminat: Confitemini Domino, quoniam bonus, quoniam in saeculum misericordia eius.
Hinc coepit Psalmus, huc desinit; quoniam sicut ab initio quod deseruimus, ita in finem quo
redimus, non est aliquid quod salubrius delectet, quam laus Dei, et semper Alleluia.

144 IN PSALMUM 118
ENARRATIO
Prooemium

802

