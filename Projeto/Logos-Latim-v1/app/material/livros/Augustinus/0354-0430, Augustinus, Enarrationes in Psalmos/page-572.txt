sunt in mari, quae volant per aerem; non est hoc Deus: quidquid lucet in coelo, stellae, sol et luna;
non est hoc Deus: ipsum coelum; non est hoc Deus: Angelos cogita, Virtutes, Potestates,
Archangelos, Thronos, Sedes, Dominationes; non est hoc Deus. Et quid est? Hoc solum potui dicere,
quid non sit. Quaeris quid sit? Quod oculus non vidit, nec auris audivit, nec in cor hominis
ascendit 45. Quid quaeris ut ascendat in linguam, quod in cor non ascendit? Non est similis tibi in
diis, Domine; et non est secundum opera tua.
13. [v. 9.] Omnes gentes quotquot fecisti, venient, et adorabunt coram te, Domine. Annuntiavit
Ecclesiam: Omnes gentes quotquot fecisti. Si est gens quam non fecit Deus, non adorabit eum:
nulla est autem gens quam non fecit Deus; quia fontem omnium gentium Adam et Evam fecit Deus,
inde propagatae sunt omnes gentes. Omnes ergo gentes Deus fecit: Omnes ergo gentes quotquot
fecisti, venient, et adorabunt coram te, Domine. Quando dictum est? Quando coram eo non
adorabant nisi pauci sancti in uno populo Hebraeorum, tunc dictum est hoc; et modo videtur quod
dictum est: Omnes gentes quotquot fecisti, venient, et adorabunt coram te, Domine. Quando
dicebantur haec, non videbantur, et credebantur; quando videntur, quare negantur? Omnes gentes
quotquot fecisti, venient, et adorabunt coram te, Domine, et glorificabunt nomen tuum.

Dei unam et universalem Ecclesiam frustra impetunt haeretici.
14. [v. 10.] Quoniam magnus es tu, et faciens mirabilia; tu es Deus solus magnus. Nemo se dicat
magnum. Futuri erant qui se dicerent magnos: contra hos dicitur: Tu es Deus solus magnus. Nam
quid magnum dicitur Deo, quia ipse est solus Deus magnus? Quis hoc nescit, quia ipse est Deus
magnus? Sed quia futuri erant, qui se dicerent magnos, et Deum facerent parvum; contra illos
dicitur, tu es solus Deus magnus. Etenim quod tu dicis, impletur, non quod illi dicunt, qui se dicunt
magnos. Quid dixit Deus per Spiritum suum? Omnes gentes quotquot fecisti, venient, et adorabunt
coram te, Domine 46. Quid dicit nescio quis, qui se dicit magnum? Absit: non adoratur Deus in
omnibus gentibus; perierunt omnes gentes, sola Africa remansit. Hoc tu dicis, qui te dicis magnum;
aliud dicit qui est solus Deus magnus. Quid dicit qui est solus Deus magnus? Omnes gentes
quotquot fecisti, venient, et adorabunt coram te, Domine. Video quod dixit solus Deus magnus;
taceat homo falso magnus; ideo fallaciter magnus, quia dedignatur esse parvus. Quis parvus esse
dedignatur? Iste qui hoc dicit. Quicumque vult inter vos maior esse, dixit Dominus, erit vester
servus 47. Ille si servus vellet esse fratrum suorum, non eos separaret a matre ipsorum: sed cum
vult esse magnus, et non vult esse salubriter parvus; Deus qui superbis resistit, humilibus autem
dat gratiam 48, quia solus est magnus, implet omnia quae praedixit, et contradicit maledicentibus.
Christo enim tales maledicunt, qui dicunt quia periit Ecclesia de toto orbe terrarum, et remansit in
sola Africa. Si diceres illi: Perdes villam tuam; forte non a te temperaret manum: et dicit Christum
perdidisse haereditatem suam redemptam sanguine suo! Quam autem faciat iniuriam videte,
fratres. Scriptura dicit: In lata gente gloria regis; in diminutione populi contritio principis 49. Ergo
hanc iniuriam facis Christo, ut dicas populum eius ad istam exiguitatem diminutum. Ideo natus es,
ideo christianum te dicis, ut invideas gloriae Christi, cuius signum te in fronte portare asseris, et de
corde perdidisti? In lata gente gloria regis: agnosce regem tuum; da illi gloriam, da illi latam
gentem. Quam latam gentem dabo, inquis? Noli ex tuo corde dare, et recte dabis. Unde do,
inquies? Ecce hinc da: Omnes gentes quotquot fecisti, venient, et adorabunt coram te, Domine 50.
Dic hoc, confitere hoc, et dedisti latam gentem: quia omnes gentes in uno una; ipsa est unitas.
Quomodo enim Ecclesia et Ecclesiae, illae Ecclesiae, quae Ecclesia; sic illa gens quae gentes: antea
gentes, multae gentes; modo una gens. Quare una gens? Quia una fides, quia una spes, quia una
caritas, quia una exspectatio. Postremo quare non una gens, si una patria? Patria coelestis est,
patria Ierusalem est: qui quis inde civis non est, ad istam gentem non pertinet; quisquis autem inde
civis est, in una gente Dei est. Et haec gens ab oriente in occidentem, ab aquilone et mari
distenditur per quatuor partes totius orbis. Hoc Deus dicit: Ab oriente et occidente, ab aquilone et
mari date gloriam Deo. Hoc praedixit, hoc implevit, qui solus est magnus. Desinat ergo hoc dicere
contra solum magnum, qui noluit esse parvus: quia non possunt esse duo magni, Deus et Donatus.

Christus via veritas et vita.
15. [v. 11.] Deduc me, Domine, in via tua, et ambulabo in veritate tua. Via tua, veritas tua, vita tua,
Christus. Ergo corpus ad illum, et corpus de illo. Ego sum via, et veritas, et vita 51. Deduc me,
Domine, in via tua. In qua via? Et ambulabo in veritate tua. Aliud est, ut ducat ad viam; aliud, ut
deducat in via. Vide hominem ubique pauperem, ubique adiutorio egentem. Qui praeter viam sunt,
christiani non sunt, aut catholici nondum sunt, deducantur ad viam: sed cum perducti fuerint ad
viam, et catholici in Christo facti fuerint; ab ipso deducantur in ipsa via, ne cadant. Certe iam
ambulant in via. Deduc me, Domine, in via tua: certe iam in via tua sum, deduc me ibi. Et

572

