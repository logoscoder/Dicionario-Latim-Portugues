14. [v. 11.] Quoniam melior est dies una in atriis tuis super millia. Atria illa sunt in quae suspirabat,
in quae deficiebat. Desiderat et deficit anima mea in atria Domini: melior est ibi unus dies super
millia dierum. Millia dierum desiderant homines, et multum volunt hic vivere: contemnant millia
dierum, desiderent unum diem, qui non habet ortum et occasum; unum diem, diem sempiternum,
cui non cedit hesternus, quem non urget crastinus. Ipse unus dies desideretur a nobis. Quid nobis
est cum millibus dierum? Imus a millibus dierum ad unum diem, sicut imus a virtutibus in virtutem.

Magnum indulgentiae donator, aeternae coronae debitor.
15. Elegi abici in domo Domini, magis quam habitare in tabernaculis peccatorum. Invenit enim iste
convallem plorationis, invenit iste humilitatem unde ascendat: scit quia si se extollere voluerit,
cadet, si se humiliaverit, erigetur; elegit abici, ut sublevetur. Quam multi praeter tabernaculum hoc
torcularis dominici, id est, praeter Ecclesiam catholicam volentes sublimari, et amantes honores
suos, nolunt cognoscere veritatem? Si esset illis in corde versus iste: Elegi abici in domo Domini,
magis quam habitare in tabernaculis peccatorum; nonne abicerent honores, et currerent ad
convallem plorationis, et hinc invenirent ascensus in corde, et hinc irent a virtutibus in virtutem,
ponentes spem suam in Christo, non in nescio quo homine? Bona vox, gaudenda vox, eligenda vox:
Elegi abici in domo Domini, magis quam habitare in tabernaculis peccatorum. Ipse elegit abici in
domo Domini; sed ille qui invitavit ad convivium, eligentem inferiorem locum vocat ad superiorem,
et dicit illi: Ascende 52. Ipse tamen non elegit nisi esse in domo Domini, in quocumque loco, non
tamen extra limen.
16. [v. 12.] Quare elegit abiectus esse in domo Domini, magis quam habitare in tabernaculis
peccatorum? Quia misericordiam et veritatem diligit Deus. Dominus misericordiam diligit, qua mihi
primo subvenit: veritatem diligit, ut credenti det quod promisit. Audi misericordiam et veritatem in
apostolo Paulo, prius Saulo persecutore. Indigebat misericordia, et dixit in se factam: Qui prius fui
blasphemus, et persecutor, et iniuriosus; sed misericordiam consecutus sum, ut in me ostenderet
Christus Iesus omnem longanimitatem in eos qui credituri sunt illi in vitam aeternam 53. Ut cum
indulgentiam tantorum scelerum acciperet Paulus, nemo desperaret posse sibi donari quaecumque
peccata. Ecce habes misericordiam. Noluit tunc Deus exercere veritatem, ut puniret peccantem.
Etenim si puniretur peccator, nonne veritas esset? aut auderet dicere: Non debeo puniri, qui non
posset dicere: Non peccavi? Et si diceret: Non peccavi: cui diceret? quem falleret? Ergo primo
Dominus in eum misericordiam praerogavit; post misericordiam, veritatem. Audi illum iam
exigentem veritatem. Primo ergo inquit: Misericordiam consecutus sum, qui prius fui blasphemus,
et persecutor, et iniuriosus; sed gratia Dei sum quod sum 54. Postea dicit, cum passioni
propinquaret: "Bonum agonem certavi, cursum consummavi, fidem servavi; superest mihi corona
iustitiae". Ille qui tribuit misericordiam, servat veritatem. Unde servat veritatem? Quam reddet mihi
Dominus in illo die iustus iudex 55. Indulgentiam donavit, coronam reddet: donator est indulgentiae,
debitor coronae. Unde debitor? accepit aliquid? Cui debet aliquid Deus? Ecce videmus quia tenet
eum debitorem Paulus, consecutus misericordiam, exigens veritatem: Reddet mihi, inquit: Dominus
in illo die. Quid tibi reddet, nisi quod tibi debet? Unde tibi debet? quid ei dedisti? Quis prior dedit illi,
et retribuetur ei 56? Debitorem Dominus ipse se fecit, non accipiendo, sed promittendo: non ei
dicitur: Redde quod accepisti; sed: Redde quod promisisti. Misericordiam mihi erogavit, inquit, ut
faceret me innocentem: nam prius fui blasphemus et iniuriosus; sed ex illius gratia factus sum
innocens. Ille autem qui praerogavit misericordiam, negare poterit debitum? Diligit misericordiam
et veritatem. Gratiam et gloriam dabit. Quam gratiam, nisi de qua ipse dixit: Gratia Dei sum quod
sum? Quam gloriam, nisi de qua ipse dixit. Superest mihi corona iustitiae.

Quae Deus servet bonis bona.
17. [v. 13.] Ideo: Dominus, inquit, non privabit bonis ambulantes in innocentia. Quare ergo homines
non vultis tenere innocentiam, nisi ut habeatis bona? Non vult tenere innocentiam, ut non reddat
quod illi assignatur: aurum vult habere et perdit innocentiam. Quid lucratur? quid damnificatur?
Habet lucrum auri, passus est damnum innocentiae. Est aliquid pretiosius innocentia? Sed si
innocentiam retinebo, inquit, pauper ero. Parvaene divitiae ipsa innocentia? Si arcam plenam auro
habueris, dives eris: si cor habueris plenum innocentia, pauper eris? Sed ecce bona desiderans,
modo in egestate, in tribulatione, in convalle plorationis, in pressura, in tentationibus, serva
innocentiam. Erit enim postea etiam bonum tuum quod desideras; requies, aeternitas,
immortalitas, impassibilitas erit postea: ipsa sunt bona quae servat Deus iustis suis. Nam bona
quae modo desideras pro magno, propter quae vis esse nocens, et non innocens, attende illa qui
habeant, qui talibus abundant. Vides divitias apud latrones, apud impios, apud sceleratos. apud
turpes; apud flagitiosos et facinorosos vides divitias: dat illis Deus ista propter communionem

559

