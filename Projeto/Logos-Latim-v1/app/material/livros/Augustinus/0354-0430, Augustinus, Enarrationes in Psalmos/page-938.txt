verbo, tamquam tenebrae fugientes a lumine, ad lapides currere coeperunt, Stephanum lapidare.
Sicut antea Stephani verba lapidabant illos, sic postea lapides eorum Stephanum. Quando debuit
plus irasci Stephanus, quando lapidabatur, an quando audiebatur? Ecce mitis factus est dum
lapidaretur, et saeviebat cum audiretur. Quare saeviebat cum audiretur? Quia mutare volebat eos a
quibus audiebatur. Venientibus in se lapidibus non victa est caritas: quia unguentum a capite in
barbam descenderat, et audierat ab ipso capite: Diligite inimicos vestros, et orate pro eis qui vos
persequuntur 28. Audierat ab ipso capite pendente in cruce, et dicente: Pater, ignosce illis, quia
nesciunt quid faciunt 29. Eo modo ergo unguentum a capite descenderat in barbam; quia et ille cum
lapidaretur, fixo genu ait: Domine, ne statuas illis hoc peccatum 30.

Vestis sacerdotalis Ecclesiam repraesentat.
9. Ergo illi tamquam barba erant. Multi enim fortes erant, et multas persecutiones passi sunt. Sed si
neque a barba descendisset unguentum, modo monasteria non haberemus. Sed quia descendit et
in oram vestimenti; sic enim ait: Quod descendit in oram vestimenti eius: secuta est Ecclesia, de
veste Domini peperit monasteria. Nam vestis sacerdotalis Ecclesiam significat. Ipsa est vestis de
qua dicit Apostolus: Ut exhiberet sibi gloriosam Ecclesiam, non habentem maculam, neque
rugam 31. Mundatur, ut non habeat maculam; extenditur, ut non habeat rugam. Ubi eam extendit
fullo, nisi in ligno? Videmus quotidie a fullonibus tunicas quodammodo crucifigi: crucifiguntur, ut
rugam non habeant. Quid est ergo ora vestimenti? fratres mei, in ora vestimenti quid accepturi
sumus? Ora, finis vestimenti est. Quid accepturi sumus in fine vestimenti? An quia in fine temporum
habitura erat Ecclesia fratres habitantes in unum? an in ora perfectionem intellegimus, quia in ora
vestimentum perficitur; et illi perfecti, qui norunt habitare in unum? Illi perfecti qui legem implent.
Quomodo autem impletur lex Christi ab eis qui habitant fratres in unum? Audi Apostolum: Invicem
onera vestra portate, et sic implebitis legem Christi 32. Haec est ora vestimenti. Quomodo, fratres
mei, intellegimus, quam oram dicat, quo potuit descendere unguentum? Non puto quod oram
vestimenti in lateribus voluit intellegi. Sunt enim orae in lateribus. Sed a barba descendere
unguentum ad oram potuit, quae in capite est, ubi aperitur capitium. Tales sunt qui habitant in
unum: ut quomodo per oras istas intrat caput hominis, ut vestiat se; sic per concordiam fraternam
Christus intrat, qui est caput nostrum, ut vestiatur, ut Ecclesia illi haereat.

Gratiae donum est quod fratres in unum habitent.
10. [v. 3.] Quid aliud dicit? Sicut ros Hermon, qui descendit super montes Sion. Hoc voluit intellegi,
fratres mei, gratiam Dei esse quod fratres habitant in unum; non ex suis viribus, non ex suis
meritis, sed ex illius dono, sed ex illius gratia, sicut ros de coelo. Non enim terra sibi pluit, aut non
quidquid genuerit arescit, nisi pluvia desuper descendat. Dicit quodam loco in psalmo: Pluviam
voluntariam segregabis, Deus, haereditati tuae 33. Quare dixit voluntariam? Quia non meritis
nostris, sed illius voluntate. Quid enim boni meruimus peccatores? quid boni meruimus iniqui? Ex
Adam Adam, et super Adam multa peccata nascuntur. Quisquis nascitur, Adam nascitur, damnatus
de damnato, et addidit male vivendo super Adam. Quid enim boni meruit Adam? Et tamen
misericors amavit, et sponsus dilexit, non pulchram, sed ut faceret pulchram. Ergo gratiam Dei dixit
rorem Hermon.

Ut teneatis quod profitemini, Christi rorem optate.
11. Sed Hermon quid sit, nosse debetis. Mons est quidam longe disiunctus ab Ierusalem, id est a
Sion. Itaque mirum est quod sic ait: Sicut ros Hermon, qui descendit super montes Sion; cum mons
Hermon longe sit disiunctus ab Ierusalem: nam trans Iordanem esse dicitur. Ergo aliquid
interpretatione Hermon quaeramus. Non enim hebraeum est, et habemus interpretationem ab eis
qui illam linguam noverunt. Hermon interpretari dicitur, Lumen exaltatum. A Christo enim ros: nam
nullum lumen exaltatum, nisi Christus. Quomodo exaltatum est? Primo in cruce; postea in coelo.
Exaltatus in cruce, cum humiliaretur; sed humiliatio illius non potuit nisi alta esse. Hominis
dispensatio minus minusque fiebat, quae significabatur in Ioanne; Dei dispensatio in Domino nostro
Iesu Christo crescebat: quod et natalibus eorum ostenditur. Nam ille natus est, sicut tradit Ecclesia,
octavo calendas iulias, cum iam incipiunt minui dies: Dominus autem natus octavo calendas
ianuarias, quando iam dies incipiunt crescere. Audi ipsum Ioannem confitentem: Illum oportet
crescere, me autem minui 34. Et passiones ipsorum hoc indicant. Dominus in cruce exaltatus est; ille
caeso capite deminutus. Ergo lumen exaltatum, Christus: inde est ros Hermon. Sed quicumque
vultis habitare in unum, optate rorem istum, compluimini inde. Alioquin non poteritis tenere quod

938

