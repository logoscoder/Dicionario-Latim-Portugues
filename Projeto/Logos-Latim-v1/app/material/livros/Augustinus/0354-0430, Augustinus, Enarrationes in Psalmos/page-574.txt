Christus non ab inferno liberavit.
18. Aliam etiam opinionem dicam. Fortassis enim apud ipsos inferos est aliqua pars inferior, quo
truduntur impii qui plurimum peccaverunt. Etenim apud inferos utrum in locis quibusdam non
fuisset Abraham, non satis possumus definire. Nondum enim Dominus venerat ad infernum, ut
erueret inde omnium sanctorum praecedentium animas, et tamen Abraham in requie ibi erat. Et
quidam dives cum torqueretur apud inferos, cum videret Abraham, levavit oculos. Non eum posset
levatis oculis videre, nisi ille esset superius, ille inferius. Et quid ei respondit Abraham, cum diceret:
Pater Abraham, mitte Lazarum, ut intinguat digitum suum, et stillet in linguam meam, quoniam
crucior in hac flamma? Fili, ait, memento quia recepisti bona in vita tua; Lazarus autem mala: nunc
autem hic requiescit, tu vero torqueris. Et super haec, ait, inter nos et vos magnum chaos firmatum
est; ut nec nos possimus venire ad vos, nec inde aliquis venire ad nos 57. Ergo inter ista duo
fortasse inferna, quorum in uno quieverunt animae iustorum, in altero torquentur animae impiorum,
attendens quidam orans hic, iam hic in corpore Christi positus, et orans in voce Christi, eruisse
Deum animam suam ab inferno inferiore dixit, quia liberavit se a talibus peccatis per quae posset
deduci ad tormenta inferni inferioris. Quemadmodum si medicus videat tibi imminentem
aegritudinem forte ex aliquo labore, et dicat: Parce tibi, sic te tracta, requiesce, his cibis utere; nam
si non feceris, aegrotabis: tu autem si feceris et salvus fueris, recte dicis medico: Liberasti me ab
aegritudine; non in qua iam eras, sed in qua futurus eras. Nescio quis habens causam molestam,
mittendus erat in carcerem; venit alius, defendit cum: gratias agens quid dicit? Eruisti animam
meam de carcere. Suspendendus erat debitor; solutum est pro eo: liberatus dicitur de suspendio. In
his omnibus non erant; sed quia talibus meritis agebantur, ut nisi subventum esset, ibi essent; inde
se recte dicunt liberari, quo per liberatores suos non sunt permissi perduci. Ergo, fratres, sive illud,
sive illud sit; hic me scrutatorem verbi Dei, non temerarium affirmatorem teneatis. Et eruisti
animam meam ex inferno inferiore.

Christi corpus ab iniquis laniatur.
19. [v. 14.] Deus, praetereuntes legem insurrexerunt super me. Quos dicit praetereuntes legem?
Non Paganos, qui non acceperunt legem. Nemo enim praeterit quod non accepit: dicit Apostolus
definite: Ubi enim lex non est, nec praevaricatio 58. Praetereuntes legem, praevaricatores legis dicit.
Quos ergo intellegimus, fratres? Si ab ipso Domino accipiamus hanc vocem, praetereuntes legem
Iudaei erant. Insurrexerunt super me praetereuntes legem: non servaverunt legem, et
accusaverunt Christum, quasi ipse praeteriret legem. Praetereuntes legem insurrexerunt super me.
Et passus est Dominus quae novimus. Putas nihil tale patitur modo corpus eius? Unde fieri potest?
Si patrem familias Beelzebub vocaverunt; quanto magis domesticos eius? Non est discipulus super
magistrum, nec servus super dominum suum 59. Patitur et corpus praetereuntes legem; et
insurgunt super corpus Christi. Praetereuntes legem qui sunt? Numquid forte Iudaei audent
insurgere super Christum? Non: nam nec ipsi nobis valde faciunt tribulationem. Nondum enim
crediderunt, nondum salutem agnoverunt. Insurgunt super corpus Christi mali Christiani, de quibus
quotidie tribulationem patitur corpus Christi. Omnia schismata, omnes haereses, omnes intus
pessime viventes, et mores suos bene viventibus imponentes, et ad sua trahentes, et malis
colloquiis bonos mores corrumpentes 60; ipsi praetereuntes legem insurrexerunt super me. Dicat
omnis anima pia, dicat omnis anima christiana. Quae hoc non patitur, non dicat. Si autem christiana
anima est, novit quia mala patitur: si agnoscit in se passionem suam, agnoscat hic vocem suam; si
autem extra passionem est, et extra vocem sit; ut autem non sit extra passionem, ambulet per
viam angustam 61, et incipiat pie vivere in Christo, necesse est ut hanc persecutionem patiatur.
Omnes enim, inquit Apostolus, qui volunt in Christo pie vivere, persecutionem patiuntur 62. Deus,
praetereuntes legem insurrexerunt super me; et synagoga potentium inquisierunt animam meam.
Synagoga potentium congregatio est superborum. Synagoga potentium insurrexit super caput, id
est Dominum nostrum Iesum Christum, clamantium et dicentium uno ore: Crucifige, crucifige 63: de
quibus dictum est: Filii hominum dentes eorum arma et sagittae, et lingua eorum gladius acutus 64.
Non percusserunt, sed clamaverunt: clamando ferierunt, clamando crucifixerunt. Voluntas
clamantium impleta est, quando Dominus crucifixus est: Et synagoga potentium inquisierunt
animam meam. Et non proposuerunt te in conspectu suo. Quomodo non proposuerunt? Non
intellexerunt Deum. Homini parcerent: ad quod videbant, ad hoc ambularent. Puta quia Deus non
erat, homo erat: ideo occidendus erat? Parce homini, et agnosce Deum.

De Christi in cruce pendentis oratione.
20. [v. 15.] Et tu, Domine Deus, miserator et misericors, longanimis et multum misericors, et verax.
Quare longanimis et multum misericors, et miserator? Quia in cruce pendens ait: Pater, ignosce

574

