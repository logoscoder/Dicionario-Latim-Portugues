qui veniente tribulatione vel morte contristantur. Sed vide quomodo eos ducit in directionem cordis.
Ecce tu volebas vivere, non volebas tibi aliquid accidere; sed Deus aliud voluit: duae voluntates
sunt; sed voluntas tua corrigatur ad voluntatem Dei, non voluntas Dei detorqueatur ad tuam. Prava
est enim tua, regula est illa: stet regula, ut quod pravum est, ad regulam corrigatur. Videte
quomodo hoc docet Dominus Iesus Christus: Tristis est anima mea usque ad mortem: et: Pater, si
fieri potest, transeat a me calix iste. Ecce ostendit humanam voluntatem. Sed vide rectum cor:
Verum non quod ego volo, sed quod tu vis, Pater 67. Hoc ergo fac, gaudens in his quae tibi accidunt:
et si venerit dies ille ultimus, gaude. Aut si subrepit humanae cuiusdam voluntatis fragilitas, cito
dirigatur in Deum; ut sis in eis quibus dicitur: Gloriamini omnes recti corde.

41

IN PSALMUM 32
ENARRATIO I

Fortitudo fidelium Deus.
1. [v 1.] Exsultate iusti in Domino: exsultate iusti, non in vobis, non enim hoc tutum est; sed in
Domino. Rectos decet laudatio: ipsi laudant Dominum, qui se subdunt Domino; aliter enim distorti
et pravi sunt.
2. [v 2.] Confitemini Domino in cithara: confitemini Domino, exhibentes ei corpora vestra hostiam
vivam 1. In psalterio decachordo psallite ei: serviant membra vestra dilectioni Dei et proximi, in
quibus tria et septem praecepta servantur.
3. [v 3.] Cantate ei canticum novum: cantate ei canticum gratiae fidei. Bene cantate ei in
iubilatione: bene cantate ei in laetitia.
4. [v 4.] Quoniam rectus est sermo Domini: quoniam rectus est sermo Domini, ad faciendos vos
quod per vos fieri non potestis. Et omnia opera eius in fide: ne quisquam se meritis operum
pervenisse ad fidem putet, cum in ipsa fide sint omnia opera quae diligit Deus.
5. [v 5.] Diligit misericordiam et iudicium: diligit enim misericordiam, quam nunc praerogat; et
iudicium, quo id quod praerogaverit exigit. Misericordia Domini plena est terra: per orbem peccata
dimittuntur hominibus in misericordia Domini.
6. [v 6.] Verbo Domini coeli firmati sunt: non enim a seipsis, sed Verbo Domini iusti firmati sunt. Et
Spiritu oris eius omnis virtus eorum: et sancto eius Spiritu omnis fides eorum.
7. [v 7.] Congregans sicut in utrem aquas maris: congregat populos saeculi in confessionem
mortificati peccati, ne per superbiam libere defluant. Ponens in thesauris abyssos: et in eis occulta
sua servat ad divitias.
8. [v 8.] Timeat Dominum omnis terra: timeat omnis peccator, ut peccare desinat. Ab ipso autem
commoveantur: nec terroribus hominum vel cuiusquam creaturae, sed ab ipso commoveantur
omnes qui inhabitant orbem.
9. [v 9.] Quoniam ipse dixit, et facta sunt: non enim ea quae timeant, alius aliquis fecit; sed ipse
dixit, et facta sunt. Ipse mandavit, et creata sunt: ipse mandavit Verbo suo, et creata sunt.
10. [v 10.] Dominus dissipat consilia gentium: non eius regnum, sed sua quaerentium regna.
Reprobat autem cogitationes populorum: beatitudinem terrenam concupiscentium. Et reprobat
consilia principum: talibus populis dominari quaerentium.
11. [v 11.] Consilium vero Domini manet in aeternum: consilium vero Domini, quo beatum non facit
nisi subditum sibi, manet in aeternum. Cogitationes cordis eius in saecula saeculorum: cogitationes
sapientiae eius non sunt mutabiles, sed manentes in saeculum saeculi.
12. [v 12.] Beata gens cuius est Dominus Deus eorum: una gens beata est, pertinens ad coelestem
civitatem, quae sibi Dominum nonnisi Deum suum elegit. Populus quem elegit Dominus in

122

