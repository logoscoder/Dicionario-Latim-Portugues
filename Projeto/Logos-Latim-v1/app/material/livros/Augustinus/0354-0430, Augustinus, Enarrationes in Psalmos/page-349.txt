ordo verborum, quantum puto, planius ita contexitur: Supercecidit ignis, et non viderunt solem: qui
ignis tamquam in ira, tamquam viventes vos rhamnum combibit, priusquam producat spinas
vestras: id est, vos ipsos quos rhamnum invenit, combibit ante mortem, priusquam idem rhamnus
spinas vestras post mortem in illa poenali resurrectione producat. Quare autem non dixit, viventes,
sed, tamquam viventes, nisi quia falsa est haec vita impiorum? Neque enim vivunt, sed vivere sibi
videntur. Et quare non, in ira, sed, tamquam in ira, nisi quia tranquillus hoc facit Deus? Nam et hoc
scriptum est: Tu autem Domine virtutum cum tranquillitate iudicas 75. Ille ergo et cum minatur, non
irascitur. Neque enim perturbatur, sed tamquam irascitur, quia punit et vindicat. Et qui corrigi
nolunt, tamquam vivunt, sed non vivunt. Vindicta enim primi peccati, et eorum quae addiderunt,
manet super eos: et ipsa vocatur ira Dei, quia de iudicio Dei venit. Unde Dominus de non credente
ait: Sed ira Dei manet super eum 76. Cum ira enim Dei mortales nascimur. Unde dicit Apostolus:
Fuimus et nos aliquando natura filii irae, sicut et caeteri 77. Quid est, natura filii irae, nisi quia
portamus nobiscum poenam primi peccati? Sed si convertamus nos, aufertur ira, praebetur gratia.
Non vis converti, addis etiam super id quod natus es: tamquam in ira combiberis in praesenti
tempore.

Adtende morientem impium et purga te a peccatis.
21. [v 11.] Agnoscite ergo istam poenam, et gaudete vos non esse in hac poena omnes qui
proficitis, omnes qui intellegitis et amatis veritatem, omnes qui plus in vobis vultis victoriam
veritatis quam vestram, qui non clauditis adversus veritatem aures vestras, de praesentium
delectatione et de praeteritorum recordatione, ne sitis canis reversus ad suum vomitum 78. Omnes
tales qui estis, videte poenas eorum qui tales non sunt, et gaudete. Adhuc inferorum poenae non
venerunt, adhuc ignis aeternus non venit: comparet qui proficit in Deo se modo cum impio, caecum
cor cum illuminato corde; comparate duos, videntem et non videntem in carne. Et quid magnum est
visio carnis? Numquid Tobias habebat carneos oculos? Filius ipsius habebat, et ille non habebat; et
viam vitae caecus videnti ostendebat 79. Ergo istam poenam quando videtis, gaudete quia in illa
non estis. Propterea dicit Scriptura: Laetabitur iustus, cum viderit vindictam. Non illam futuram;
nam vide quid sequitur: Manus suas lavabit in sanguine peccatoris. Quid est hoc? Intendat Caritas
Vestra. Numquid quando feriuntur homicidae, debent illuc innocentes ire, et lavare manus suas?
Sed quid est, in sanguine peccatoris lavabit manus suas? Iustus quando videt poenam peccatoris,
proficit ipse: et mors alterius valet ad vitam alterius. Si enim spiritaliter sanguis currit de his qui
intrinsecus moriuntur, tu videns talem vindictam, lava illic manus tuas; de caetero mundius vive. Et
quomodo lavabit manus suas, si iustus est? Quid enim habet in manibus quod lavetur, si iustus est?
Sed iustus ex fide vivit 80. Iustos ergo dixit fideles: et ex quo iam credidisti, iam incipis vocari iustus.
Facta est enim dimissio peccatorum. Etsi de ista residua vita quaedam peccata tua sunt, quae non
possunt nisi tamquam aqua de mari in sentinam influere: tamen quia credidisti; cum videris eum
qui omnino aversus est a Deo occidi in illa caecitate, supercadente illo igne non videre solem, tu qui
iam per fidem vides Christum, ut videas per speciem, quia iustus ex fide vivit, attende impium
morientem, et purga te a peccatis. Ita lavabis quodammodo manus tuas in sanguine peccatoris.
Manus ergo suas lavabit in sanguine peccatoris.

Iustorum fructus, caritas.
22. [v 12.] Et dicet homo: Si ergo fructus iusto. Ecce antequam veniat quod promittitur, antequam
detur vita aeterna, antequam impii proiciantur in ignem aeternum, hic in hac vita est fructus iusto.
Qui fructus? Spe gaudentes, in tribulatione patientes 81. Qui fructus iusto? Gloriamur in
tribulationibus: scientes quia tribulatio patientiam operatur, patientia autem probationem, probatio
vero spem, spes autem non confundit; quia caritas Dei diffusa est in cordibus nostris per Spiritum
sanctum, qui datus est nobis 82. Gaudet ebriosus, et non gaudet iustus? In caritate est fructus iusto.
Miser ille, etiam cum se inebriat: beatus iste, etiam cum esurit et sitit. Illum ingurgitat vinolentia;
istum spes pascit. Videat ergo illius poenam, suum gaudium, et cogitet Deum. Qui tale gaudium
modo dedit de fide, de spe, de caritate, de veritate Scripturarum suarum, quale praeparat in finem!
In via sic pascit, in patria quomodo saginabit! Et dicet homo: Si ergo est fructus iusto. Credant qui
vident, et videant et intellegant. Laetabitur iustus, cum viderit vindictam. Si autem non habet
oculos unde videat vindictam, contristabitur, nec corrigetur ex illa. Si autem videt illam, videt quid
intersit inter contenebratum oculum cordis, et oculum illuminatum cordis; inter refrigerium
castitatis, et flammam libidinis; inter securitatem spei, et oculum illuminatum cordis; inter
refrigerium castitatis, et flammam libidinis; inter securitatem spei, et timorem facinoris. Cum viderit
hoc, discernat se, et lavet manus suas in sanguine ipsius. Proficiat ex comparatione, et dicat: Ergo
est fructus iusto: ergo est Deus iudicans eos in terra: nondum in illa vita, nondum in igne aeterno,
nondum apud inferos, sed hic in terra. Ecce dives ille adhuc induitur purpura et bysso, et adhuc

349

