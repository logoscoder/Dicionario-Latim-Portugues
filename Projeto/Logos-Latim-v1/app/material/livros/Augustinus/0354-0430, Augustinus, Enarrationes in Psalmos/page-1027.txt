et periet omnis labor et omnis gemitus, transient curae mordaces, succedent laudes felices. Beatus
cuius Deus Iacob adiutor est eius: huius Iacob. Quare iste beatus, interim adhuc in hac vita
gemens? Spes illius in Dominum Deum ipsius. Ideo beatus, quia spes ipsius in Dominum Deum
ipsius. In quo est spes ipsius, ipse erit res ipsius. Fratres, an forte erravi, quia dixi rem nostram
futurum Deum? Quid si dicerem haereditatem nostram futurum? Spes mea es tu, portio mea in
terra viventium 18. Tu eris portio mea. Eris tu possessio, et possidebis; possessio Dei eris, et
possessio tua erit Deus: tu eris possessio eius, ut colaris ab eo; et ipse erit possessio tua, ut colas
eum. Nam et tu colis Deum, et coleris a Deo. Recte dicitur: Colo Deum: quomodo autem color a
Deo? Invenimus apud Apostolum: Dei, inquit, agricultura, Dei aedificatio estis 19. Et Dominus: Ego
sum, inquit, vitis, vos estis sarmenta, et Pater meus agricola 20. Colit te ergo Deus, ut sis fructuosus;
et colis Deum, ut sis fructuosus. Tibi bonum est quod te colit Deus; tibi bonum est quod colis Deum.
Cultor Deus si recedat ab homine, desertus fit homo; cultor homo si recedat a Deo, desertus fit ipse
homo. Nec crescit Deus accedente te, nec decrescit discedente te. Ergo erit ipse possessio nostra,
ut nos pascat; et erimus possessio eius, ut nos regat.

Magnum habemus Deum!
12. [v 6.] Spes illius in Dominum Deum ipsius. Quis est iste Dominus Deus ipsius? Attendite, fratres.
Multi enim habent multos deos, et dicunt eos dominos suos et deos suos. Sed dicit Apostolus: Etsi
sunt qui dicuntur dii, sive in coelo, sive in terra; quemadmodum sunt dii multi, et domini multi:
nobis tamen unus Deus, Pater, ex quo omnia, et unus Dominus Iesus Christus, per quem omnia 21.
Ergo sit ipse spes tua, Dominus Deus tuus; in illo sit spes tua. In domino deo suo est spes etiam
illius qui colit Saturnum; in domino deo ipsius est spes, qui colit Martem, qui colit Neptunum, qui
colit Mercurium: plus addo, qui colit ventrem, de quibus dictum est: Quorum deus venter est 22.
Ergo ille illius deus, atque ille illius. Quis huius beati? Quia spes ipsius in Domino Deo ipsius. Sed
quis est iste? Qui fecit coelum et terram, mare et omnia quae in eis sunt. Fratres mei, magnum
Deum habemus! benedicamus nomen sanctum eius, quia dignatus est facere nos possessionem
suam. Nondum vides Deum, non potes amare plene quod nondum vides. Quae vides, ipse fecit.
Miraris mundum, quare non artificem mundi? Suspicis coelum, et exhorrescis; cogitas universam
terram, et contremiscis; maris magnitudinem quando cogitatione occupas? Respice
innumerabilitatem stellarum; respice tanta genera seminum, tantas diversitates animalium,
quidquid natat in aquis, repit in terra, volitat in aere, circuit in coelo: omnia ista, quam magna,
quam praeclara, quam pulchra, quam stupenda! Ecce qui fecit haec omnia, Deus tuus est. Pone ibi
spem tuam, ut sis beatus: Spes illius in Dominum Deum ipsius. Quem? Qui fecit coelum et terram,
mare et omnia quae in eis sunt. Magnum habemus Deum!

Qui curavit facere te non curat reficere te?
13. Attendite, fratres, magnum Deum, bonum, facientem talia. Quid ergo hinc cogitavit Deus, ut
faceret (si tamen dicendum est de Deo: Cogitavit) coelum, terram, mare, et omnia quae in eis sunt?
Forte dicturus erat homo iste: Video quidem omnia magna ista: coelum et terram, mare fecit Deus:
quando me computat Deus inter ea quae fecit? et vere ego pertineo ad curam ipsius, et modo de
me cogitat Deus, aut scit an vivam? Quid est hoc quod dicis? Non subrepat tibi mala cogitatio in
cor; de his esto de quibus paulo ante loquebamur: Laudabo Dominum in vita mea, psallam Deo
meo quamdiu sum. Sed iste alios alloquitur, nescio quos tepidos, quos exhortatur, et quasi veretur
ne desperent de se, quia ve non sunt in computo Dei. Multorum enim tales sunt cogitationes. Sed
ideo deserunt Deum, et pergunt per quaelibet peccata, quia non credunt curare Deum quid agant.
Audi eloquia divina, noli de te desperare. Qui curavit facere te, non curat reficere te? Nonne Deus
tuus est qui fecit coelum, et terram, et mare? Si ista sola diceret, forte responderes tu: Deus qui
fecit coelum, et terram, et mare, magnus Deus; sed numquid cogitat de me? Ipse te fecit, diceretur
tibi. Quomodo? numquid ego sum coelum, aut ego sum terra, aut ego sum mare? Et quidem
manifestum est, nec coelum sum, nec terra sum, nec mare sum; sed in terra sum. Vel hoc concedis
mihi, quia in terra es. Audi quia non tantum coelum et terram et mare Deus fecit: Fecit enim
coelum, et terram, et mare, et omnia quae in eis sunt. Si ergo omnia quae in eis sunt, et te. Parum
dico, te: passerem, locustam, vermiculum; nihil horum non ille fecit, et cura est illi de omnibus. Non
ad praeceptum cura est; nam praeceptum soli homini dedit. Dicit enim psalmus: Homines et
iumenta salvos facies, Domine; secundum multitudinem misericordiae tuae, Deus 23. Multitudinem,
inquit, misericordiae tuae; secundum hanc salvos facies homines et iumenta. Et Apostolus:
Numquid de bobus cura est Deo? Hac: De bobus cura non est Deo; hac: Homines et iumenta salvos
facies, Domine: numquid contraria sunt ista? Quid enim ait Apostolus? Numquid de bobus pertinet
ad Deum? Ubi est praeceptum: Bovi trituranti os non infrenabis 24; ibi de bobus non cogitavit Deus?
Itaque quosdam boves voluit significari. Non enim hoc curat Deus monere quid agas cum bobus;

1027

