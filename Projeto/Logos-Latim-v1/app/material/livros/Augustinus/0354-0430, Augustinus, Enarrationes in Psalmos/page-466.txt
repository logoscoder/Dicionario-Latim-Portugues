beatitudo nostra, quid erit recedenti, nisi miseria? Redi ergo post miseriam, et dic: Domine, quis
similis tibi? Quantas ostendisti mihi tribulationes multas et malas!

Deus nos reducens a submersione peccati.
9. [vv 20.21.] Sed disciplina fuit; admonitio, non desertio. Denique gratias agens quid dicit? Et
conversus vivificasti me, et de abyssis terrae iterum reduxisti me. Quando enim antea? quid est
hoc, iterum? Cecidisti ab altitudine, o homo, mancipium inobediens, superbe adversus Dominum,
cecidisti! Factum est in te: Omnis qui se exaltat, humilabitur: fiat in te: Omnis qui se humilat,
exaltabitur 26. Redi de profundo. Redeo, inquit; redeo, agnosco: Deus, quis similis tibi? Quantas
ostendisti mihi tribulationes multas et malas! Et conversus vivificasti me, et de abyssis terrae
iterum reduxisti me. Intellegimus, audio. Reduxisti enim de abyssis terrae; reduxisti a profunditate
et submersione peccati. Sed quare, iterum? Quando iam factum erat? Sequamur, ne forte
posteriora psalmi ipsius exponant nobis, quod hic nondum intellegimus, quid dixerit iterum. Ergo
audiamus: Quantas ostendisti mihi tribulationes multas et malas! et conversus vivificasti me, et de
abyssis terrae iterum reduxisti me. Quid deinde? Multiplicasti iustitiam tuam; et conversus
consolatus es me, et de abyssis terrae iterum reduxisti me. Ecce alterum iterum. Si hoc iterum
solvere laboramus semel positum, quis poterit solvere geminatum? Iam ipsum iterum geminatio
est, et rursum positum est iterum. Adsit ille a quo gratia: adsit et brachium quod annuntiamus omni
generationi superventurae: adsit ipse, et tamquam clave crucis suae clausum sacramentum
aperiat. Neque enim frustra, illo crucifixo, velum templi medium scissum est 27, nisi quia per ipsius
passionem omnium mysteriorum secreta patuerunt. Adsit ergo ipse transeuntibus ad eum;
auferatur velamen 28: dicat nobis Dominus noster et Salvator Iesus Christus, quare talis vox
Prophetae praemissa est: Ostendisti mihi tribulationes multas et malas; et conversus vivificasti me,
et de abyssis terrae iterum reduxisti me. En hoc primum positum est iterum: videamus quid hoc sit,
et inveniemus quare alterum iterum.

Christo resurgente, etiam nos resurreximus. Prima resurrectio per fidem,
secunda simul cum corpore.
10. Quid est Christus? In principio erat Verbum, et Verbum erat apud Deum, et Deus erat Verbum:
hoc erat in principio apud Deum. Omnia per ipsum facta sunt, et sine ipso factum est nihil 29.
Grande hoc! magnum hoc! Tu quid, captive? ubi iaces? In carne, sub morte. Quis ergo ille? quis tu?
et quid ille postea? Propter quem? Quis ille, nisi quod dictum est, Verbum? Quod Verbum? ne forte
sonat et transit? Verbum Deus apud Deum; Verbum per quod facta sunt omnia. Quid propter te? Et
Verbum caro factum est, et habitavit in nobis 30. Qui Filio proprio non pepercit, sed pro nobis
omnibus tradidit illum; quomodo non et cum illo omnia nobis donavit 31? Ecce quid, quis, propter
quem. Filius Dei caro propter peccatorem, propter iniquum, propter desertorem, propter superbum,
propter perversum Dei sui imitatorem! Factus ille quod tu, filius hominis, ut nos efficeremur filii Dei!
Caro factus: unde caro? Ex Maria virgine 32. Unde Maria virgo? Ex Adam. Ergo ex illo primo captivo;
et caro in Christo de massa captivitatis. Utquid hoc? Ad exemplum. Suscepit a te in quo moreretur
pro te; suscepit a te quod offerret pro te, quo exemplo doceret te. Quid doceret te? Quia
resurrecturus es. Unde enim crederes, nisi exemplum carnis praecederet assumptae de massa
mortis tuae? Ergo in illo primo resurreximus; quia et Christus cum resurrexit, nos resurreximus. Non
enim Verbum mortuum est, et resurrexit; sed in Verbo caro mortua est, et resurrexit. Ibi mortuus
est Christus, ubi es tu moriturus; et ibi resurrexit Christus, ubi es tu resurrecturus. Exemplo suo
docuit quid non timeres, quid sperares. Timebas mortem; mortuus est: desperabas resurrectionem;
resurrexit. Sed dicis mihi: Ille resurrexit; numquid ego? Sed resurrexit in eo quod pro te accepit ex
te. Ergo natura tua in illo praecessit te; et quod sumptum est ex te, ascendit ante te: ibi ergo et tu
ascendisti. Ascendit ergo ille prior, et in illo nos; quia caro illa de genere humano. Ergo et illo
resurgente, reducti sumus ex abyssis terrae. Cum itaque resurrexit Christus, de abyssis terrae
reduxisti me. Cum vero credimus in Christum, de abyssis terrae iterum reduxisti me. Ecce unum
iterum. Audi impleri ab Apostolo: Si ergo resurrexistis cum Christo, quae sursum sunt quaerite, ubi
Christus est in dextera Dei sedens; quae sursum sunt sapite, non quae super terram 33. Praecessit
ergo ille; iam resurreximus et nos, sed adhuc in spe. Audi hoc idem apostolum Paulum dicentem: Et
ipsi in nobismetipsis ingemiscimus adoptionem, exspectantes redemptionem corporis nostri. Adhuc
ingemiscis, adhuc exspectas. Quid ergo est quod tibi praestitit Christus? Audi quod sequitur: Spe
enim salvi facti sumus; spes autem quae videtur non est spes. Quod enim videt quis, quid sperat?
Si autem quod non videmus speramus, per patientiam exspectamus 34. Reducti ergo sumus iterum
ab abyssis spe. Quare iterum? Quia iam Christus praecesserat. Sed quia resurgemus in re: modo
enim spe vivimus, modo secundum fidem ambulamus: reducti sumus ab abyssis terrae, credendo
in eum qui ante nos resurrexit ab abyssis terrae; resuscitata est anima nostra ab iniquitate

466

