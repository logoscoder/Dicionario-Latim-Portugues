caro fenum, et omnis claritas hominis sicut flos feni 30: sicut quodam loco item dicitur: Vidi impium
superexaltari et elevari sicut cedros Libani: transii, et ecce non erat. Quare, non erat? Quia
transisti? Quid est, quia transisti. Quia non sine causa: Sursum cor, audisti, quia non in terra ubi
putresceres remansisti, quia levasti animam tuam ad Deum, et transcendisti cedros Libani, et de
illa celsitudine attendisti: et ecce non erat, et quaesisti eum, et non est inventus locus eius 31. Iam
labor non est ante te; quia intrasti in sanctuarium Dei, et intellexisti in novissima 32. Sic et hic ita
concludit: Et super inimicos meos respexit oculus meus. Hoc agite ergo, fratres, cum animis vestris:
erigite corda vestra, expolite aciem mentis vestrae, discite gratis diligere Deum, discite praesens
contemnere saeculum, discite voluntarie sacrificare hostiam laudis; ut transcendentes florem feni,
respiciatis super Inimicos vestros.

70

IN PSALMUM 54
ENARRATIO
Sermo ad plebem

Perfectio nostra Christus.
1. [v 1.] Psalmi huius titulus est: In finem, in hymnis, intellectus ipsi David. Quis sit finis
commemoramus breviter, quia nostis. Finis enim Legis Christus est, ad iustitiam omni credenti 1.
Intentio ergo dirigatur in finem, dirigatur in Christum. Quare finis dicitur? Quoniam quidquid agimus,
ad illum referimus; et cum ad eum pervenerimus, ultra quod quaeramus non habebimus. Dicitur
enim finis qui consumit, dicitur finis qui perficit. Aliter quippe intellegimus cum audimus: Finitus est
cibus qui manducabatur; et aliter intellegimus cum audimus: Finita est vestis quae texebatur: in
utroque audimus: Finitum est; sed cibus ut iam non esset, vestis ut perfecta esset. Finis ergo noster
perfectio nostra esse debet; perfectio nostra Christus. In illo enim perficimur, quia ipsius capitis
membra sumus. Et dictus est finis Legis, quia sine illo nemo perficit Legem. Cum ergo auditis in
Psalmis: In finem, multi enim psalmi ita superscripti sunt, non sit vestra cogitatio in
consumptionem, sed in consummationem.

Dei laus a corde Christianorum numquam recedat.
2. In hymnis: in laudibus. Sive enim tribulemur et angustemur, sive laetemur et exsultemus, ille
laudandus est, qui et in tribulationibus erudit, et in laetitia consolatur. Laus enim Dei a corde et ore
christiani recedere non debet: non ut laudet in prosperis, et maledicat in adversis; sed
quemadmodum psalmus ille praescribit: Benedicam Dominum in omni tempore, semper laus eius in
ore meo 2. Gaudes, agnosce patrem blandientem; tribularis, agnosce patrem emendantem. Sive
blandiatur, sive emendet, eum erudit cui parat haereditatem.

David Christi, capitis corporisque, figura. Homo qua intellectu praeditus imago
est Dei.
3. Quid est ergo: Intellectus ipsi David? Erat quidem David, ut novimus, propheta sanctus, rex
Israel, filius Iesse 3: sed quia ex eius semine venit ad salutem nostram secundum carnem Dominus
Iesus Christus 4, saepe isto nomine ille figuratur, et David pro Christo in figura ponitur, propter
originem carnis ipsius. Nam secundum aliquid filius est David, secundum aliquid Dominus est
David: filius David secundum carnem, Dominus David secundum divinitatem. Si enim per ipsum
facta sunt omnia 5, per ipsum et ipse David factus est, ex cuius semine venit ad homines. Proinde
cum interrogasset Dominus Iudaeos, cuius filium Christum esse dicerent; responderunt: David. Vidit
eos remansisse in carne, et amisisse divinitatem; et corrigit eos quaestione proposita: Quomodo
ergo ipse David in spiritu dicit eum Dominum: Dixit Dominus Domino meo: Sede ad dexteram
meam, quoadusque ponam inimicos tuos sub pedibus tuis? Si ergo ille in spiritu Dominum eum
dicit, quomodo filius eius est? 6 Quaestionem proposuit, non filium negavit. Audistis Dominum;
dicite quomodo filius sit: audistis filium; dicite quomodo Dominus sit. Hanc quaestionem solvit fides
catholica. Quomodo Dominus? Quia in principio erat Verbum, et Verbum erat apud Deum, et Deus
erat Verbum. Quomodo filius? Quia Verbum caro factum est, et habitavit in nobis 7. Quia ergo David
in figura Christus est, Christus autem, ut saepe commemoravimus Caritatem Vestram, et caput et
corpus est: nec nos a Christo alienos dicere debemus, cuius membra sumus, nec nos quasi alterum

314

