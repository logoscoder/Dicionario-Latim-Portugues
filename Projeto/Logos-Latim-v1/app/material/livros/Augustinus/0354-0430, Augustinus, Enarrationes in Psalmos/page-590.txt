Nemo inter filios Dei similis est Filio Dei.
7. [v. 7.] Quid praedicant coeli? quid confitebuntur in ecclesia sanctorum? Quoniam quis in nubibus
aequabitur Domino? Hoccine coeli confitebuntur, hoc coeli pluent? Quid? Quoniam quis in nubibus
aequabitur Domino? Inde securi praedicatores, quoniam nemo in nubibus aequabitur Domino.
Magna laus vobis videtur, fratres, non aequari nubes Creatori. Si intellegatur sine mysterio ad
litteram, non magna laus est, Domino non aequari nubes. Quid enim? stellae quae sunt supra nubes
aequantur Domino? Quid enim? sol, luna, Angeli, coeli, vel comparari poterunt Domino? Quid est
quod pro magno ait: Quoniam quis in nubibus aequabitur Domino? Intellegimus, fratres, nubes istas
sicut coelos, praedicatores esse veritatis; Prophetas, Apostolos, annuntiatores verbi Dei. Nam ista
omnia genera praedicatorum nubes esse dictas, ex illa prophetia intellegimus, ubi Deus iratus
vineae suae dixit: Mandabo nubibus meis ne pluant super eam imbrem: quam vineam explicat et
designat apertissime, dicens: Vinea Domini Sabaoth, domus Israel est 15. Ne tu aliter intellegas
vineam, et relictis hominibus significatis terram scruteris: Vinea, inquit: Domini Sabaoth, domus
Israel est. Non intellegat aliud, se intellegat domus Israel esse vineam meam; se intellegat mihi non
dedisse uvam, sed spinas; se intellegat ingratam exstitisse plantatori atque cultori, ingratam
exstitisse irrigatori. Ergo si vinea Domini Sabaoth, domus Israel est, quid dixit iratus? Mandabo
nubibus meis ne pluant super eam imbrem. Et revera ita fecit: missi sunt Apostoli tamquam nubes,
ut pluerent Iudaeis; et illi verbum Dei repellentes quia pro uva spinas dederunt, dixerunt Apostoli:
Ad vos missi eramus; sed quia repulistis verbum Dei, imus ad Gentes 16. Ex illo coeperunt nubes
non pluere pluviam super vineam illam. Si igitur nubes sunt praedicatores veritatis, quaeramus
primo quare sint nubes. Iidem quippe coeli, iidem nubes: coeli propter fulgorem veritatis, nubes
propter occulta carnis: nubes enim omnes nebulosae sunt, propter mortalitatem; et veniunt, et
transeunt. Propter ipsa occulta carnis, id est, occulta nubium, ait Apostolus: Nolite ante tempus
quidquam iudicare, donec veniat Dominus, et illuminet abscondita tenebrarum 17. Nunc ergo quid
loquatur homo, vides; quid gestet in corde, non vides: quod exprimitur de nube, vides; quod
servatur in nube, non vides. Cuius enim oculi nubem penetrant? Ergo nubes in carne praedicatores
veritatis. Venit et ipse omnium Creator in carne. Sed quis in nubibus aequabitur Domino? Quis ergo
in nubibus aequabitur Domino? et quis similis erit Domino in filiis Dei? Ergo nemo in filiis Dei similis
erit Filio Dei. Et ipse dictus est Filius Dei, et nos dicti sumus filii Dei; sed quis similis erit Domino in
filiis Dei? Ille unicus, nos multi; ille unus, nos in illo unum; ille natus, nos adoptati; ille ab aeterno
Filius genitus per naturam, nos a tempore facti per gratiam; ille sine ullo peccato, nos per illum
liberati a peccato. Quis ergo in nubibus aequabitur Domino? aut quis similis erit Domino in filiis Dei?
Dicimur nubes propter carnem, et sumus praedicatores veritatis propter imbrem nubium; sed caro
nostra aliter venit, caro illius aliter. Dicimur et filii Dei, sed ille aliter Filius Dei. Illius nubes ex
virgine, ille Filius ex aeternitate, Patri aequalis. Quis ergo in nubibus aequabitur Domino? aut quis
similis erit Domino in filiis Dei? Dicat ipse Dominus utrum similem inveniat. Quem me dicunt
homines esse filium hominis? Ecce enim quia videor, quia conspicior, quia inter vos ambulo, et
fortasse praesentia vilui; dicite quem me dicunt homines esse filium hominis? Certe quia filium
hominis vident, nubem vident: dicant, vel dicite quem me dicunt homines esse. Et responderunt
dicta hominum: Alii dicunt Ieremiam, alii Eliam, alii Ioannem Baptistam, aut unum ex Prophetis.
Nominatae sunt multae nubes et filii Dei. Etenim quia iusti et sancti, utique et ipsi filii Dei: Ieremias,
Elias, Ioannes, filii Dei; et nubes, quia praedicatores Dei. Dixistis quas nubes me homines esse
putent, et in quibus filiis Dei me homines numerent: dicite et vos quem me dicitis esse. Respondens
Petrus pro omnibus, pro unitate unus: Tu es, inquit, Christus Filius Dei vivi 18. Quoniam quis in
nubibus aequabitur Domino? aut quis similis erit Domino inter filios Dei? Tu es Christus Filius Dei
vivi; non quomodo filii Dei qui tibi non aequantur: venisti in carne; sed non quomodo nubes quae
tibi non aequantur.

Uno loco natus et conservatus, Christus per praedicatores omnibus innotescit.
8. [v. 8.] Quis enim tu, cui respondetur: Tu es Christus Filius Dei vivi; quem putaverunt alii homines
non sancti, non iusti, unum ex Prophetis, aut Eliam, aut Ieremiam, aut Ioannem Baptistam: quis
ergo tu? Audi quod sequitur: Deus glorificandus in consilio iustorum. Qui" ergo in nubibus
aequabitur Domino? aut quis similis erit Domino in filiis Dei, quando ille Deus est glorificandus in
consilio iustorum? Quoniam non possunt aequales illi esse; consilium ipsorum sit credere in illum:
quoniam non possunt aequales illi esse nubes et filii Dei; restat consilium humanae fragilitati, ut qui
gloriatur, in Domino glorietur 19. Deus glorificandus in consilio iustorum: magnus et terribilis in
omnes qui in circuitu eius sunt. Ubique Deus. Qui ergo in circuitu eius sunt, qui ubique est? Si enim
habet aliquos in circuitu, quasi undique finitus intellegitur. Porro si verum dictum est Deo et de Deo:
Magnitudinis eius non est finis 20; qui remanent, qui sunt in circuitu eius, nisi quia ille qui ubique
est, voluit per carnem in uno loco nasci, in una gente conversari, in uno loco crucifigi, ex uno loco
resurgere, ex uno loco in coelum ascendere? Ubi hoc fecit, in circuitu eius Gentes sunt. Si ibi

590

