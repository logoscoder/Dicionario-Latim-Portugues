convertam, cras Deo placebo; et omnia hodierna et hesterna dimittuntur mihi. Verum quidem dicis,
quia Deus conversioni tuae indulgentiam promisit; sed dilationi tuae diem crastinum non promisit.

Quia longanimis, Deus peccatores exspectat; quia severus punit.
12. [v 9.] Suavis Dominus omnibus, et miserationes eius in omnia opera eius. Quare ergo damnat?
quare flagellat? An quos damnat, an quos flagellat, non sunt opera eius? Plane opera eius. Et vis
nosse quia super omnia opera eius miserationes eius? Inde est illa longanimitas qua facit solem
suum oriri super bonos et malos: nonne miserationes eius in omnia opera eius, qui pluit super
iustos et iniustos 39? nonne miserationes eius in omnia opera eius? Longanimis exspectat
peccatorem, dicens: Convertimini ad me, et convertar ad vos: nonne miserationes eius in omnia
opera eius? Et cum dicit: Ite in ignem aeternum, qui paratus est diabolo et angelis eius 40; hic non
miseratio eius, sed severitas eius. Miseratio eius reddita est operibus eius; severitas eius est non in
opera sua, sed in opera tua. Denique si tollas opera tua mala, et non in te remaneat nisi opus eius,
non te dimittet miseratio eius: si autem tu non dimittis opera tua, erit severitas eius in opera tua,
non in opera sua.

Tota creatio Deum laudat.
13. [v 10.] Confiteantur tibi, Domine, omnia opera tua, et sancti tui benedicant te. Omnia opera tua
confiteantur tibi. Quid enim? terra non est opus eius? ligna non sunt opera eius? pecora, bestiae,
pisces, volatilia non sunt opera eius? Plane et haec opera eius. Et quomodo ei confitebuntur et
haec? Video quidem in Angelis confiteri illi opera eius; etenim opera eius sunt Angeli: et homines
opera eius sunt; et cum confitentur illi homines, opera eius illi confitentur: numquid ligna et lapides
vocem habent confessionis? Prorsus confiteantur ei omnia opera eius. Quid dicis? Et terra et ligna?
Omnia opera eius. Si omnia laudant, cur non omnia confitentur? Confessio enim non peccatorum
tantum dicitur, sed et laudis: ne forte ubicumque auditis confessionem, putetis iam non esse nisi
peccati. Usque adeo enim hoc putatur, ut quando sonuerit de divinis eloquiis, continuo sit
consuetudo pectora tundere. Audi quia est et laudis confessio. Numquid Dominus Iesus Christus
habebat peccatum? Et tamen ait: Confiteor tibi, Pater, Domine coeli et terrae 41. Confessio est ergo
in laude. Proinde quid accipiendum: Confiteantur tibi, Domine, omnia opera tua? Laudent te omnia
opera tua. Sed talis quaestio redit ad laudem, qualis erat in confessione. Si enim propterea confiteri
non poterunt terra, ligna et quaeque insensata, quia vocem non habent confitendi; ideo nec
laudabunt, quia vocem non habent praedicandi. Nonne tamen omnia tres illi pueri enumerant,
deambulantes inter flammas innoxias; quibus spatium erat, non solum non ardendi, sed etiam
laudandi Deum? Omnibus dicunt a coelestibus usque ad terrena: Benedicite, hymnum dicite, et
superexaltate eum in saecula 42. Ecce quomodo dicunt hymnum. Nemo hoc sentiat, quod mutus
lapis aut mutum animal habeat rationem intellegendi Deum: hoc qui putaverunt, multum a veritate
aberraverunt. Deus ordinavit omnia, et fecit omnia: quibusdam dedit sensum, et intellectum, et
immortalitatem, sicut Angelis; quibusdam dedit sensum et intellectum cum mortalitate, sicut
hominibus; quibusdam dedit sensum corporis, nec intellectum, nec immortalitatem dedit, sicut
pecoribus; quibusdam vero nec sensum, nec intellectum, nec immortalitatem, sicut herbis, lignis,
lapidibus: tamen et ipsa in genere suo deesse non possunt, et gradibus quibusdam ordinavit
creaturam, a terra usque ad coelum, a visibilibus ad invisibilia, a mortalibus ad immortalia. Ista
contextio creaturae, ista ordinatissima pulchritudo, ab imis ad summa conscendens, a summis ad
ima descendens, nusquam interrupta, sed dissimilibus temperata, tota laudat Deum. Quare ergo
tota laudat Deum? Quia cum eam consideras et pulchram vides, tu in illa laudas Deum. Vox
quaedam est mutae terrae, species terrae. Attendis et vides eius speciem, vides eius fecunditatem,
vides eius vires, quomodo concipiat semen, quomodo plerumque afferat quod non est seminatum:
vides, et consideratione tua tamquam interrogas eam; et ipsa inquisitio interrogatio est. Cum
autem inquisieris admirans, et perscrutatus fueris, et magnam vim, magnam pulchritudinem,
praeclaramque virtutem inveneris, quoniam apud se et a se habere hanc virtutem non posset;
continuo tibi venit in mentem, quia non potuit a se esse, nisi ab illo Creatore. Et hoc quod in ea
invenisti, vox confessionis ipsius est, ut laudes Creatorem. Nonne considerata universa
pulchritudine mundi huius, tamquam una voce tibi species ipsa respondet: Non me ego feci, sed
Deus?
14. [v 11.] Ergo: Confiteantur tibi, Domine, omnia opera tua, et sancti tui benedicant te. Ut in
confessione operum tuorum sancti tui te benedicant, ipsi sancti tui inspiciant creaturam
confitentem. Et illorum vocem audi benedicentem. Etenim cum sancti tui benedicunt te, quid
dicunt? Gloriam regni tui dicent, et potentiam tuam loquentur. Quam potens Deus, qui fecit terram!
quam potens Deus, qui implevit terram bonis! quam potens Deus, qui dedit vitas suas proprias

1019

