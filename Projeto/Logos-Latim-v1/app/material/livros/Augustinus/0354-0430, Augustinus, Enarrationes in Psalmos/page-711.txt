viverent, nondum erat extenta pellis, nondum erat extentum coelum, ut tegeret orbem terrarum.
Extendit ergo coelum sicut pellem.

Divinarum Scripturarum apex, caritatis via. Caritas nonnisi in Ecclesiae
communione invenitur.
9. [v 3.] Qui protegit in aquis superiora eius. Et hoc legimus, et ad litteram bene intellegitur.
Quando enim iussit ut fieret firmamentum inter aquas et aquas, factum est, ut sint aquae inferiores
quae perfundunt terras, et sint aquae superiores remotae ab aspectibus, tamen fidei
commendatae. Et aquae, inquit, quae super coelos sunt, laudent nomen Domini: quoniam ipse
dixit, et facta sunt; ipse mandavit, et creata sunt 33. Ergo explicatus est sensus ad litteram; protegit
enim in aquis superiora eius. Quid ad figuram? Quoniam in figura accepimus pellem Scripturam
sanctam, et auctoritatem divini verbi dispensatam nobis per mortales, quibus mortuis eiusdem
dispensationis fama extenditur; secundum hoc, quomodo protegit in aquis superiora eius? Cuius
superiora? Coeli. Et quid coelum? Sancta Scriptura. Quae sunt superiora sanctae Scripturae? quid
invenimus in Scripturis sanctis superius? Paulum interroga: Supereminentiorem, inquit, viam vobis
demonstro 34. Quam dicit supereminentiorem viam? Si linguis hominum loquar et Angelorum,
caritatem autem non habeam, factus sum velut aeramentum sonans, aut cymbalum tinniens 35. Si
ergo nihil supereminentius in Scriptura sancta inveniri potest quam caritas; superiora coeli
quomodo in aquis proteguntur, si superiora Scripturae praecepta caritatis sunt? Audi
quemadmodum: Caritas, inquit: Dei diffusa est in cordibus nostris per Spiritum sanctum, qui datus
est nobis 36. Iam nomine diffusionis intellege aquas in caritate Spiritus sancti. Hae sunt aquae, de
quibus dicitur in quadam Scriptura: Et in plateis tuis discurrant aquae tuae; nemo alienus
communicet tibi 37. Alieni enim omnes a via veritatis, sive Pagani, sive Iudaei, sive haeretici, et mali
quique christiani, habere multa dona possunt, caritatem non possunt. Hoc ipsum quare donum est?
ut non loquamur de donis aliis foris, quae dona habent omnes homines, quia facit solem suum oriri
super bonos et malos 38: dona Dei sunt, et non tantum bonis et malis communia, sed etiam bestiis
et pecoribus. Ipsum esse, vivere, videre, sentire, audire, et caeteris fungi sensuum muneribus, dona
Dei sunt: sed videte cum qualibus et quam multis communia, et cum eis quos nolis imitari. Ipsum
ingenium acutum habent et pessimi homines, solertem artium industriam habent et turpissimi
scenici, divitias habent et latrones, coniugia, filios, multi mali habent. Pulchra dona Dei omnia,
nemo negat; sed vide cum quibus communia. Respice ad munera ipsius Ecclesiae. Munus
Sacramentorum in Baptismo, in Eucharistia, in caeteris sanctis Sacramentis, quale munus est? Hoc
munus adeptus est et Simon magus 39. Prophetia quale munus est? Prophetavit et Saül malus rex,
et tunc prophetavit, cum David sanctum persequeretur. Intendite: non dixi, cum persecutus fuisset.
Fortassis enim eum persecutus poenitentiam gessit, et dignus fuit spiritu prophetandi. Non
persecutus, neque persecuturus, sed persequens prophetavit. Misit ad comprehendendum David
ministros suos: David vero eo tempore inter prophetas erat, ubi erat et sanctus Samuel; impleti
sunt spiritu prophetiae qui missi sunt, et prophetaverunt. Sed forte bono illi animo venerant, vel ob
necessitatem officii sui, vel non facturi quod iussum est. Misit et alios: hoc et in eis factum est; et
eorum hoc modo animum interpretemur. Cum illi tardarent, venit ipse furens, anhelans caedem,
sanguinem sitiens innocentis sancti, cui etiam ingratus erat; et ipse impletus est spiritu
prophetandi, et prophetavit 40. Non ergo se iactent qui forte sine caritate habuerint hoc munus Dei
sanctum, sicut sanctum baptismum; sed videant qualem rationem habituri sunt cum Deo, qui
sanctis non sancte utuntur. Ex his erunt qui dicturi sunt: In nomine tuo prophetavimus. Non illis
dicetur, "Mentimini"; sed dicetur: Non novi vos; recedite a me, qui operamini iniquitatem 41. Quia si
habeam omnem prophetiam, caritatem autem non habeam, nihil sum 42. Prophetavit et Saül, sed
operabatur iniquitatem. Quis autem operatur iniquitatem, nisi qui non habuerit caritatem? Plenitudo
enim Legis caritas 43. Ergo protegit in aquis superiora eius, quid dixit? In omnibus Scripturis
supereminentissimam viam, supereminentissimum locum caritas obtinet; non ad eam aspirant nisi
boni, hanc nobiscum non communicant mali: possunt communicare Baptismum, possunt
communicare caetera Sacramenta, possunt communicare orationem, possunt communicare istos
parietes, et istam coniunctionem; caritatem nobiscum non communicant. Ipse est enim fons
proprius bonorum, proprius sanctorum, de quo dicitur: Nemo alienus communicet tibi. Qui sunt
alieni? Omnes qui audiunt: Non novi vos. Si enim non cognoscuntur, utique alieni sunt, quibus
dicitur: Non novi vos. Supereminens ergo via caritatis tenet eos qui proprie pertinent ad regnum
coelorum. Ergo praeceptum caritatis super coelos, super omnes libros: ei enim subduntur libri, ei
militat omnis lingua sanctorum, et omnis motus dispensatorum Dei, et animi et corporis.
Supereminens est ergo via, et merito protegit in aquis superiora coeli; quia nihil invenis eminentius
caritate in divinis Libris.

Caritas per Spiritum Sanctum diffunditur.
711

