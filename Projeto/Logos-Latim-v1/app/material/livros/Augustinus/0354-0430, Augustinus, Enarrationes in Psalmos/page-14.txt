suo non pepercit, sed pro nobis omnibus tradidit illum 33. Si enim adhuc cum inimici essemus,
Christus pro nobis mortuus est; multo magis reconciliati, salvi erimus ab ira per ipsum 34. Hoc est
invictissimum scutum, quo repellitur inimicus desperationem salutis suggerens multitudine
tribulationum et tentationum.
18. Totus ergo textus psalmi est oratio ut exaudiatur; ab eo quod scriptum est: Verba mea exaudi,
Domine, usque ad, Rex meus et Deus meus. Deinde intellectus eorum quae impediunt ad videndum
Deum, id est, ut se exauditam esse cognoscat; ab eo quod scriptum est: Quoniam ad te orabo,
Domine, mane exaudies vocem meam, usque ad: Virum sanguinum et dolosum abominabitur
Dominus. Tertio, sperat se domum Dei futuram, et nunc ei appropinquare in timore ante
consummationem quae expellit timorem; ab eo quod scriptum est: Ego autem in multitudine
miserationis tuae, usque ad: Adorabo ad templum sanctum tuum in timore tuo. Quarto,
proficientem se atque promoventem inter illa ipsa quibus impediri se sentit, orat ut adiuvetur
intrinsecus, ubi nemo hominum videt, ne avertatur malis linguis; ab eo quod scriptum est: Domine,
deduc me in tua iustitia propter inimicos meos, usque ad: Linguis suis dolose agebant. Quinto,
prophetia est quae poena maneat impios, quando iustus vix salvus erit, et quod praemium iusti
adepturi sint, qui vocati venerunt et donec perducerentur viriliter omnia sustinuerunt; ab eo quod
scriptum est: Iudica illos, Deus, usque in finem psalmi.

6 IN PSALMUM 6
ENARRATIO

De die iudicii.
1. [v 1.] De octavo, hic videtur obscurum; nam caetera in hoc titulo manifestiora sunt. Visum est
autem nonnullis diem iudicii significare, id est tempus adventus Domini nostri, quo venturus est
iudicare vivos et mortuos. Qui adventus, computatis annis ab Adam, post septem annorum millia
futurus creditur; ut septem annorum millia tamquam septem dies transeant, deinde illud tempus
tamquam dies octavus adveniat. Sed quoniam dictum est a Domino: Non est vestrum scire
tempora quae Pater posuit in sua potestate 1, et: De die vero et illa hora nemo scit, neque angelus,
neque virtus, neque Filius, nisi solus Pater 2, et illud quod scriptum est, tamquam furem venire diem
Domini 3, satis aperte ostendit neminem sibi oportere arrogare scientiam illius temporis,
computatione aliqua annorum. Si enim post septem millia annorum ille dies venturus est, omnis
homo potest annis computatis adventum eius addiscere: ubi erit ergo, quod nec Filius hoc novit?
Quod utique ideo dictum est, quia per Filium homines hoc non discunt, non quod apud se ipse non
noverit, secundum illam locutionem: Tentat vos Dominus Deus vester, ut sciat 4, id est, scire faciat
vos; et: Exsurge, Domine 5, id est, fac nos exsurgere. Cum ergo ita dicatur nescire Filius hunc diem,
non quod nesciat, sed quod nescire faciat eos quibus hoc non expedit scire, id est, non eis hoc
ostendat; quid sibi vult nescio quae praesumptio, quae annis computatis certissimum sperat post
septem annorum millia diem Domini?
2. Nos igitur, quod nescire nos Dominus voluit, libenter nesciamus, et quaeramus quid velit sibi iste
titulus, qui scribitur De octavo. Potest quidem, etiam nulla annorum temeraria supputatione, dies
iudicii octavus intellegi, quod iam post finem huius saeculi accepta aeterna vita, tunc non erunt
animae iustorum obnoxiae temporibus: et quoniam omnia tempora septem dierum istorum
repetitione volvuntur, octavus forte ille dictus est, qui varietatem istam non habebit. Est aliud quod
hic non absurde accipi potest, cur octavum dicatur iudicium, quod post duas generationes futurum
est, unam quae ad corpus, alteram quae ad animam pertinet. Ab Adam enim usque ad Moysen
genus humanum vixit ex corpore, id est secundum carnem: qui etiam exterior et vetus homo
dicitur 6, et cui Vetus Testamentum datum est, ut quamvis religiosis, tamen carnalibus adhuc
operationibus futura spiritalia praesignaret. Hoc toto tempore quo secundum corpus vivebatur,
regnavit mors, sicut Apostolus ait, etiam in eos qui non peccaverunt. Regnavit autem ex
similitudine praevaricationis Adae, sicut idem dicit; quoniam usque ad Moysen 7 accipiendum est,
quo usque Legis opera, id est carnaliter observata illa sacramenta, etiam eos obstrictos tenuerunt
certi mysterii gratia, qui uni Deo subditi erant. Ab adventu autem Domini, ex quo ad
circumcisionem cordis a carnis circumcisione transitum est, facta vocatio est, ut secundum animam
viveretur, id est secundum interiorem hominem, qui etiam novus homo 8 propter regenerationem
dicitur morumque spiritalium innovationem. Manifestum est autem ad corpus quaternarium
numerum pertinere, propter notissima elementa quatuor quibus constat, et quatuor qualitates,
siccam, humidam, calidam, frigidam. Unde quatuor etiam temporibus administratur, verno, aestate,

14

