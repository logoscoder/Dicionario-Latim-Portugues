in finem perseverando, in Deo fecerunt virtutem. Fecit et ipse quod sequitur: ad nihilum deduxit
inimicos eorum. Ubi sunt modo inimici martyrum, nisi forte quia modo eos ebriosi calicibus
persequuntur, quos tunc furiosi lapidibus persequebantur?

77

IN PSALMUM 60
ENARRATIO
Sermo ad plebem.

In Christo nos omnes unum constituimus hominem.
1. [v 1.] Considerandum cum Vestra Caritate psalmum istum suscepimus. Brevis est; aderit
Dominus ut sufficienter ex eo, et breviter loquamur. Quantum adiuverit ipse qui nos iubet loqui, sic
ero volentibus officiosus, ut non sim tardis molestus, nec paucis multus, nec occupatis onerosus.
Titulus eius non nos tenet. Est enim, In finem, in hymnis, ipsi David. In hymnis, utique in laudibus.
In finem, utique in Christum. Finis enim Legis Christus est, ad iustitiam omni credenti 1. Et ipsi
David, non alium quam ipsum accipere debemus, qui venit ex semine David, ut esset homo inter
homines, et aequales Angelis faceret homines. Vocem autem in isto psalmo, si in membris eius et in
corpore sumus, sicut illo exhortante praesumere audemus, nostram debemus agnoscere, non
alicuius extranei. Nostram autem non sic dixi, quasi eorum tantum qui in praesentia sumus modo;
sed nostram qui sumus per totum mundum, qui sumus ab oriente usque in occidentem. Et ut
noveritis sic esse vocem nostram, loquitur hic quasi unus homo: non est autem unus homo, sed
tamquam unus unitas loquitur. In Christo autem nos omnes unus homo; quia huius unius hominis
caput est in coelo, et membra adhuc laborant in terra: et quia laborant, videte quid dicat.

Christi membra in tota terra inveniuntur.
2. [vv 2.3.] Exaudi, Deus, deprecationem meam, intende orationi meae. Quis dicit? Quasi unus.
Vide si unus: A finibus terrae ad te clamavi, dum angeretur cor meum. Iam ergo non unus; sed ideo
unus, quia Christus unus, cuius omnes membra sumus. Nam quis unus homo clamat a finibus
terrae? Non clamat a finibus terrae, nisi haereditas illa, de qua dictum est ipsi Filio: Postula a me, et
dabo tibi gentes haereditatem tuam, et possessionem tuam terminos terrae 2. Haec ergo Christi
possessio, haec Christi haereditas, hoc Christi corpus, haec una Christi Ecclesia, haec unitas quae
nos sumus, clamat a finibus terrae. Quid autem clamat? Quod supra dixi, Exaudi, Deus,
deprecationem meam, intende orationi meae: a finibus terrae ad te clamavi. Id est, hoc ad te
clamavi: a finibus terrae: id est, undique.

Agnosce te in Christo tentatum et in Christo vincentem.
3. Sed quare clamavi hoc? Dum angeretur cor meum. Ostendit se esse per omnes gentes toto orbe
terrarum in magna gloria, sed in magna tentatione. Namque vita nostra in hac peregrinatione non
potest esse sine tentatione: quia provectus noster per tentationem nostram fit, nec sibi quisque
innotescit nisi tentatus, nec potest coronari nisi vicerit, nec potest vincere nisi certaverit, nec potest
certare nisi inimicum et tentationes habuerit. Angitur ergo iste a finibus terrae clamans, sed tamen
non relinquitur. Quoniam nos ipsos, quod est corpus suum, voluit praefigurare et in illo corpore suo,
in quo iam et mortuus est, et resurrexit, et in coelum ascendit; ut quo caput praecessit, illuc se
membra secutura confidant. Ergo nos transfiguravit in se, quando voluit tentari a satana 3. Modo
legebatur in Evangelio quia Dominus Iesus Christus in eremo tentabatur a diabolo. Prorsus Christus
tentabatur a diabolo. In Christo enim tu tentabaris, quia Christus de te sibi habebat carnem, de se
tibi salutem; de te sibi mortem, de se tibi vitam; de te sibi contumelias, de se tibi honores; ergo de
te sibi tentationem, de se tibi victoriam. Si in illo nos tentati sumus, in illo nos diabolum superamus.
Attendis quia Christus tentatus est, et non attendis quia vicit? Agnosce te in illo tentatum, et te in
illo agnosce vincentem. Poterat a se diabolum prohibere: sed si non tentaretur, tibi tentando
vincendi magisterium non praeberet. Itaque non mirum, si inter tentationes positus iste clamat a
finibus terrae. Sed quare non vincitur? In petra exaltasti me. Iam ergo hic agnoscimus quis clamet a
finibus terrae. Recolamus Evangelium: Super hanc petram aedificabo Ecclesiam meam 4. Ergo illa
clamat a finibus terrae, quam voluit aedificari super petram. Ut autem aedificaretur Ecclesia super
petram quis factus est petra? Paulum audi dicentem: Petra autem erat Christus 5. In illo ergo
aedificati sumus. Propterea petra illa in qua aedificati sumus, prior percussa est ventis, flamine,

368

