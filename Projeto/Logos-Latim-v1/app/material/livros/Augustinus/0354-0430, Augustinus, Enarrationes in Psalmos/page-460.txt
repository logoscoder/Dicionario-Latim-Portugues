non intellegas, et me a negotiatione prohibeas. Mone ergo quemadmodum vivam: si bene, bene
mihi erit; unum tamen scio, quia si malus fuero, non negotiatio mihi facit, sed iniquitas mea.
Quando verum dicitur, non est quod contradicatur.

Malus negotiator ille est qui de se praesumit.
18. Quaeramus ergo quas dixerit negotiationes, quas vere qui non cognovit, tota die laudat Deum.
Negotiatio et in graeca lingua ab actu dicitur, et in latina a negato otio: sed sive ab actu, sive a
negato otio, discutiatur quid sit. Qui enim negotiatores actuosi, quasi ex eo quod agunt
praesumunt, opera sua laudant, non perveniunt ad gratiam Dei. Ergo contra illam gratiam sunt
negotiatores, quam commendat hic psalmus. Illam enim gratiam commendat, ut nemo de suis
operibus glorietur. Quomodo quodam loco dicitur, Medici non resuscitabunt 75; deserere debent
homines medicinam? Sed quid est hoc? Sub isto nomine intelleguntur superbi, pollicentes salutem
hominibus, cum Domini sit salus. Quomodo ergo contra medicos, id est superbos salutis
pollicitatores, vigilat hoc quod dictum est: Tota die salutem tuam: sic contra negotiatores, id est,
qui de actu suo et operibus gaudent, vigilat hoc quod dictum est: Os meum enuntiabit iustitiam
tuam, id est non meam. Qui sunt negotiatores, id est quasi de actu suo sibi placentes? Qui
ignorantes Dei iustitiam, et suam volentes constituere, iustitiae Dei non sunt subiecti 76. Merito et
negotium dictum est, quia negat otium. Quantum mali est, quod negat otium? Merito Dominus
expulit de templo illos quibus dixit: Scriptum est, Domus mea domus orationis vocabitur; vos autem
fecistis eam domum negotiationis 77; id est, gloriantes de operibus vestris, otium non quaerentes,
nec audientes contra inquietudinem et negotiationem vestram dicentem Scripturam: Vacate, et
videte quoniam ego sum Dominus 78. Quid est, Vacate, et videte quoniam ego sum Dominus; nisi,
ut sciatis quia Deus est qui operatur in vobis, et non de vestris operibus extollamini? Non audis
vocem dicentis: Venite ad me, omnes qui laboratis et onerati estis, et ego vos reficiam. Tollite
iugum meum super vos, et discite a me, quia mitis sum et humilis corde; et invenietis requiem
animabus vestris 79? Haec requies contra negotiatores praedicatur, haec requies contra eos qui
oderunt otium praedicatur, agendo et iactando se de operibus suis, ut non requiescant in Deo; et
tanto longius a gratia resiliant, quanto magis de suis operibus extolluntur.

Lex sine gratia est littera occidens, non salvans. Languidus apud piscinam
Bethesda hominem sub lege figurat. Lex ad adventum Salvatoris parandum
data est.
19. Sed est in quibusdam exemplaribus: Quoniam non cognovi litteraturam. Ubi alii codices habent,
negotiationem; ibi alii, litteraturam: quomodo concordent, invenire difficile est; et tamen
interpretum diversitas forte sensum ostendit, non errorem inducit. Quaeramus ergo et litteraturam
quomodo intellegamus, ne sic offendamus grammaticos, quomodo paulo ante negotiatores: quia et
grammaticus potest in arte sua honeste vivere; non peierare, non mentiri. Quaeramus ergo
litteraturam quam non cognovit iste, in cuius ore tota die laus Dei est. Est quaedam litteratura
Iudaeorum: ad illos enim et hoc referamus; ibi inveniemus quod dictum est. Quomodo cum de
negotiatoribus quaereremus, propter actus et opera, invenimus illam dici negotiationem
detestandam, quam notavit Apostolus dicens: Ignorantes enim Dei iustitiam, et suam volentes
constituere, iustitiae Dei non sunt subiecti 80. Contra quam dicit idem Apostolus: Non ex operibus,
ne forte quis extollatur. Quomodo ergo? Numquid non operabimur bonum? Operabimur; sed ipso in
nobis operante: Ipsius enim sumus figmentum, creati in Christo Iesu in operibus bonis 81. Quomodo
hoc ergo invenimus contra negotiatores, id est de actu gloriantes, de negotio quod neget otium se
extollentes, inquietos potius quam bonos operatores; quia boni operatores illi sunt in quibus Deus
operatur: sic et nescio quam litteraturam invenimus apud Iudaeos. Dominus adsit ut explicem
verbis, quod dignatus est donare ut corde conspicerem. Superbia Iudaeorum praesumentium
tamquam de viribus suis et de iustitia operum suorum, gloriabatur de Lege, quod ipsi Legem
acceperint, aliae gentes non acceperint; in qua Lege, non de gratia gloriabantur, sed de littera. Lex
enim sine gratia, littera sola est: manet ad convincendam iniquitatem, non ad dandam salutem.
Quid enim ait Apostolus? Si enim data esset lex quae posset vivificare, omnino ex lege esset
iustitia: sed conclusit Scriptura omnia sub peccato, ut promissio ex fide Iesu Christi daretur
credentibus 82. De hac littera dicit alio loco: Littera occidit; spiritus autem vivificat 83. Habes
litteram, si praevaricator legis es: Qui per litteram, inquit, et circumcisionem praevaricator legis es.
Nonne bene cantatur et dicitur: Erue me de manu legem praetereuntis et iniqui? Habes litteram;
sed non imples litteram. Unde non imples litteram? Quoniam qui praedicas non furandum, furaris;
qui dicis non adulterandum, adulteras; qui abominaris idola, sacrilegium facis. Nomen enim Dei per
vos blasphematur in Gentibus, sicut scriptum est 84. Quid tibi ergo profuit littera quam non imples?
Quare autem non imples? Quia de te praesumis. Quare non imples? Quia negotiator es; opera tua

460

