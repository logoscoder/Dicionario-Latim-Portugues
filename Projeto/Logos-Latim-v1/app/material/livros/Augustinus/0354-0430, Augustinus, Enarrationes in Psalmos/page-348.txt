poena secuta est: Stulti facti sunt, et obscuratum est insipiens cor eorum. Dicentes se esse
sapientes, stulti facti sunt. Parva ista poena est? Ut de ista sola loquamur, obscuratio cordis,
excaecatio mentis parva est poena? Si quis furtum faciens, statim oculum perdidisset, omnes
dicerent Deum praesentem vindicasse. Oculum cordis amisit, et ei pepercisse putatur Deus! Sicut
cera liquefacta auferentur.

Delectationem carnalem cum qua nascimur cito debellemus.
19. Supercecidit ignis, et non viderunt solem. Videtis quomodo dicit quamdam poenam
obscurationis. Ignis supercecidit: ignis superbiae, ignis fumosus, ignis concupiscentiae, ignis
iracundiae. Quantus ignis est? Super quem ceciderit, non videbit solem. Ideo dictum est: Non
occidat sol super iracundiam vestram 68. Ergo, fratres, ignem malae concupiscentiae timete, si non
vultis liquefieri sicut cera, et perire a facie Dei. Supercadit enim ignis iste, et solem non videbitis.
Quem solem? Non istum quem tecum vident et pecora, et muscae, et boni et mali; quia facit solem
suum oriri super bonos et malos 69. Sed est alius sol, de quo dicturi sunt illi: Et sol non ortus est
nobis; transierunt omnia illa tamquam umbra. Ergo erravimus a via veritatis, et iustitiae lumen non
luxit nobis, et sol non ortus est nobis 70. Quare, nisi quia supercecidit ignis, et non viderunt solem?
Vicit illos concupiscentia carnis. Et ista concupiscentia unde venit? Attendite. De traduce natus es
cum eo quod vincas: noli tibi hostes addere, vince cum quo natus es. Ad stadium vitae huius cum
illo venisti, congredere cum eo qui tecum processit. Ipso non victo, quare provocas catervas
concupiscentiarum? Delectatio enim carnalis, fratres, cum homine nascitur. Sed qui bene eruditur,
cito videt hostem suum, et aggreditur et luctatur, et cito vincit: idoneus est enim nondum
crescentibus hostibus. Qui autem illam concupiscentiam, cum qua de peccati propagine natus est,
contemnit vincere, et multas adhuc excitat exseritque libidines, difficulter eas superat, et adversus
se ipse divisus, igne proprio concrematur. Ne itaque speres quasi illas solas poenas futuras;
praesentes vide. Supercecidit ignis, et non viderunt solem.

Serae poenitentia sterilitas. De ira Dei.
20. [v 10.] Priusquam producat spinas vestras rhamnus, tamquam viventes tamquam in ira
combibet eos. Quid est rhamnus? Spinarum genus est, densissimae quaedam spinae esse dicuntur.
Primo herba est; et cum herba est, mollis et pulchra est: ibi sunt tamen spinae postea processurae.
Modo ergo delectant peccata, et quasi non compungunt. Herba est rhamnus, et modo tamen est
spina. Priusquam producat spinas rhamnus: priusquam miserarum delectationum et voluptatum
manifesta tormenta procedant. Interrogent se qui aliquid amant, et ad id pervenire non possunt;
videant si non cruciantur desiderio: et cum pervenerint ad id quod illicite desiderant, attendant si
non cruciantur timore. Videant ergo hic poenas suas, antequam veniat illa resurrectio, cum in carne
resurgentes non immutabuntur. Omnes enim resurgemus, sed non omnes immutabimur 71.
Habebunt quippe corruptionem carnis in qua doleant, non in qua moriantur; alioqui et illi dolores
finirentur. Tunc spinae illius rhamni, id est, dolores omnes et compunctiones tormentorum
producentur. Quales spinas patientur illi qui dicturi sunt: Hi sunt quos aliquando habuimus in
risum 72? Spinas compunctionis poenitentiae, sed serae et infructuosae, sicut spinarum sterilitas.
Poenitentia huius temporis, dolor medicinalis est: poenitentia illius temporis, dolor poenalis est. Non
vis illas pati spinas? Hic compungere spinis poenitentiae, ut facias quod dictum est: Conversus sum
in aerumna, cum configeretur spina. Peccatum meum cognovi, et iniquitatem meam non operui.
Dixi: Pronuntiabo adversus me delictum meum Domino; et tu remisisti impietatem cordis mei 73.
Modo fac, modo compungere; non in te fiat quod dictum est de quibusdam detestabilibus: Discissi
sunt, nec compuncti sunt 74. Attendite qui discissi sunt, nec compuncti sunt. Videtis discissos, et
non videtis compunctos. Ecce praeter Ecclesiam sunt, et non eos poenitet, ut rideant unde discissi
sunt. Producet postea spinas eorum rhamnus. Nolunt modo habere compunctionem medicinalem;
habebunt postea poenalem. Sed etiam modo, priusquam producat spinas rhamnus, supercecidit
ignis qui eos non permittit videre solem, qui eos adhuc viventes in ira Dei combibit: ignis
concupiscentiarum malarum, honorum vanorum, superbiae, avaritiae suae; et in quid eos premit?
ne cognoscant veritatem, ne victi videantur, ne subiciat illos vel ipsa veritas. Quid enim gloriosius,
fratres quam subici et vinci a veritate? Superet te veritas volentem; nam et invitum ipsa superabit.
Ergo ille ignis concupiscentiarum malarum, qui supercecidit ut non videant solem, combibit
rhamnum, priusquam producat spinas eorum: id est, occultat eorum malam vitam, priusquam
pariat eadem vita manifestos in fine cruciatus; sed in ira Dei occultat rhamnum ignis iste. Non enim
parva poena est quod modo non vident solem, nec spinas poenarum credunt ex hac vita mala sibi
postea processuras. Vos enim, inquit, rhamnus estis; quam rhamnum, id est vos ipsos, viventes, id
est adhuc in hac vita constitutos, priusquam in futuro iudicio spinas poenarum vestrarum
manifestas producat, nunc in ira combibit, id est, quasi absorbendo apparere non sinit. Hic itaque

348

