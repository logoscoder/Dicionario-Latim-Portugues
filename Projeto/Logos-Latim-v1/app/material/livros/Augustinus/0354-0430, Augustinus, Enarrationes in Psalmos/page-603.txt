revelantur in Novo; ne arbitrentur pro magno habendam et cupiendam vel adamandam esse
terrenorum ac temporalium bonorum felicitatem, et commoveantur pedes eorum, cum eam
viderent et in eis qui te non colunt; et gressus eorum effundantur in lapsum, dum nesciunt
dinumerare iram tuam? Denique secundum hanc orationem hominis sui, sic notum fecit Christum
suum, ut suis passionibus demonstraret, non ea munera quae videntur sonare in Vetere
Testamento, ubi sunt umbrae futurorum, sed aeterna esse concupiscenda. Potest in isto sensu
etiam Dei dextera intellegi, in qua iustos suos ab impiis segregabit 26: quia et ipsa bene sic
innotescit, cum flagellat omnem filium quem recipit 27, nec in peccatis suis prosperari sinit plus
irascendo, sed in mansuetudine, sinistra flagellat, ut emendatum ad dexteram ponat. Et illud quod
plerique codices habent: Dexteram tuam notam fac mihi, ad utrumque referri potest, sive ad
Christum, sive ad aeternam felicitatem: nam Deus ita non habet corporalis formae dexteram, sicut
nec iram commotionibus turbulentam.
13. Quod vero adiungit: Et compeditos corde in sapientia: alii codices non habent, compeditos, sed,
eruditos. Verbum enim graecum ita in utraque significatione similiter sonat, ut una syllaba
paululum differat. Sed cum illi erudiantur in sapientia, qui iniciunt, sicut scriptum est, pedem in
compedes eius 28 (non utique pedem corporis, sed pedem cordis), et eius velut aureis vinculis
illigati a via Dei non exorbitant, nec fiunt ab illo fugitivi; quodlibet horum legatur, salva est
sententia veritatis. Et ipsos enim compeditos, vel eruditos corde in sapientia sic notos Deus fecit in
Novo Testamento, ut pro fide quam Iudaeorum et Gentilium detestabatur impietas, omnia
contemnerent; et eis se privari paterentur, quae magna putant promissa in Vetere Testamento qui
carnaliter iudicant.

Martyris vox inter tormenta describitur.
14. [v. 13.] Et quoniam cum sic noti fierent, ut illa contemnerent, et desiderandis aeternis per suas
passiones testimonium perhiberent (unde et testes dicti sunt; sic enim graece martyres
appellantur), multa et multum mala et acerba temporalia pertulerunt; hoc attendit iste homo Dei, et
spiritus propheticus per Moysi vocabulum figuratus, et ait: Convertere, Domine; quousque; et
deprecabilis esto super servos tuos. Vox est eorum, vel pro eis, qui multa, persequente isto
saeculo, mala tolerantes, innotescunt compediti corde in sapientia, ut nec tantis malis coacti
refugiant a Domino ad huius saeculi bona. Secundum autem illud quod alibi scriptum est:
Quousque avertis faciem tuam a me? 29 Etiam hoc dictum est: Convertere, Domine; quousque? Et
ut sciant qui multum carnaliter Deo tribuunt humani corporis formam, aversionem vultus eius et
conversionem non fieri motu simili motibus corporis nostri; in hoc eodem psalmo recolant
superiora: Posuisti iniquitates nostras in conspectu tuo, saeculum nostrum in illuminatione vultus
tui 30. Quomodo ergo hic dicit: Convertere, ut sit propitius, quasi faciem avertisset iratus; cum ibi sic
insinuet iratum, ut non averterit faciem ab iniquitatibus et saeculo eorum quibus irasceretur, sed ea
potius in conspectu suo et in illuminatione vultus sui posuerit? Quod autem dicitur, quousque,
verbum est orantis iustitiae, non indignantis impatientiae. Sane quod hic positum est, deprecabilis
esto; alii verbum e verbo, deprecare, interpretati sunt. Sed qui ait, deprecabilis esto, vitavit
ambiguum; quia deprecari commune verbum est: nam et ille deprecatur qui deprecationem fundit,
et ille cui funditur; dicimus enim: Deprecor te, et, deprecor a te.

Dies aeternus, dies summopere appetendus.
15. [vv. 14.15.] Deinde illa bona quae futura sunt, spe anticipans, et velut iam facta deputans:
Repleti sumus, inquit, mane misericordia tua. Ergo in his velut nocturnis laboribus et doloribus
prophetia nobis accensa est, sicut lucerna in obscuro loco, donec dies lucescat, et lucifer oriatur in
cordibus nostris 31. Beati enim mundi corde, quia ipsi Deum videbunt 32. Tunc replebuntur eo bono
iusti, quod nunc esuriunt et sitiunt, cum per fidem ambulantes peregrinantur a Domino 33. Unde et
illud dicitur: Replebis me laetitia cum vultu tuo 34. Mane astabunt et contemplabuntur 35; et, sicut
alii dixerunt interpretes: Satiati sumus mane misericordia tua, tunc satiabuntur: sicut enim alibi ait:
Satiabor, dum manifestabitur gloria tua 36. Unde dicitur: Ostende nobis Patrem, et sufficit nobis;
atque ipse Dominus ait: Ostendam meipsum illi 37: quod donec fiat, nihil boni nobis sufficit; nec
sufficere debet, ne desiderium nostrum in via remaneat, quod donec perveniat extendendum est.
Repleti sumus mane misericordia tua; et exsultavimus, et iucundati sumus in omnibus diebus
nostris. Dies ille, dies est sine fine. Simul sunt illi omnes dies; ideo satiant. Non enim succedentibus
cedunt, ubi non est aliquid quod non veniendo nondum sit, et veniendo iam non sit. Omnes simul
sunt, quia unus est qui stat et non transit: ipsa est aeternitas. Hi sunt dies de quibus dicitur: Quis
est homo qui vult vitam, et diligit videre dies bonos? 38 Hi dies et alio loco anni appellantur, ubi Deo

603

