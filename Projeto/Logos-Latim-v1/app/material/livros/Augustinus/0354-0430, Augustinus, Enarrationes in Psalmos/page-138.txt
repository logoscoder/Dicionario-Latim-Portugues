Panem coeli dedit eis, panem Angelorum manducavit homo 24: id est, Verbum illud quo pascuntur
Angeli sempiternum, quod est aequale Patri, manducavit homo: quia cum in forma Dei esset, non
rapinam arbitratus est esse aequalis Deo. Saginantur illo Angeli: sed semetipsum exinanivit, ut
manducaret panem Angelorum homo, formam servi accipiens, in similitudinem hominum factus, et
habitu inventus ut homo; humilavit se factus obediens usque ad mortem, mortem autem crucis 25:
ut iam de cruce commendaretur nobis caro et sanguis Domini novum sacrificium. Quia mutavit
vultum suum coram Abimelech, id est coram regno patris. Regnum enim patris, regnum erat
Iudaeorum. Quomodo regnum patris? Regnum David, regnum Abrahae. Nam regnum Dei Patris,
magis Ecclesia quam populus Iudaeorum: sed secundum carnem regnum patris populus Israel.
Dictum est enim: Et dabit ei Deus sedem David patris eius 26. Demonstratur ergo secundum carnem
pater Domini esse David: secundum divinitatem autem Christus non filius, sed Dominus David.
Iudaei vero Christum secundum carnem norunt, secundum divinitatem non norunt. Ideo fecit illis
quaestionem, et dixit: Cuius filium esse dicitis Christum? Et responderunt: Filium David. Et ille:
Quomodo ergo David in spiritu vocat eum Dominum, ubi ait: Dixit Dominus Domino meo: Sede ad
dexteram meam, donec ponam omnes inimicos tuos sub pedibus tuis? Si ergo David in spiritu vocat
eum Dominum, quomodo filius eius est? Et non potuerunt illi respondere 27: quia non noverant in
Domino Christo, nisi quod videbatur oculis, non quod corde intellegebatur. Si autem intus haberent
oculos sicut habebant foris, ex eo quod foris videbant intellegerent filium David; ex eo quod intus
intellegebant, intellegerent Dominum David.
7. Mutavit ergo vultum suum coram Abimelech. Quid est, coram Abimelech? Coram regno patris.
Quid est, Coram regno patris? Coram Iudaeis. Et dimisit eum, et abiit. Quem dimisit? Ipsum
populum Iudaeorum dimisit, et abiit. Quaeris modo Christum apud Iudaeos, et non invenis. Unde
dimisit et abiit? Quia mutavit vultum suum. Haerentes enim illi sacrificio secundum ordinem Aaron,
non tenuerunt sacrificium secundum ordinem Melchisedec 28; et amiserunt Christum, et coeperunt
eum habere Gentes, quo non miserat ante praecones. Nam ad illos praecones miserat, ipsum
David, Abraham, Isaac et Iacob, Isaiam, Ieremiam, et caeteros Prophetas miserat, et pauci inde
cognoverunt, et ipsi pauci in comparatione pereuntium: nam multi erant. Millia enim legimus fuisse.
Scriptum enim est: Reliquiae salvae fient 29. Sed quaeris modo circumcisos christianos, et non
invenis. Erant autem de circumcisione recentibus temporibus fidei multa millia christianorum.
Quaeris modo, et non invenis. Merito non invenis. Mutavit enim vultum suum coram Abimelech, et
dimisit eum, et abiit. Et coram Achis mutavit vultum suum, et dimisit eum, et abiit. Ideo enim
mutata sunt nomina, ut ad mysterii significationem nos excitaret mutatio nominum: ne putaremus
non narrari aut commemorari in Scripturis Psalmorum, nisi quod in libris Regnorum gestum
invenitur, et non ibi quaereremus figuras futurorum, sed tamquam res gestas acciperemus. Cum
ergo nomina mutantur, quid tibi dicitur? Clausum est hic aliquid; pulsa, noli haerere in littera; quia
littera occidit: sed desidera spiritum; spiritus enim vivificat 30: intellectus spiritalis credentem
salvum facit.
8. Quomodo ergo dimisit Achis regem, attendite, fratres. Achis dixi interpretari: Quomodo est.
Recordamini Evangelium: quando loquebatur Dominus noster Iesus Christus de corpore suo, ait:
Nisi quis manducaverit carnem meam, et biberit sanguinem meum, non habebit in se vitam: caro
enim mea vere esca est, et sanguis meus vere potus est 31. Et discipuli eius qui eum sequebantur,
expaverunt, et exhorruerunt sermonem, et non intellegentes putaverunt nescio quid durum dicere
Dominum nostrum Iesum Christum, quod carnem eius quam videbant, manducaturi erant, et
sanguinem bibituri: et non potuerunt tolerare, quasi dicentes: Quomodo est? Error enim et
ignorantia et stultitia in persona regis Achis. Ubi enim dicitur: Quomodo est, non intellegitur: ubi
non intellegitur, tenebrae ignorantiae sunt. Erat ergo in illis regnum ignorantiae, quasi rex Achis: id
est, regnum erroris eis dominabatur. Ille autem dicebat: Nisi quis manducaverit carnem meam, et
biberit sanguinem meum. Quia mutaverat vultum suum, quasi furor iste et insania videbatur, dare
carnem suam manducandam hominibus, et bibendum sanguinem. Ideo quasi insanus putatus est
David, quando dixit ipse Achis: Arreptitium hunc mihi adduxistis. Nonne videtur insania: Manducate
carnem meam, et bibite sanguinem meum? Et dicens: Quicumque non manducaverit carnem
meam, et biberit sanguinem meum, non habebit in se vitam, quasi insanire videtur. Sed regi Achis
insanire videtur, id est stultis et ignorantibus. Ideo dimisit eos et abiit: fugit de corde eorum
intellectus, ne eum possint comprehendere. Et quid dixerunt illi? Quasi: Quomodo est, quod
interpretatur Achis. Dixerunt enim: Quomodo potest hic nobis dare manducare carnem suam 32?
Arreptitium putabant Dominum, et nescire quid loqueretur, et insanire. Ille autem qui noverat quod
dicebat in illa mutatione vultus sui, et quasi furore et insania, sacramenta praedicabat, et
affectabat, et tympanizabat ad ostia civitatis.

Christus compassus est infirmitatibus nostris.
138

