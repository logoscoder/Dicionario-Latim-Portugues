Mundus mare est, saeculi mortalitas flumen.
11. [v 6.] Propterea quid fecit terrore consilii sui? Convertit mare in aridam. Hoc enim sequitur: Qui
convertit mare in aridam. Mare erat mundus; amarus salsitate, turbulentus tempestate, saeviens
fluctibus persecutionum, mare erat: certe in aridam conversum est mare; modo sitit aquam dulcem
mundus, qui salsa plenus erat. Quis hoc fecit? Qui convertit mare in aridam. Iam anima Gentium
omnium quid dicit? Anima mea velut terra sine aqua tibi 49. Qui convertit mare in aridam. In flumine
pertransibunt pede. Illi ipsi qui conversi sunt in aridam, cum essent antea mare, in flumine pede
pertransibunt. Quid est flumen? Flumen est omnis mortalitas saeculi. Videte flumen: alia veniunt et
transeunt, alia transitura succedunt. Nonne sic fit in aqua fluminis, quae de terra nascitur, et
manat? Omnis qui natus est, cedat oportet nascituro: et omnis iste ordo rerum labentium, fluvius
quidam est. In istum fluvium non se mittat cupida anima, non se mittat; stet. Et quomodo transiet
delectationes rerum periturarum? Credat in Christum, et transibit pede: transit illo duce, pede
transit. Quid est, pede transire? Facile transire. Non quaerit equum ut transeat; non erigitur
superbia ad transeundum flumen: humilis transit, et tutius transit. In flumine pertransibunt pede.

Nulla stat hominis aetas.
12. Ibi iucundabimur in ipso. O Iudaei, de vestris operibus gloriamini: ponite superbiam gloriandi de
vobis; sumite gratiam iucundandi in Christo. Ibi enim iucundabimur: sed non in nobis: ibi
iucundabimur in ipso. Quando iucundabimur? Cum flumen transierimus pede, Vita aeterna
promittitur, resurrectio promittitur; ibi caro nostra iam non erit flumen: flumen enim modo est,
quando mortalitas est. Videte si stat aliqua aetas. Pueri crescere volunt; et nesciunt spatium vitae
suae annis succedentibus minui. Non enim adduntur anni, sed subtrahuntur crescentibus: sicut
aqua fluminis prorsus accedit, sed a fonte recedit. Et volunt crescere pueri, ut careant dominatu
maiorum; ecce crescunt, agitur cito, perveniunt ad iuventutem: qui excesserunt pueritiam, si
possunt teneant iuventutem; transit et ipsa. Senectus succedit; vel senectus aeterna sit: morte
aufertur. Ergo fluvius est carnis nascentis. Hunc fluvium mortalitatis, ne mortalium rerum
concupiscentia subvertat et rapiat, facile transit qui humiliter, id est, pede transit, duce illo qui prior
transiit, qui de torrente in via usque ad mortem bibit, propterea exaltavit caput 50. Transeuntes
ergo pede fluvium istum, id est facile transeuntes mortalitatem istam fluentem, ibi iucundabimur in
ipso. Modo autem in quo, nisi vel in ipso, vel in spe ipsius? Etsi enim iucundamur modo, in spe
iucundamur; tunc autem in ipso iucundabimur. Et modo in ipso, sed per spem; tunc autem facie ad
faciem 51.
13. [v 7.] Ibi iucundabimur in ipso. In quo? Qui dominatur in virtute sua in aeternum. Nam nos
quam virtutem habemus? et num quid aeternam? Si aeterna esset virtus nostra, non lapsi essemus,
non cecidissemus in peccatum, non meruissemus mortalitatem poenalem. Ille voluntate suscepit,
quo nos meritum nostrum deiecit: Qui dominatur in virtute sua in aeternum. Eius participes
efficiamur, in cuius virtute nos erimus fortes; ille autem in sua. Nos illuminati; ille lumen illuminans:
nos aversi ab illo, contenebramur; ille averti a se non potest. Calore ipsius accendimur; unde
recedentes frigueramus, accedentes rursum accendimur. Ergo dicamus ei ut custodiat nos in virtute
sua, quia in ipso iucundabimur qui dominatur in virtute sua in aeternum.

Lex non iustificat a peccato sed auget peccata.
14. Sed non hoc solis Iudaeis praestat credentibus: Quia multum se extulerunt Iudaei de virtute sua
praesumentes, postea cognoverunt in cuius virtute fuerunt salubriter fortes, et quidam eorum
crediderunt: sed non sufficit Christo; multum est quod dedit, magnum pretium dedit, non pro solis
Iudaeis debuit valere quod dedit. Oculi eius super Gentes respiciunt. Ergo, Oculi eius super Gentes
respiciunt. Et quid facimus? Murmurabunt Iudaei; dicturi sunt Iudaei: Quod nobis, hoc et illis; nobis
Evangelium, illis Evangelium; nobis gratiam resurrectionis, et illis gratiam resurrectionis: nihil nobis
prodest quod nos Legem accepimus. et in iustificationibus Legis viximus, et tenuimus praecepta
patrum: nihil valebit hoc; illis quod nobis! Non litigent, non contendant. Qui amaricant, non
exaltentur in semetipsis. O caro misera et tabescens, nonne peccatrix es? Quid clamat lingua tua?
Attendatur conscientia. Omnes enim peccaverunt, et egent gloria Dei 52. Agnosce te, infirmitas
humana. Accepisti Legem, ut et praevaricatrix Legis esses; non enim tenuisti et implesti quod
accepisti. Accessit tibi ex Lege, non iustificatio quam Lex iubet, sed praevaricatio quam tu fecisti. Si
ergo abundavit peccatum, quid invides superabundanti gratiae 53? Noli amaricare, quia qui
amaricant, non exaltentur. Quasi maledixisse videtur, Qui amaricant, non exaltentur: imo

408

