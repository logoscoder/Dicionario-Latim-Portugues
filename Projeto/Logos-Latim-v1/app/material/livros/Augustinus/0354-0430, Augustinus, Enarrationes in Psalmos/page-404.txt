Ecclesiae universitas Dei verbo commendatur.
2. Quodammodo, fratres mei, animum Psalmi audistis. In hoc quod dixi, in hoc quod proposui, tota
vestra suspendatur intentio; hinc vos nulla cogitatio avertat: contra praesumptionem dicitur
Iudaeorum, qui de iustificationibus Legis sperabant sibi resurrectionem, et crucifixerunt Christum
qui primus resurrexit, non membra resurrectura solos Iudaeos habiturus, sed omnes qui in eum
credidissent, id est omnes gentes. Inde coepit: Iubilate Deo. Qui? Omnis terra. Non ergo sola
Iudaea. Videte, fratres, quemadmodum commendetur universitas Ecclesiae toto orbe diffusae; et
non solum dolete Iudaeos qui gratiam istam Gentibus invidebant, sed plus haereticos plangite. Si
enim dolendi sunt qui collecti non sunt, quanto amplius qui collecti divisi sunt? Iubilate Deo, omnis
terra. Quid est, Iubilate? In vocem erumpite gaudiorum, si non potestis verborum. Non enim verbis
iubilatur; sed solus gaudentium sonitus redditur, quasi parturientis et parientis cordis laetitiam in
vocem rei conceptae, quae verbis explicari non possit. Iubilate Deo, omnis terra: nemo iubilet in
parte. Nemo, inquam, iubilet in parte: omnis terra iubilet, Catholica iubilet. Catholica totum tenet:
quicumque partem tenet, et a toto praecisus est, ululare vult, non iubilare. Iubilate Deo, omnis
terra.

Fides et bona opera glorificat Deum.
3. [v 2.] Psallite autem nomini eius. Quid dixit? Psallentibus vobis benedicatur nomen eius. Quid sit
autem psallere, heri dixi, et credo meminisse Caritatem Vestram. Psallere, est organum etiam
assumere quod psalterium dicitur, et pulsu atque opere manuum vocibus concordare. Si ergo
iubilatis quod Deus audiat, psallite etiam quod homines et videant et audiant; sed non nomini
vestro. Cavete enim facere iustitiam vestram coram hominibus, ut videamini ab eis 6. Et propter
cuius nomen, inquies, psallam, ut non videantur ab hominibus opera mea? Attendite alio loco:
Luceant opera vestra coram hominibus, ut videant bona facta vestra, et glorificent Patrem vestrum
qui in coelis est 7. Videant bona facta vestra, et glorificent, non vos, sed Deum. Nam si propter vos
glorificandos facitis opera bona, respondetur quod ipse dixit de quibusdam talibus: Amen dico
vobis; perceperunt mercedem suam. Et iterum: Alioquin mercedem non habebitis apud Patrem
vestrum qui in coelis est 8. Ergo, inquies, debeo abscondere opera mea, ne faciam coram
hominibus? Non. Sed quid ait? Luceant opera vestra coram hominibus. Anceps ergo remanebo: hac
mihi dicis: Cavete facere iustitiam vestram coram hominibus; hac mihi dicis: Luceant opera vestra
bona coram hominibus; quid observabo? quid faciam? quid relinquam? Tam non potest homo
servire duobus dominis diversa iubentibus, quam nec uni diversa iubenti. Non, ait Dominus, diversa
iubeo. Finem attende, in finem canta; quo fine facias, vide. Si ideo facis ut tu glorificeris, hoc
prohibui; si autem ideo ut Deus glorificetur, hoc iussi. Psallite ergo, non nomini vestro, sed nomini
Domini Dei vestri. Vos psallite; ille laudetur: vos bene vivite; ille glorificetur. Unde enim habetis
ipsum bene vivere? Si aeternum haberetis, nunquam male vixissetis; si a vobis haberetis, nunquam
non bene vixissetis: Psallite autem nomini eius.

Qui gloriatur in Domino glorietur. Multa nos docet Nathanaelis illius electio.
4. Date gloriam laudi eius. Totam intentionem nostram in laudem Dei mittit; nihil nobis relinquit
unde laudemur. Gloriemur inde magis, et gaudeamus; illi inhaereamus, in illo laudemur. Audistis
cum legeretur Apostolus: Videte vocationem vestram, fratres; quia non multi sapientes secundum
carnem, non multi potentes, non multi nobiles, sed stulta mundi elegit Deus ut confundat
sapientes; et infirma mundi elegit Deus ut confundat fortia; et ignobilia mundi elegit Deus, et ea
quae non sunt, tamquam quae sunt, ut ea quae sunt evacuentur 9. Quid voluit dicere? quid voluit
ostendere? Descendit Dominus Deus noster Iesus Christus reparare genus humanum, et dare
gratiam suam omnibus intellegentibus quia gratia illius est, non merita eorum; et ne quaelibet
persona gloriaretur in carne, infirmos elegit. Nam inde non est electus etiam ille Nathanael. Quid
enim tibi videtur, ut publicanum in telonio sedentem eligeret Matthaeum 10, et non eligeret
Nathanael cui perhibuit testimonium ipse Dominus, dicens: Ecce verus Israelita, in quo dolus non
est? Intellegitur ergo Nathanael iste doctus fuisse in Lege. Non quia doctos non erat electurus: sed
si ipsos primo elegisset, doctrinae suae merito se electos putarent; ita illorum scientia laudaretur,
et laus Christi gratiae minueretur. Perhibuit testimonium tamquam bono fideli, in quo dolus non
erat; sed tamen eum non assumpsit inter illos discipulos, quos primum idiotas elegit. Et unde
intellegimus quod ille peritus erat Legis? Quando audivit ab uno ex eis qui secuti erant Dominum,
dicente: Invenimus Messiam, quod interpretatur Christus 11, quaesivit unde; et dictum est: A
Nazareth: et ille: A Nazareth potest aliquid boni esse 12. Procul dubio, qui intellexit quia a Nazareth
potest aliquid boni esse, peritus erat Legis, et bene Prophetas inspexerat. Novi esse in illis verbis
aliam pronuntiationem; sed a prudentioribus non est approbata: ut quasi desperasse videretur ille,

404

