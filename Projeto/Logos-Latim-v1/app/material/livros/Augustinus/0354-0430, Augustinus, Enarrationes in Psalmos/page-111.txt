11. [v 24.] Iam ergo expertus quid nos hortatur? Diligite Dominum, omnes sancti eius. Tamquam
diceret: Credite mihi, ego sum expertus; habui tribulationes; invocavi, et non sum deceptus; speravi
in Deum, et non sum confusus: cogitationes meas illuminavit, trepidationem meam firmavit. Diligite
Dominum, omnes sancti eius: id est, vos diligite Dominum, qui non diligitis mundum, hoc est,
omnes sancti eius. Nam cui dico ut diligat Dominum, qui adhuc diligit amphitheatrum? Cui dico ut
diligat Dominum, qui adhuc diligit mimum, qui adhuc diligit pantomimum, qui adhuc diligit
vinolentiam, qui adhuc diligit pompas saeculi, et vanitates omnes, et insanias mendaces? Cui dico:
Disce non diligere, ut discas diligere; avertere, ut convertaris; funde, ut implearis. Diligite
Dominum, omnes sancti eius.

De interiore retributione.
12. Quoniam veritatem requiret Dominus. Nostis quia modo multi malefici videntur; nostis quia
modo in suis vanitatibus extolluntur: veritatem requiret Dominus. Et retribuet his qui abundanter
faciunt superbiam. Ferte donec efferatis, tolerate donec careatis: necesse est enim ut Dominus
veritatem requirens, retribuat his qui abundanter faciunt superbiam. Iam dicturus es: Quando
retribuet? Quando vult. Quia retribuet certus sis; de retributione non dubites, de tempore non
audeas Deo dare consilium. Prorsus veritatem requiret, et retribuet his qui abundanter faciunt
superbiam. Aliquibus et hic retribuet, et vidimus et didicimus quia retribuit. Etenim quando
humilantur qui Deum timent, si forte in aliqua dignitate huius saeculi refulserant, humilati non
ceciderunt, quia Deum de corde non excluserunt: altitudo ipsorum Deus est. Humilatus videbatur
Iob perdita substantia sua, perditis filiis suis, perditis quae servabat, perditis quibus servabat;
remansit sine haereditate, et, quod est tristius, sine haerede 20; remansit ad solam uxorem, non
suam consolatricem, sed diaboli potius adiutricem 21: humilatus videbatur; vide si miser factus est,
vide si non erat in abscondito vultus Dei. Nudus, ait, exii de utero matri meae, nudus revertar in
terram: Dominus dedit, Dominus abstulit; sicut Domino placuit, ita factum est: sit nomen Domini
benedictum 22. Istae gemmae laudis Dei unde sunt? Videte foris pauperem, intus divitem. Istae
gemmae laudis Dei exirent de eius ore, nisi thesaurum haberet in corde? Qui divites esse vultis,
tales divitias concupiscite, quas nec in naufragio potestis amittere. Ergo tales quando humilantur,
nolite eos putare miseros. Erratis, non scitis quid intus habeant. Ex vobis conicitis, qui mundum
diligitis, quia vos cum talia perditis, miseri remanetis. Prorsus nolite hoc putare; habent intus quo
gaudeant. Interior est dominator eorum, interior est pastor et consolator ipsorum. Ipsi sunt qui male
cadunt, qui spem suam in hoc saeculo ponunt. Aufertur quod nitebat foris, nihil remanet intus nisi
fumus malae conscientiae. Unde se consolentur non habent, non habent quo foras exeant, non
habent quo intro redeant, deserti pompa saeculari, inanes gratia spiritali, vere humilantur. Et multis
facit Deus ista in isto tempore, sed non omnibus. Si enim nemini faceret, quasi non videretur
vigilare divina providentia: si omnibus faceret, non servaretur divina patientia. Tu tamen,
christiane, tolerare didicisti, non vindictam retribuere. Vindicari vis, christiane? Nondum vindicatus
est Christus. An tu passus es improbum, et ille non passus est? Nonne prior pro te passus est, qui
non habebat quare pateretur? Nam in te tribulatio fornax aurificis est, (si tamen aurum sis, et non
palea) ut sordibus careas, non in cinerem convertaris.
13. [v 25.] Diligite Dominum, omnes sancti eius: quoniam veritatem requiret Dominus, et retribuet
his qui abundanter faciunt superbiam. Sed quando retribuet? O si modo retribueret! modo eos
volebam videre humilatos atque prostratos. Audite quid sequitur: Viriliter agite. Nolite lassas manus
in tribulationibus dimittere, non nutent genua vestra. Viriliter agite, et confortetur cor vestrum: ad
perpetienda et toleranda omnia mala huius saeculi confortetur cor vestrum. Sed qui sunt quibus
haec dicit Propheta: Viriliter agite, et confortetur cor vestrum? numquid his qui diligunt mundum?
Non. Sed quibus dicit, audite: Omnes qui speratis in Domino.

39

IN PSALMUM 31
ENARRATIO I

Confitentibus peccata misericors est Dominus.
1. [v 1.] Ipsi David intellegentiae, qua intellegitur non meritis operum, sed gratia Dei hominem
liberari, confitentem peccata sua.

111

