ostendet fidei vestrae in poenis ardentem animam divitis, quam nihil adiuverunt omnes honores et
obsequia, quae mortuo corpori eius viventium vanitas praebuit.
26. Sed quia multa sunt genera peccatorum, et non esse peccatorem difficile est, aut fortasse in
hac vita non possibile, subiecit statim cuius generis peccatorum esset mors pessima. Et qui oderunt
iustum, inquit, delinquent. Quem iustum, nisi eum qui iustificat impium 40? quem iustum, nisi
Dominum Iesum Christum, qui est etiam propitiatio peccatorum nostrorum 41? Qui ergo hunc
oderunt, mortem pessimam habent; quia in peccatis suis moriuntur, qui per eum Deo nostro non
reconciliantur: Redimet enim Dominus animas servorum suorum. Secundum animam enim
intellegenda est mors aut pessima, aut optima; non secundum corporum aut contumelias, aut
honores quos homines vident. Et non delinquent omnes qui sperant in eum. Iste est modus
humanae iustitiae, ut vita mortalis quantumlibet proficiens, quia sine delicto esse non potest, in hoc
non delinquat, dum sperat in eum, in quo est remissio delictorum, Amen.

46

IN PSALMUM 34
ENARRATIO
Sermo 1

1. [vv 1.2.] Psalmum istum nobis a iubentibus fratribus et coepiscopis meis impositum esse ad
tractandum, noverit caritas vestra. Voluerunt ut hinc omnes aliquid audiamus. Ab illo enim omnes
audimus, a quo pariter discimus, et in cuius schola condiscipuli sumus. Titulus ipsius moram nobis
non facit; brevis est enim, et ad intellegendum, maxime nutritis in Ecclesia Dei, non difficilis. Habet
enim: Ipsi David. Psalmus ergo ipsi David: David interpretatur Fortis manu, vel desiderabilis.
Psalmus ergo manu forti et desiderabili, qui nostram mortem vicit, qui nobis vitam promisit: in hoc
enim manu fortis, quia mortem nostram vicit; in hoc desiderabilis, quia vitam aeternam promisit.
Quid enim fortius manu hac, quae tetigit loculum, et mortuus resurrexit 1? quid fortius manu hac,
quae mundum vicit, non ferro armata, sed ligno transfixa? quid autem desiderabilius eo, quem non
videntes martyres, mori voluerunt, ut ad illum pervenire mererentur? Ergo psalmus illi: illi cor
nostrum, illi lingua nostra digna cantet: si tamen ipse dignabitur donare quod cantet. Nemo illi
cantat digna, nisi qui ab illo acceperit quod cantare possit. Denique hoc quod modo cantamus,
Spiritu eius dictum est per Prophetam eius, et in eis verbis ubi nos agnoscimus et ipsum. Nec
iniuriam facimus, quia dicimus nos et ipsum: quoniam cum esset in coelo, sic clamavit: Quid me
persequeris 2? cum eum nemo tangeret, et nos in terra laboraremus. Ergo vocem eius audiamus,
nunc corporis, nunc capitis. Est enim psalmus iste invocans Deum contra inimicos in tribulationibus
huius saeculi: et utique ipse est Christus, tribulato tunc capite, tribulato nunc corpore: tamen per
tribulationes omnibus membris suis dans vitam aeternam, quam promittendo desiderabilis factus
est.

Fide pugnatur et vincitur.
2. Iudica, inquit, Domine, nocentes me, expugna expugnantes me. Si Deus pro nobis, quis contra
nos 3? Et unde hoc nobis praestat Deus? Apprehende, inquit, arma et scutum, et exsurge in
adiutorium mihi. Magnum spectaculum est, videre Deum armatum pro te. Et quod eius scutum?
quae arma? Domine, inquit alio loco homo iste qui et hic loquitur, ut scuto bonae voluntatis tuae
coronasti nos 4. Arma autem eius, quibus non solum nos muniat, sed etiam percutiat inimicos, si
bene profecerimus, et nos erimus. Sicut enim nos, ut armemur, ab illo habemus, sic ipse armatur
de nobis. Sed ipse de his armatur quos fecit, nos de his armamur quae ab ipso accepimus qui nos
fecit. Dicit haec quodam loco arma nostra Apostolus, scutum fidei, et galeam salutis, et gladium
spiritus, quod est verbum Dei 5. Armavit nos talibus armis, qualibus audistis, laudabilibus et invictis,
insuperabilibus et splendidis; spiritalibus sane atque invisibilibus, quia et hostes invisibiles
expugnamus. Si vides hostem tuum, videantur arma tua. Armamur earum rerum fide quas non
videmus, et sternimus hostes quos non videmus. Verumtamen, carissimi, arma ista ne putetis sic
esse, ut quasi quod scutum est, semper scutum sit; aut quod galea est, semper galea sit; aut quod
lorica est, semper lorica sit. In istis enim armis corporalibus ita est, quamquam et de ferro quae
fiunt mutari possint, ut ex gladio fiat securis: tamen ipsum Apostolum videmus dixisse quodam
loco, loricam fidei 6, et alio loco dixisse scutum fidei. Ergo ipsa fides, et lorica potest esse et
scutum: scutum est, quia tela inimicorum excipit et repellit; lorica est, quia interiora tua transfigi
non sinit. Haec arma nostra: Dei autem quae? Legimus quodam in loco: Erue ab impiis animam
meam, frameam tuam ab inimicis manus tuae 7. Quod superius dixit, ab impiis; hoc sequenti versu,

148

