Vivum gaudes, quem exstinctum plangebas. Sed quando laudas vivum, si nosti laudare, adhibe
illum mortuo ut accendatur; id est, quicumque adhuc piger est sequi Deum, admove illi carbonem
qui erat exstinctus, et habeto sagittam verbi Dei, et carbonem vastatorem, ut occurras labiis iniquis
et linguae subdolae.

Boni et mali in mundo permixti.
6. [v 5.] Quid sequitur? Accepit iste sagittas ardentes, accipiat carbones vastatores. Iam repellit
linguam subdolam et labia iniqua, iam ascendit gradum, incipit proficere: sed adhuc vivit inter
malos, inter iniquos; nondum est area ventilata: puta quia triticum factum est, numquid iam in
horreo est? Adhuc necesse est multa palea prematur; et quantum proficit, tantum videt maiora
scandala in populo. Nam si non proficiat, non videt iniquitates; si non sit verax christianus, non
videt fictos. Etenim, fratres, et de illa similitudine hoc nos docet Dominus, de frumentis et zizaniis.
Cum autem crevisset herba et fructum fecisset, tunc apparuerunt et zizania 27: id est quia nulli
homini apparent mali, nisi factus fuerit ipse bonus; quia cum crevisset herba et fructum fecisset,
tunc apparuerunt zizania. Iam ergo iste coepit proficere, et coepit videre malos, et multa mala quae
ante non noverat, et clamat ad Dominum: Heu me, quod incolatus meus longinquus, inquit, factus
est! Multum a te recessi, peregrinatio mea facta est longinqua. Nondum veni in patriam illam, ubi
cum nullo malo victurus sum; nondum veni ad illam societatem Angelorum, ubi scandala non
timebo. Quare autem nondum sum ibi? Quia incolatus meus longinquus factus est. Incolatus
peregrinatio est: incola dicitur qui habitat in terra aliena, non in civitate sua. Longinquus, inquit,
factus est incolatus meus. Et ubi longinquus? Aliquando, fratres mei, cum peregrinatur homo, inter
meliores vivit, quam in patria sua forte viveret: sed non sic est, quando de illa Ierusalem coelesti
peregrinamur. Mutat enim homo patriam, et aliquando in peregrinatione illi bene est: invenit
amicos fideles peregrinando, quos in patria invenire non potuit. Inimicos habuit, ut de patria
pelleretur; et cum peregrinaretur, invenit quod non habebat in patria. Non sic est patria illa
Ierusalem, ubi omnes boni: quicumque inde peregrinatur, inter malos est; nec recedere a malis
potest, nisi cum redierit ad societatem Angelorum, ut ibi sit unde peregrinatur. Ibi omnes iusti et
sancti, qui fruuntur Verbo Dei sine lectione, sine litteris: quod enim nobis per paginas scriptum est,
per faciem Dei illi cernunt. Qualis patria! Magna patria, et miseri sunt peregrini ab illa patria.

Isaac et Ismael duorum populorum figurae.
7. Sed quod ait iste: Longinqua facta est peregrinatio mea; maxime eorum vox est, id est, ipsius
Ecclesiae, quae laborat in hac terra. Illius vox est, quae clamat a finibus terrae in alio psalmo
dicens: A finibus terrae ad te clamavi 28. Quis nostrum clamat a finibus terrae? Nec ego, nec tu, nec
ille: sed a finibus terrae ipsa tota Ecclesia, tota haereditas Christi clamat; quia Ecclesia haereditas
eius, et de Ecclesia dictum est: Postula a me, et dabo tibi gentes haereditatem tuam, et
possessionem tuam terminos terrae 29. Si ergo possessio Christi usque ad fines terrae, et possessio
Christi omnes sancti, et omnes sancti unus homo in Christo, quia unitas sancta in Christo est; ipse
unus homo dicit: A finibus terrae ad te clamavi, dum angeretur cor meum 30. Huius ergo hominis
longinqua peregrinatio facta est inter malos. Et tamquam diceretur illi: Cum quibus ergo habitas, ut
gemas? Peregrinatio, inquit, mea longinqua facta est. Sed quid, si cum bonis esset? Si cum bonis
esset; non diceret: Heu me! Heu, vox est miseriae, vox est calamitatis et infelicitatis; sed tamen in
spe, quia iam vel gemere didicit. Multi enim et miseri sunt, et non gemunt, et peregrinantur, et
redire nolunt. Iste iam volens redire, cognoscit infelicitatem peregrinationis suae: quia agnovit
illam, redit; et ascendere incipit, quia Canticum graduum coepit cantare. Ubi ergo gemit, et inter
quos habitat? Inhabitavi cum tabernaculis Cedar. Verbum hoc quia hebraeum est, procul dubio non
intellexistis. Quid est: Inhabitavi cum tabernaculis Cedar? Cedar, quantum meminimus ex
interpretatione nominum hebraeorum, Tenebras significat. Interpretatum Cedar latine, Tenebrae
dicuntur. Nostis autem duos filios habuisse Abraham, quos quidem commemorat Apostolus, et ad
imaginem duorum testamentorum esse dicit: unus de ancilla erat, et alter de libera 31. Ex ancilla,
Ismael erat; de libera Sara, quem suscepit ex desperatione per fidem, Isaac erat 32. Uterque ex
semine Abrahae, sed non uterque haeres Abrahae. De Abraham natus unus, sed tamen non
hereditat: alter etiam haeres; non solum filius, sed et haeres. In Ismael sunt omnes qui carnaliter
colunt Deum. Ad ipsos enim et vetus testamentum pertinet: quia sic dixit Apostolus: Sub Lege
volentes esse, Legem non audistis? Scriptum est enim quod Abraham duos filios habuit, unum de
ancilla, et unum de libera; quae sunt in allegoria. Haec enim sunt duo testamenta 33. Quae sunt duo
testamenta? Unum vetus, et alterum novum. Vetus testamentum a Deo, et novum testamentum a
Deo; quomodo de Abraham et Ismael et Isaac. Sed Ismael ad terrenum, Isaac ad coeleste regnum.
Ideo vetus testamentum promissiones habet terrenas, terrenam Ierusalem, terrenam Palaestinam,
regnum terrenum, salutem terrenam, hostium subiugationem, abundantiam filiorum, fecunditatem

864

