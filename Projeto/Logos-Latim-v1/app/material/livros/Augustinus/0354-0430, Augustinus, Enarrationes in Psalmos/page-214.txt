converti, nisi securus de remissione: non durarem perseverare, nisi securus de promissione.
Misericordia tua et veritas tua semper susceperunt me. Attendo quia bonus es, attendo quia iustus
es: amo bonum, timeo iustum. Amor et timor perducunt me: quia, misericordia et veritas tua
semper susceperunt me. Quare ipsa suscipiunt, et ab eis oculus avertendus non est? Quoniam
circumdederunt me mala, quorum non est numerus. Quis numerat peccata? quis numerat
iniquitates alienas et proprias? Sub quo cumulo gemebat qui dicebat: Ab occultis meis munda me,
Domine, et ab alienis parce servo tuo 63. Parva erant nostra, imponuntur aliena: timeo mihi, timeo
bono fratri, tolero malum fratrem; et sub isto cumulo quid erimus, si cesset misericordia Dei? Tu
autem, Domine, ne elonginquaveris: prope esto. Cui prope est Dominus? His qui obtriverunt cor 64.
Longe a superbis, prope ad humiles. Excelsus est enim Dominus, et humila respicit. Sed non se
putent latere qui superbi sunt: excelsa enim a longe cognoscit 65. Cognoscebat a longe iactantem
se Pharisaeum, subveniebat de proximo confitenti Publicano 66. Iactabat ille merita sua, et tegebat
vulnera sua: non iactabat ille merita, sed offerebat vulnera. Ad medicum venerat, sciebat se
languidum, sciebat se sanandum: oculos ad coelum levare non audebat, pectus percutiebat: sibi
non parcebat, ut ille parceret; se agnoscebat, ut ille ignosceret; se puniebat, ut ille liberaret. Tales
hic voces sunt; audiamus eas pie, et amemus pie: corde, lingua, omnibus medullis nostris haec
dicamus. Nemo se iustum putet: vivit qui loquitur; vivit, et utinam vivat! Adhuc hic vivit, adhuc cum
morte vivit: et si spiritus vita est propter iustitiam, corpus tamen mortuum est propter peccatum 67.
Et corpus quod corrumpitur aggravat animam, et deprimit terrena inhabitatio sensum multa
cogitantem 68. Pertinet ergo ad te clamare, pertinet gemere, pertinet confiteri, non te exaltare, non
te iactare, non te tuis meritis gloriari: quia et si habes aliquid gaudendum, quid est quod non
accepisti? 69 Quoniam circumdederunt me mala, quorum non est numerus.

Sana cor, munda cor, et Deum respicies.
21. Comprehenderunt me iniquitates meae, et non potui ut viderem. Est aliquid quod videamus:
quid premit ut non videamus? Nonne iniquitas? Oculum tuum, ne istam lucem videre posses,
premebat fortassis humor irruens, premebat fortasse fumus, pulvis, aliquid iniectum; et levare
oculum saucium non poteras ad istam lucem: quid ergo, cor saucium levabis ad Deum? Nonne prius
sanandum est ut videas? Nonne superbus inveniris, cum dicis: Primo videam, et sic credam? Quis
dicit? Quis enim visurus dicit: Videam, et sic credam? Lucem ostensurus sum, imo vero ipsa se lux
ostendere vult. Cui? Caeco non potest, non videt. Unde non videt? Gravato oculo multis peccatis.
Quid enim ait? Comprehenderunt me iniquitates meae, et non potui ut viderem. Removeantur ergo
iniquitates, dimittantur peccata, levetur pondus ab oculo, sanetur quod saucium est, adhibeatur
mordax praeceptum quasi collyrium. Prius effice quod tibi praecipitur: sana cor, munda cor, dilige
inimicum tuum 70. Et quis diligit inimicum suum? Hoc iubet medicus; amarum est, sed salubre. Quid
tibi faciam, inquit? Ita vexatus es, ut inde saneris. Et plus dicit: Sanato non erit onerosum,
voluptuose diliges inimicum sanatus; conare tu ut saneris. In tribulationibus, in angustiis, in
tentationibus fortis esto, perdura: medici manus est, non latronis. Ecce, inquit, praeceptis acceptis,
et fide retenta, prius sicut iubes sanabo cor, ut dicis: sanato corde et mundato corde quid videbo?
Beati mundo corde, quoniam ipsi Deum videbunt 71. Hoc modo, inquit, non possum.
Comprehenderunt me iniquitates meae, et non potui ut viderem.

Multi peccatorum mole obruuntur.
22. Multiplicatae sunt super capillos capitis mei. Capillos capitis ad numeri multitudinem revocat.
Quis numerat capillos capitis sui? Multo minus peccata, quae excedunt numerum capillorum.
Minuta videntur, sed multa sunt. Praecavisti magna; iam non facis adulterium, iam non facis
homicidium, non rapis res alienas, non blasphemas, non dicis falsum testimonium: moles istae sunt
peccatorum. Magna praecavisti, de minutis quid agis? An non times minuta? Proiecisti molem, vide
ne arena obruaris. Multiplicatae sunt super capillos capitis mei.
23. [vv 13.14.] Et cor meum dereliquit me. Quid mirum est, si cor tuum desertum est a Deo tuo,
quando seipsum deseruit? Quid est: Cor meum dereliquit me? Non est idoneum cor meum ad
cognoscendum se. Hoc dixit: Cor meum dereliquit me: Corde meo Dominum volo videre, et non
possum, prae multitudine peccatorum meorum: parum est, nec cor meum se comprehendit. Nemo
enim se comprehendit, nemo de se praesumat. Numquid comprehendit corde suo cor suum Petrus,
qui dixit: Tecum usque ad mortem ero 72? In corde erat praesumptio falsa, in corde latebat timor
verus: et non erat idoneum cor ad comprehendendum cor. Cor aegrotum latebat, sed medico
patebat. Quod de illo pronuntiatum est, hoc impletum est. Noverat in illo Deus quod in se ipse non
noverat; quia cor eius dereliquerat eum, cor eius latebat cor eius. Et cor meum dereliquit me. Quid

214

