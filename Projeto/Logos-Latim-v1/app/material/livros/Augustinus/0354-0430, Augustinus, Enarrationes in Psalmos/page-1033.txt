6. Qui sanat contritos corde, et alligat contritiones eorum. Sanat, inquit, contritos corde: sanat ergo
humiliatos corde, sanat confitentes, sanat seipsos punientes, in se severum iudicium exercentes, ut
possint esse illius misericordiam sentientes. Tales sanat; sed perfecta eorum sanitas transacta
mortalitate fiet, quando corruptibile hoc induerit incorruptionem, et mortale hoc induerit
immortalitatem 14; quando nihil erit quod ex carnis labe sollicitet, non solum nihil cui consentiamus,
sed nihil quod suggeratur ex carne. Etenim modo, fratres mei, quantae illicitae delectationes
animum tangunt! Quamvis eis non consentiamus, ut membra nostra iustitiae serviant, non
iniquitati; tamen vel delectari talibus, etsi non consentis, nondum est perfecta sanitas. Sanaberis
ergo, corde contrito sanaberis. Noli erubescere, contere cor; tales sanat Deus. Sed quid ago,
inquies, modo? Condelector enim legi Dei secundum interiorem hominem; video autem aliam
legem in membris meis, repugnantem legi mentis meae, et captivum me ducentem in lege
peccati 15. Quid agis? Contere cor, confitere; age, dic sequentia: Infelix ego homo, quis me liberabit
de corpore mortis huius? Hoc enim dicere: Infelix homo, iam cor conterere est. Ille speret
felicitatem, qui confitetur infelicitatem. Dic ergo: Infelix ego homo, quis me liberabit de corpore
mortis huius; ut respondeatur tibi: Gratia Dei, per Iesum Christum Dominum nostrum 16. Quomodo
autem liberabit ipsa gratia Dei, unde nunc pignus accepimus? Audi eumdem Apostolum: Corpus
quidem, inquit, mortuum est propter peccatum; spiritus autem vita est propter iustitiam. Si ergo
Spiritus eius qui suscitavit Iesum Christum ex mortuis, habitat in vobis; qui suscitavit Iesum
Christum a mortuis, vivificabit et mortalia corpora vestra, per inhabitantem Spiritum eius in
vobis 17. Hoc ergo pignus accepit spiritus noster, ut incipiamus fide servire Deo, et ex fide appellari
iusti: quoniam iustus ex fide vivit 18. Quidquid autem nobis adhuc repugnat et resistit, de
mortalitate carnis est; et hoc sanabitur. Vivificabit enim, inquit, et mortalia corpora vestra, per
inhabitantem Spiritum eius in vobis 19. Ad hoc pignus dedit, ut compleat quod promisit. Quid ergo
nunc in hac vita, quando adhuc confessores sumus, nondum possessores, quid in hac vita, quid
fiet? Quomodo curabitur? Sanat contritos corde; sed perfecta sanitas tunc erit, quando diximus.
Nunc ergo quid? Alligat contritiones eorum. Qui curat, inquit, contritos corde, quorum perfecta
sanitas in resurrectione iustorum erit; alligat modo contritiones eorum.

Cor conteramus ut a Domino dirigatur.
7. Quae sunt alligamenta contritionum? Sicut medici alligant fracturas. Aliquando enim; intellegat
et hoc Caritas vestra, et notum est eis qui animadverterunt, vel a medicis audierunt: aliquando
prave et distorte firmata, ut corrigant medici, frangunt, et faciunt vulnus novum, quia mala erat
sanitas prava. Sic ergo rectae sunt, inquit Scriptura, viae Domini; sed pravicordius in illis
scandalizabitur 20. Quid est, pravicordius? Torticordius, tortum cor habens. Putat torta esse omnia
quae dicuntur a Deo, putat prava esse omnia quae fecit Deus, et displicent illi omnia iudicia Dei,
maximeque in quibus ipse corripitur; et sedet, et disputat quam male faciat Deus, quia non pro eius
voluntate facit. Distortum cor, parum est quod non se corrigit ad Deum; et Deum vult distorquere
ad se. Quid ergo dicit Deus desuper? Tortus es, aequus sum. Si tu rectus esses, sentires aequitatem
meam. Quemadmodum si in pavimento aequali poneres distortum lignum, non collocaretur,
undique nutaret, undique agitaretur; quod non loci inaequalitas, sed distortio ligni facit: sicut ait
Scriptura: Quam bonus Israel Deus rectis corde! 21 Quid ergo? tortum cor quomodo dirigitur? Et
tortum est, et durum: iam ergo tortum et durum frangatur, conteratur, ut dirigatur. Tu dirigere cor
tuum non potes: tu frange, ille dirigat. Quomodo tu frangis? quomodo tu conteris? Confitendo,
puniendo peccata tua. Quid aliud significat pectorum tunsio? Nisi forte putamus ossa nostra aliquid
peccasse, cum caedimus pectus. Sed significamus nos cor conterere, ut a Domino dirigatur.

Quidquid in Ecclesia temporaliter geritur alligamenta sunt contritionum.
8. Sanat ergo contritos corde, et contritum cor habentes; et sanitas ipsius cordis tunc erit perfecta,
cum et corporis reparatio implebitur quae promissa est. Nunc interea quid facit medicus? Alligat
contritiones tuas, ut possis pervenire ad plenissimam firmitatem, donec consolidetur quod fractum
est, quod alligatum est. Quae sunt ista alligamenta? Temporalia Sacramenta. Alligamenta
medicinalia sunt contritionis nostrae, Sacramenta interim temporalia, quibus habemus
consolationem: et ista omnia quae loquimur vobis, ipsa quae sonant et transeunt, quidquid in
Ecclesia geritur temporaliter, alligamenta sunt contritionum. Quemadmodum enim medicus
perfecta sanitate detrahit ligaturam; sic in illa civitate Ierusalem, cum aequales Angelis facti
fuerimus, numquid putatis ibi accepturos nos esse quod hic accipimus 22? Aut ibi recitandum est
nobis Evangelium, ut fides nostra permaneat? aut imponenda est manus ab aliquo praeposito? Ista
omnia alligamenta fracturae sunt; perfecta sanitate detrahentur: sed ad eam non perveniretur, nisi
alligarentur. Sanat ergo contritos corde, et alligat contritiones eorum.

1033

