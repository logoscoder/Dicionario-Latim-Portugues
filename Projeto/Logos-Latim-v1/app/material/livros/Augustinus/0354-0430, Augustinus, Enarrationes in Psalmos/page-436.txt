humilavit se, factus obediens usque ad mortem: ut diceret: Introierunt aquae usque ad animam
meam. Adde super mortem: quid amplius additurus es? Ignominiam mortis. Ideo sequitur: Mortem
autem crucis 20. Magna paupertas! Sed hinc erunt magnae divitiae; quia sicut impleta est paupertas
eius, ita implebuntur et divitiae nostrae de paupertate ipsius. Quantas divitias habet, ut de sua
paupertate nos divites faceret! Quales nos facturus est de divitiis suis, quos divites fecit de
paupertate sua!

Sanctissimae Trinitatis mysterium investigatur. Malum non est substantia.
5. Infixus sum in limo profundi, et non est substantia. Intellegitur alio modo substantia, illud quod
sumus quidquid sumus. Sed hoc ad intellegendum aliquanto est difficilius, quamquam res usitatae
sint: sed quia inusitatum verbum est, indiget commendationis et expositionis aliquantulae; cui
tamen si intenti fueritis, fortassis in ea non laborabimus. Dicitur homo, dicitur pecus, dicitur terra,
dicitur coelum, dicitur sol, luna, lapis, mare, aer: omnia ista substantiae sunt, eo ipso quo sunt.
Naturae ipsae, substantiae dicuntur. Deus est quaedam substantia; nam quod nulla substantia est,
nihil omnino est. Substantia ergo aliquid esse est. Unde etiam in Fide catholica, contra venena
quorumdam haereticorum sic aedificamur, ut dicamus Patrem, et Filium, et Spiritum sanctum unius
esse substantiae. Quid est, unius substantia? Verbi gratia: si aurum est Pater, aurum et Filius,
aurum et Spiritus sanctus. Quidquid est Pater quod Deus est, hoc Filius, hoc Spiritus sanctus. Cum
autem Pater est, non illud est quod est. Pater enim non ad se, sed ad Filium dicitur: ad se autem
Deus dicitur. Itaque eo quod Deus est, hoc ipso substantia est. Et quia eiusdem substantiae Filius,
procul dubio et Filius Deus. At vero quod Pater est; quia non substantiae nomen est, sed refertur ad
Filium, non sic dicimus Filium Patrem esse, quomodo dicimus Filium Deum esse. Quaeris quid sit
Pater: respondetur, Deus. Quaeris quid sit Filius: respondetur, Deus. Quaeris quid sit Pater et Filius:
respondetur, Deus. De solo Patre interrogatus, Deum responde: de solo Filio interrogatus, Deum
responde: de utroque interrogatus, non deos, sed Deum responde. Non sicut in hominibus. Quaeris
quid sit pater Abraham: respondetur, Homo; substantia eius respondetur. Quaeris quid sit filius eius
Isaac: respondetur, Homo; eiusdem substantiae Abraham et Isaac. Quaeris quid sit Abraham et
Isaac: non respondetur, Homo; sed Homines. Non sic in divinis. Tanta enim ibi est substantiae
societas, ut aequalitatem admittat, pluralitatem non admittat. Si ergo tibi dictum fuerit: Cum dicis
mihi Filium hoc esse quod Pater est, profecto et Filius Pater est; responde: Secundum substantiam
tibi dixi hoc esse Filium quod Pater est, non secundum id quod ad aliud dicitur. Ad se enim Deus
dicitur, ad Patrem Filius dicitur. Rursusque Pater ad se Deus dicitur, ad Filium Pater dicitur. Quod
dicitur ad Filium Pater, non est Filius: quod dicitur Filius ad Patrem, non est Pater: quod dicitur ad se
Pater, et Filius ad se, hoc est Pater et Filius, id est Deus. Quid est ergo, non est substantia?
Secundum hunc intellectum substantiae, quomodo poterimus intellegere istam Psalmi sententiam:
Infixus sum in limo profundi, et non est substantia? Deus fecit hominem; substantiam fecit: atque
utinam maneret in eo quod Deus fecit! Si maneret homo in eo quod Deus fecit, non in illo infixus
esset quem Deus genuit. Porro autem quia per iniquitatem homo lapsus est a substantia in qua
factus est (iniquitas quippe ipsa non est substantia; non enim iniquitas est natura quam formavit
Deus, sed iniquitas est perversitas quam fecit homo): venit Filius Dei ad limum profundi, et infixus
est; et non erat substantia in qua infixus est; quia in iniquitate illorum infixus est. Infixus sum in
limo profundi, et non est substantia. Omnia per ipsum facta sunt, et sine ipso factum est nihil 21.
Naturae omnes per ipsum factae sunt: iniquitas per ipsum facta non est, quia iniquitas facta non
est. Substantiae illae per eum factae sunt quae laudant eum. Universa creatura laudans Deum, a
tribus pueris in camino commemoratur; et a terrenis ad coelestia, vel a coelestibus ad terrena
hymnus laudantium Deum pervenit 22. Non quo cuncta ista habeant sensum laudandi; sed quia
cuncta bene cogitata laudem pariunt, et impletur cor consideratione creaturae ad eructandum
hymnum Creatori. Laudant omnia Deum, sed quae fecit Deus. Numquid in illo hymno advertistis
quod avaritia laudet Deum? Laudat ibi Deum et serpens; avaritia non laudat. Omnia quippe
repentia nominata ibi sunt in laude Dei: nominata sunt omnia repentia; sed non sunt ibi nominata
aliqua vitia. Vitia enim ex nobis et ex nostra voluntate habemus; et vitia non sunt substantia. In his
infixus est Dominus, quando persecutionem passus est; in vitio Iudaeorum, non in substantia
hominum quae per illum facta est. Infixus sum, inquit, in limo profundi, et non est substantia.
Infixus sum, et non inveni quod feci.
6. Veni in altitudinem maris, et tempestas demersit me. Gratias ipsius misericordiae qui venit in
altitudinem maris, et glutiri a marino ceto dignatus est: sed evomitus est tertio die 23. Venit in
altitudinem maris, in qua altitudine nos depressi eramus, in qua altitudine nos naufragium passi
eramus: venit illuc ipse, et tempestas demersit illum; quia fluctus ibi passus est, ipsos homines;
tempestates, voces dicentium: Crucifige, crucifige. Dicente Pilato: Non invenio causam ullam in hoc
homine quare occidendus sit, invalescebant voces dicentium: Crucifige, crucifige 24. Augebatur
tempestas, donec demergeretur qui venerat in altitudinem maris. Et passus est Dominus inter

436

