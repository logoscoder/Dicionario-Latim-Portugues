gentibus. Et quomodo vocatae sunt nives, soluto crystallo? quomodo vocatae sunt gentes,
iustificato Paulo? Quomodo, nisi ut essent in Iacob? Praecisus est oleaster, ut insereretur in
olivam 123. Iam ad olivam pertinent; iam non debent dici gentes, sed una gens in Christo, gens
Iacob, gens Israel. Quare gens Iacob et gens Israel? Quia Iacob de Isaac, Isaac de Abraham.
Abrahae autem quid dictum est? In semine tuo benedicentur omnes gentes. Hoc idem dictum est
ad Isaac, hoc et ad Iacob 124. Pertinemus ergo ad Iacob; quia pertinemus ad Isaac, pertinemus ad
Abraham. Semen enim Abrahae, non me vel quolibet homine, sed Apostolo sancto interpretante,
Christus est: et ipse ait: Non dicit: Et seminibus tamquam in multis; sed tamquam in uno: Et semini
tuo, quod est Christus 125. Si unum semen, unus Iacob, unus Israel, et omnes gentes unus in Christo.
Ergo ad omnes pertinet gentes, quod revelavit ipsi Iacob et ipsi Israel; et illi soli in aliis gentibus
deputandi sunt, qui nolentes credere in Christum, nolunt recedere ab oleastro et inseri olivae.
Remanebunt in silvosis rami steriles et amari. Gaudeat Iacob. Quid est Iacob? Supplantator; quia
supplantavit fratrem Iacob 126. Caecitas enim ex parte Israel facta est, ut plenitudo Gentium
intraret 127. De Iacob factus est Israel. Quid est Israel? Iam omnes audiamus, omnes Israel, sive qui
hic estis in membris Christi, sive qui foris et non foris, et per omnes gentes ubique foris, ubique
intus; audiat ipse Israel, qui ex Iacob factus est Israel. Quid est Israel? Videns Deum. Ubi videbit
Deum? In pace. In qua pace? Pace Ierusalem; quia: Posuit, inquit, fines tuos pacem. Ibi laudabimus,
omnes unus in uno ad unum erimus; quia deinceps multi dispersi non erimus.

206 IN PSALMUM 148
ENARRATIO
Sermo ad plebem

Ante Pascha in ieiuniis exercemur, post Pascha in laudibus agimus.
1. [v 1.] Meditatio praesentis vitae nostrae in laude Dei esse debet: quia exsultatio sempiterna
futurae nostrae vitae, laus Dei erit; et nemo potest idoneus fieri futurae vitae, qui non se ad illam
modo exercuerit. Modo ergo laudamus Deum: sed et rogamus Deum. Laus nostra laetitiam habet,
oratio gemitum. Promissum est enim nobis aliquid quod nondum habemus; et quia verax est qui
promisit, in spe gaudemus: quia tamen nondum habemus, in desiderio gemimus. Bonum est nobis
perseverare in desiderio donec veniat quod promissum est, et transeat gemitus, succedat sola
laudatio. Propter haec duo tempora unum quod nunc est in tentationibus et tribulationibus huius
vitae, alterum quod tunc erit in securitate et exsultatione perpetua, instituta est nobis etiam
celebratio duorum temporum, ante Pascha, et post Pascha. Illud quod est ante Pascha, significat
tribulationem in qua modo sumus: quod vero nunc agimus post Pascha, significat beatitudinem in
qua postea erimus. Ante Pascha ergo quod celebramus, hoc et agimus: post Pascha autem quod
celebramus, significamus quod nondum tenemus. Propterea illud tempus in ieiuniis et orationibus
exercemus; hoc vero tempus relaxatis ieiuniis in laudibus agimus. Hoc est enim: Alleluia, quod
cantamus; quod latine interpretatur, ut nostis: "Laudate Dominum". Ideo illud tempus ante
resurrectionem, hoc tempus post resurrectionem Domini est. Quo tempore significatur vita futura,
quam nondum tenemus; quia quod significamus post resurrectionem Domini, tenebimus post
resurrectionem nostram. In capite enim nostro nobis utrumque figuratum est, utrumque
demonstratum est. Passio Domini ostendit nobis vitam praesentis necessitatis, quia oportet
laborare, et tribulari, et ad extremum mori: resurrectio vero et clarificatio Domini ostendit nobis
vitam quam accepturi sumus, eum venerit retribuere digna dignis, mala malis, bona bonis. Et
quidem modo mali omnes cantare nobiscum possunt: Alleluia: si autem in malitia sua
perseveraverint, canticum vitae nostrae futurae labiis dicere poterunt; ipsam vero vitam, quae tunc
erit in ea veritate quae nunc significatur, obtinere non possunt; quia noluerunt meditari, antequam
veniret, et tenere quod venturum erat.

Facta de cogitatione procedunt.
2. Nunc ergo, fratres, exhortamur vos ut laudetis Deum; et hoc est quod nobis omnes dicimus,
quando dicimus: Alleluia. Laudate Dominum, dicis tu alteri, dicit ipse tibi: cum se omnes
exhortantur, omnes faciunt quod hortantur. Sed laudate de totis vobis; id est, ut non sola lingua et
vox vestra laudet Deum, sed et conscientia vestra, vita vestra, facta vestra. Etenim laudamus modo
in ecclesia quando congregamur; cum quisque discedit ad propria, quasi cessat laudare Deum. Non
cesset bene vivere, et semper laudat Deum. Tunc desinis laudare Deum, quando a iustitia, et ab eo
quod illi placet, declinas. Nam si a vita bona nunquam declines; lingua tua tacet, vita tua clamat; et

1052

