11. [v 8.] Et dominabitur a mari usque ad mare, et a flumine usque ad terminos orbis terrae. De
quo utique dixerat: Orietur in diebus eius iustitia et abundantia pacis, donec extollatur luna 58. Si
Ecclesia hic recte significatur vocabulo lunae, consequenter ostendit quam late eamdem Ecclesiam
fuerat diffusurus, cum adiecit: Et dominabitur a mari usque ad mare. Mari quippe magno cingitur
terra, qui vocatur Oceanus; de quo influit quiddam exiguum in medio terrarum, et facit ista maria
nota nobis, quae navigiis frequentantur. Proinde, a mari usque ad mare, a quolibet fine terrae,
usque ad quemlibet finem dominaturum dixit, cuius nomen et potestas toto orbe fuerant
praedicanda, multumque valitura. Quod ne aliter posset intellegi, a mari usque ad mare; continuo
subiecit, et a flumine usque ad terminos orbis terrae. Quod ergo ait, usque ad terminos orbis
terrae; hoc ante dixerat, a mari usque ad mare. Quod vero nunc ait, a flumine; evidenter expressit
inde voluisse Christum potestatem suam iam commendare, unde et discipulos coepit eligere; a
flumine scilicet Iordane, ubi super baptizatum Dominum cum descenderet Spiritus sanctus, sonuit
vox de coelo: Hic est Filius meus dilectus 59. Hinc ergo doctrina eius incipiens et magisterii coelestis
auctoritas, dilatatur usque ad terminos orbis terrae, cum praedicatur Evangelium regni in universo
orbe, in testimonium omnibus gentibus; et tunc veniet finis.

Catholica Ecclesia toto orbe diffunditur.
12. [v 9.] Coram illo procident Aethiopes, et inimici eius terram lingent. Per Aethiopes, a parte
totum, omnes gentes significavit; eam eligens gentem, quam potissimum nominaret, quae in
finibus terrae est. Coram illo procident, dictum est, adorabunt eum. Et quia schismata futura erant
per diversa terrarum loca, quae inviderent Ecclesiae catholicae toto terrarum orbe diffusae; eadem
porro schismata per hominum nomina se fuerant divisura, et, homines amando quibus auctoribus
scissa sunt, gloriae Christi, quae per omnes terras est, inimicatura: ideo cum dixisset: Coram illo
decident Aethiopes; adiunxit, et inimici eius terram lingent; id est, homines amabunt, ut invideant
gloriae Christi, cui dictum est: Exaltare super coelos, Deus, et super omnem terram gloria tua 60.
Homo quippe audire meruit: Terra es, et in terram ibis 61. Hanc terram lingendo, id est, talium
auctoritate vaniloqua delectati, eos amando, et in suavissimos habendo, contradicunt divinis
eloquiis, quibus catholica Ecclesia praenuntiata est, non in aliqua parte terrarum futura, sicut
quaelibet schismata; sed in universo mundo fructificando atque crescendo, usque ad ipsos
Aethiopes, extremos videlicet et teterrimos hominum, perventura.

De Christo hominum liberatore.
13. [vv 10.11.] Reges Tharsis et insulae munera offerent; reges Arabum et Saba dona adducent. Et
adorabunt eum omnes reges terrae; omnes gentes servient ei. Hoc iam non expositorem, sed
contemplatorem desiderat; imo non solum laetantium fidelium, sed etiam infidelium gementium
infertur aspectibus: nisi fortasse quaerendum est quid dictum sit, dona adducent. Ea quippe adduci
solent, quae ambulare possunt. Numquidnam ergo de immolandis victimis dici potuit? Absit ut talis
oriatur in diebus eius iustitia. Sed ista dona quae adducenda praedicta sunt, homines mihi videntur
significare, quos in societatem Ecclesiae Christi regum adducit auctoritas; quamvis reges etiam
persequentes dona adduxerint, non scientes quid facerent sanctos martyres immolando.
14. [v 12.] Cum vero exponeret causas cur ei tantus honor deferretur a regibus, eique serviretur ab
omnibus gentibus: Quia liberavit, inquit, egenum a potente, et pauperem cui non erat adiutor. Iste
egenus et pauper, populus est credentium in eum. In hoc populo sunt etiam reges adorantes eum.
Non enim egeni esse dedignantur et pauperes, id est humiliter peccata confitentes, et egentes
gloria et gratia Dei, ut eos rex ille, filius Regis, liberet a potente. Idem quippe est potens, ille qui
superius calumniator est dictus: quem potentem ad homines sibi subdendos et in captivitate
retinendos non virtus eius fecit, sed humana peccata. Idem ipse et fortis est dictus; ideo et hic
potens. Sed qui humilavit calumniatorem, et intravit in domum fortis, ut eo alligato vasa eius
diriperet 62, hic liberavit egenum a potente, et pauperem cui non erat adiutor. Non enim hoc
efficere potuit vel cuiusquam virtus, vel quisquam homo iustus, vel aliquis Angelus. Cum ergo nullus
esset adiutor, ipse adveniens salvos fecit eos.

Gratia nos sanat et sanctificat.
15. [v 13.] Occurrebat autem: Si propter peccata homo tenebatur a diabolo, numquidnam Christo
qui eruit egenum a potente, peccata placuerunt? Absit: sed: Parcet ipse inopi et pauperi; id est,
peccata dimittet humili, et non de suis meritis confidenti, aut de sua virtute salutem speranti, sed
indigenti gratia Salvatoris sui. Cum autem addidit: Et animas pauperum salvas faciet, utrumque

472

