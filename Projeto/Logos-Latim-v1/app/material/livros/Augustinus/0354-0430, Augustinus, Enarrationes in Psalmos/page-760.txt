separantur ab unitate: cum enim coeperit ad eos non pertinere multitudo unitatis, in haeresi et in
schismate pauci sunt. Et pauci facti sunt, et vexati sunt a tribulatione malorum et dolore. Effusus
est contemptus super principes. Reprobati enim sunt ab Ecclesia Dei: et magis, quia principes esse
voluerunt, ideo contempti sunt, et facti sunt sal infatuatum proiectum foras; ideo conculcatur ab
hominibus 32. Effusus est contemptus super principes. Et seduxit eos in invio, et non in via. Illi
superius in via, illi ad civitatem directi, denique deducti, non seducti: isti autem in invio seducti.
Quid est, seduxit eos? Tradidit illos Deus in concupiscentias cordis eorum 33. Hoc est enim, seduxit,
donavit illos sibi. Nam si proprie quaeras, ipsi se seducunt. Qui enim putat se esse aliquid, cum nihil
sit, seipsum seducit 34. Quid est ergo, seduxit eos? Dimisit eos. In invio, et non in via: quomodo
enim in via homines qui partem tenent, et totum relinquunt? quomodo in via? Quae est ergo via,
aut ubi agnoscitur via? Deus, inquit, misereatur nostri, et benedicat nos; illuminet vultum suum
super nos, ut agnoscamus in terra viam tuam 35. In qua terra? In omnibus gentibus salutare tuum 36.
Utique tales ut minuantur, ut pauci fiant, hinc exeunt; a multitudine unitatis omnes exierunt, sicut
paulo ante commemoravi dictum de illis: Ex nobis exierunt, sed non fuerunt ex nobis; si enim ex
nobis fuissent, permansissent utique nobiscum 37. Sed si forte nostri sunt in occulta praescientia
Dei, necesse est ut redeant. Quam multi non nostri adhuc quasi intus, et quam multi nostri adhuc
quasi foris? Novit Dominus qui sunt eius 38. Et illi non nostri qui intus sunt, quando occasiones
invenerint, exeunt; et illi nostri qui foris sunt, quando occasiones invenerint, redeunt. Illud ergo
accipite quod novit Deus, secundum hoc seduxit eos in invio, et non in via. Et quid de illis fecit?
Quod dicere coeperam, quod attente audiatis. Potuit illos pati intus semper, sed nos de illis non
proficeremus: cum autem separati sunt, et per quaestiones malignas inquietant nos, propositum
est nobis ex illis et inquisitionis studium, et timoris exemplum. Unusquisque tremit, cum alterum
videt exisse, tamquam ex illius exitu dicatur illi: Quapropter qui se putat stare, videat ne cadat 39.
Prosunt ergo quia exeunt: nam si intus essent, et tam mali essent, nihil de illis prodesset. Quid de
illis dictum est in quodam psalmo? Congregatio taurorum, id est cervicatorum et superborum;
congregatio taurorum inter vaccas populorum. Vaccas dicit seductiles animas, quae facile
consentiunt seductoribus tauris. Sed quare hoc? Ut excludantur hi qui probati sunt argento 40. Quid
est, ut excludantur? Ut appareant, ut emineant illi qui sunt probati in eloquio Dei. Cum enim
respondetur haereticis ex necessitate, aedificantur Catholici ex utilitate. Hanc sententiam plane
Paulus expressit: Oportet enim, inquit, haereses esse, ut probati manifesti fiant in vobis 41. Oportet
et tauros seducentes esse, ut qui probati sunt argento, manifesti sint, hoc est, excludantur. Quid
est, argento probati? Eloquia Domini, eloquia casta; argentum igne examinatum terrae, purgatum
septuplum 42. Quicumque sunt probati in hoc argento, id est in eloquio Domini, non possunt plene
exserere hoc argentum, nisi quaestionibus inquietati haereticorum. Et hic attendite quia non
praetermissum est: ecce effusus est contemptus super principes, super illos tauros. Quare
contempti sunt? Aliud annuntiantes. Quid sunt contempti? Anathematizati. Quisquis enim vobis
annuntiaverit praeterquam quod accepistis, anathema sit. Quid tam contemptum quam sal
infatuatus, qui foras proiectus conculcatur? Et videte si non principes sunt; ipsum Paulum audite:
Licet si nos, aut angelus de coelo evangelizaverit vobis praeterquam quod accepistis, anathema
sit 43. Principes sunt, docti sunt, magni sunt, lapides pretiosi sunt. Quid adhuc dicturus es; numquid
angeli sunt? Et tamen, etsi angelus de coelo vobis annuntiaverit praeterquam quod accepistis,
anathema sit: quia et ipse diabolus angelus de coelo lapsus est. Effusus est ergo contemptus super
principes. Et adiuvit pauperem a mendicitate. Quid est hoc, fratres: Contempti sunt principes, et
adiutus est pauper? Abiecti sunt superbi, et instructus est humilis. Hoc fecit, et hoc faciendo adiuvit
pauperem a mendicitate. Mendicus est ille, nihil sibi tribuens, totum de misericordia Dei
exspectans; ante ianuam Dominicam quotidie clamat, pulsans ut aperiatur ei, nudus et tremens ut
vestiatur, oculos in terram deiciens, et pectus tundens. Istum mendicum, hunc pauperem, hunc
humilem adiuvit Deus plurimum, etiam de ipsa separatione haereticorum; quia pauci tacti sunt, et
vexati sunt, et seducti in invio et non in via. Denique quid postea ex illis deminutis, seductis, paucis
factis, vexatis, in adiuto paupere quid fit? Et posuit sicut oves familias. Quasi unum pauperem et
unum mendicum intellegebas, de quo dixit: Et adiuvit pauperem a mendicitate: pauper iste multae
familiae sunt, pauper iste multae plebes sunt; multae Ecclesiae una Ecclesia, una plebs, una
familia, una ovis est. Et posuit sicut oves familias. Magna mysteria ista, magna sacramenta, quam
profunda, plena mysteriorum; quam dulciter inventa, quia diu latentia. Ergo: Videbunt recti, et
iucundabuntur; et omnis iniquitas oppilabit os suum. Iniquitas illa garriens contra unitatem, et
cogens manifestari veritatem, convicta oppilabit os suum.

Dei misericordia, non meritis vel viribus nostris fidendum.
15. [v 43.] Quis sapiens? et custodiet haec, et intelleget miserationes Domini. Videte quo fine
clausit: Quis sapiens? et custodiet haec. Et quid custoditurus est sapiens? Id est, si pauper sit,
custodit; si non sit dives, id est, non sit superbus, non sit inflatus, custodit haec. Quare enim

760

