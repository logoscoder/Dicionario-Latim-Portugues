vindicari desiderans, iudicem interpellabat iniustum, qui eam tandem aliquando non iustitia ductus,
sed taedio victus audivit 62: hoc autem Dominus proposuit, ut ostenderet multo magis Deum iustum
cito facturum iudicium electorum suorum, qui ad eum clamant die ac nocte. Inde est et ille sub ara
Dei martyrum clamor, ut Dei iudicio vindicentur. Ubi est ergo illud: Diligite inimicos vestros,
benefacite eis qui vos oderunt, et orate pro eis qui vos persequuntur 63? ubi est et illud: Non
reddentes malum pro malo, nec maledictum pro maledicto; et: Nulli malum pro malo reddentes 64?
Si enim malum pro malo non est cuiquam reddendum; non solum factum malum pro facto malo,
sed nec votum malum reddendum est pro facto vel voto malo. Reddit autem votum malum, qui
etiamsi non ipse vindicat, tamen ut eius inimicum Deus puniat, expectat atque optat. Quapropter
cum et homo iustus et homo malus de inimicis suis velint a Domino vindicari, unde discernentur,
nisi quia iustus et magis cupit inimicum suum corrigi quam puniri; et cum in eum videt a Domino
vindicari, non eius delectatur poena, quia non eum odit, sed divina iustitia, quia Deum diligit?
Denique si in hoc saeculo in eum vindicatur, vel pro illo etiam laetatur, si corrigitur; vel certe pro
aliis, ut eum timeant imitari. Ipse quoque fit melior, non supplicio illius odia sua pascendo, sed
errata emendando. Ac per hoc de benevolentia, non de malitia est quod laetatur iustus, cum videt
vindictam, et manus suas lavat, id est, opera mundiora efficit in sanguine, hoc est in exitio
peccatoris; sumens inde non mali alieni gaudium, sed divinae admonitionis exemplum. Si autem in
futuro saeculo, ultimo Dei iudicio vindicatur, hoc ei placet quod Deo; ne bene sit malis, ne piorum
praemiis etiam impii perfruantur: quod utique iniustum est, et a regula veritatis, quam iustus diligit,
alienum. Cum enim nos ad diligendos inimicos Dominus hortaretur, exemplum proposuit Patris
nostri qui in coelis est, qui facit solem suum oriri super bonos et malos, et pluit super iustos et
iniustos 65; numquid tamen ideo vel temporalibus correptionibus non emendat, vel pertinaciter
duros in fine non damnat? Sic ergo inimicus diligatur, ut non displiceat Domini iustitia qua punitur;
et sic placeat iustitia qua punitur, ut non de malo eius, sed de bono iudice gaudeatur. Malevolus
vero animus contristatur, si eius inimicus correctus evaserit poenam: et cum puniri eum videt,
vindicari se ita gaudet, ut non iustitia Dei quem non diligit, sed illius quem odit, miseria delectetur:
et cum Deo dimittit iudicium, ut plus noceat Deus quam ipse nocere posset exoptat: et cum dat
cibum inimico esurienti, potumque sitienti, malitiose sapit quod scriptum est: Hoc enim faciens
carbones ignis congeres super caput eius. Agit enim ut amplius aggravet, et ei excitet
indignationem Dei, quam carbonibus ignis significari putat; non intellegens illum ignem esse
poenitentiae urentem dolorem, quousque caput erectum superbia, beneficiis inimici ad humilitatem
salubrem deponitur, et in bono illius huius malum vincitur. Unde Apostolus vigilanter adiunxit: Noli
vinci a malo, sed vince in bono malum 66. Quomodo autem potest vincere in bono malum in
superficie bonus, et in alto malus; qui opere parcit, et corde saevit; manu mitis, voluntate crudelis?
Sic ergo specie poscentis in hoc psalmo futura in impios vindicta prophetatur, ut intellegamus
sanctos homines Dei suos inimicos dilexisse, nec cuiquam voluisse nisi bonum, quod est pietas in
hoc saeculo, aeternitas in futuro: in poenis autem malorum, non malis eorum, sed Dei bonis iudiciis
fuisse delectatos; et ubicumque in Scripturis sanctis leguntur in homines odia eorum, odia fuisse
vitiorum, quae ipse etiam unusquisque hominum oderit oportet in se, si diligit se.

Sanguis Martyrum semen est Christianorum.
15. [v 11.] Iam vero quod sequitur: Intret ante conspectum tuum, vel sicut alii codices habent, in
conspectu tuo gemitus compeditorum: non facile quisquam reperit coniectos in compedes a
persecutoribus sanctos; et si accidit in tam magna atque multiplici varietate poenarum, tam raro
accidit, ut non sit credendum hoc in isto versu quod commemoraret potissimum elegisse
Prophetam. Sed nimirum compedes sunt infirmitas, et corruptibilitas corporis, quae aggravant
animam. Per eius enim fragilitatem, velut quorumdam dolorum molestiarumque materiam, ad
impietatem poterat compellere persecutor. Ab his compedibus concupiscebat dissolvi Apostolus, et
esse cum Christo; manere autem in carne necessarium propter illos quibus Evangelium
ministrabat 67. Donec ergo corruptibile hoc induat incorruptionem, et mortale hoc induat
immortalitatem 68, velut compedibus caro infirma promptum impedit spiritum. Has ergo compedes
non sentiunt, nisi qui in semetipsis ingemiscunt gravati, habitaculum quod de coelo est superindui
cupientes 69, quia et mors horrori est, et moerori vita mortalis. Pro his Propheta gementibus
ingemit, ut intret in conspectu Dei gemitus eorum. Possunt et illi intellegi compediti, qui praeceptis
sapientiae colligati sunt, quae patienter sustentata in ornamenta vertuntur; unde scriptum est:
Inice pedem tuum in compedes eius 70. Secundum magnitudinem, inquit, brachii tui, recipe in
adoptionem filios mortificatorum, vel sicut in aliis codicibus legitur, posside filios mortificatorum.
Ubi satis mihi videtur ostendisse Scriptura, quis fuerit gemitus compeditorum, qui pro nomine
Christi persecutiones gravissimas pertulerunt, quae in isto psalmo apertissime prophetantur. In
diversis enim passionibus constituti orabant pro Ecclesia, ne infructuosus esset posteris sanguis
illorum; ut dominica seges, unde inimici eam putabant perituram, inde feracius pullularet. Filios
quippe mortificatorum dicit, qui non solum non sunt territi praecedentium passionibus, sed in eum

534

