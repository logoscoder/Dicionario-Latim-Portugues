18. Tu siccasti fluvios Etham. Hac rumpit fontes et torrentes, hac siccat fluvios, ut inde currant
aquae, et hinc aquae siccentur. Fluvios, inquit, Etham. Quid est Etham? Verbum enim hebraeum
est. Quid interpretatur Etham? Fortis, robustus. Quis est iste fortis et robustus, cuius fluvios siccat
Deus? Quis, nisi ille ipse draco? Nemo enim intrat in domum fortis, ut vasa illius diripiat, nisi prius
alligaverit fortem 55. Ipse est fortis, de virtute sua praesumens, et Deum deserens; ipse est fortis,
qui ait: Ponam sedem meam ad aquilonem, et ero similis Altissimo 56. De ipso calice perversae
fortitudinis homini propinavit. Fortes esse voluerunt, qui se deos futuros de cibo vetito crediderunt.
Factus est Adam fortis cui insultaretur: Ecce factus est Adam tamquam unus ex nobis 57. Fortes et
Iudaei de iustitia sua praesumentes: Ignorantes enim Dei iustitiam, et suam iustitiam quaerentes
constituere, tamquam fortes, iustitiae Dei non sunt subiecti 58. Videte hominem digessisse
fortitudinem suam, et remansisse infirmum, inopem, longe stantem, nec oculos ad coelum levare
audentem; sed percutientem pectus suum, et dicentem: Domine, propitius esto mihi peccatori 59.
Iam infirmus est, iam infirmitatem confitetur; non est fortis: arida terra est; rigetur fontibus et
torrentibus. Illi adhuc fortes sunt, qui de virtute sua praesumunt. Siccentur flumina eorum: non
proficiant doctrinae gentium, haruspicum, mathematicorum, magicae artes; quoniam siccati sunt
fluvii Fortis: Tu siccasti fluvios Etham. Arescat illa doctrina; inundentur mentes Evangelio veritatis.

Deus veritatem hominibus pro uniuscuiusque captu communicat.
19. [v 16.] Tuus est dies, et tua est nox. Quis hoc ignorat, quando ipse fecit haec omnia; quia per
Verbum facta sunt omnia 60? Illi ipsi qui operatus est salutem in medio terrae, illi dicitur: Tuus est
dies, et tua est nox. Aliquid hic intellegere debemus, quod pertineat ad ipsam salutem quam
operatus est in medio terrae. Tuus est dies. Qui sunt isti? Spiritales. Et tua est nox. Qui sunt isti?
Carnales: Tuus est dies; et tua est nox. Loquantur spiritales spiritalia spiritalibus; dictum est enim:
Spiritalibus spiritalia comparantes, sapientiam loquimur inter perfectos 61. Nondum capiunt istam
sapientiam carnales: Non potui vobis loqui quasi spiritalibus, sed quasi carnalibus 62. Ergo cum
spiritales spiritalibus loquuntur: Dies diei eructat verbum: cum vero et ipsi carnales non tacent
fidem crucifixi Christi, quam possunt capere parvi: Nox nocti annuntiat scientiam 63. Tuus est dies,
et tua est nox. Ad te pertinent spiritales, ad te pertinent carnales: illos illustras incommutabili
sapientia et veritate; illos consolaris carnis manifestatione, tamquam luna consolans noctem. Tuus
est dies, et tua est nox. Vis audire diem? Vide si capis; erige quantum potes mentem tuam.
Videamus si pertines ad diem; iam videamus, si non palpitat aspectus tuus. Potes videre quod
audisti modo ex Evangelio: In principio erat Verbum, et Verbum erat apud Deum, et Deus erat
Verbum? 64 Non nosti enim tu cogitare verba, nisi quae sonant et transeunt. Potes iam capere
Verbum, non sonum, sed Deum? Annon ibi audisti: Et Deus erat Verbum? Sed tu ista verba cogitas:
Omnia per ipsum facta sunt 65: et per ipsum facti sunt et qui verba faciunt. Quale ergo illud Verbum
est? Capis, o carnalis? responde; capis? Non capis, adhuc ad noctem pertines; luna tibi necessaria
est, ne in tenebris moriaris. Etenim quidam peccatores intenderunt arcum, ut sagittarent in obscura
luna rectos corde 66. Obscurata est enim caro Christi de cruce deposita, et in sepulcro posita: et illi
qui occiderunt insultaverunt; et nondum resurrexerat, et sagittati sunt discipuli recti corde, sed in
obscura luna. Ergo ut non solum dies diei eructet verbum, sed etiam nox nocti annuntiet scientiam;
quoniam tuus est dies, et tua est nox; dignare descendere, manere apud eum a quo descendis, sed
venire ad quos descendis. Dignare descendere qui in hoc mundo eras, et mundus per te factus est,
et mundus te non cognovit. Habeat et nox consolationem suam; habeat, inquit, Verbum caro
factum est, et habitavit in nobis 67: Tuus est dies, et tua est nox. Tu perfecisti solem et lunam:
solem, spiritales; lunam, carnales. Adhuc carnalis est, non deseratur, et ipse perficiatur. Tu
perfecisti solem et lunam: solem, tamquam sapientem; lunam, tamquam insipientem; non tamen
deseruisti. Nam ita scriptum est: Sapiens permanet sicut sol; stultus autem sicut luna mutatur 68.
Quid ergo, quia sol permanet, id est, quia sapiens permanet sicut sol, stultus sicut luna mutatur,
adhuc carnalis, adhuc insipiens deserendus est? Et ubi est quod dictum est ab Apostolo:
Sapientibus et insipientibus debitor sum 69? Tu perfecisti solem et lunam.

Dei dona sunt initium fidei et in fide progressus.
20. [v 17.] Tu fecisti omnes terminos terrae. Nonne et ante, quando fundavit terram? Sed quomodo
fecit terminos terrae, qui operatus est salutem in medio terrae? Quomodo, nisi quomodo dicit
Apostolus: Gratia autem salvi facti sumus, et hoc non ex nobis, sed Dei donum est; non ex
operibus, ne forte quis extollatur? 70 Ergo non erant opera bona Erant; sed quomodo? Gratia Dei.
Sequere; videamus. Ipsius enim sumus figmentum, creati in Christo Iesu in operibus bonis 71. Ecce
quomodo fecit terminos terrae, qui operatus est salutem in medio terrae: Tu fecisti omnes terminos
terrae. Aestatem et ver tu fecisti ea. Ferventes spiritu aestas est. Tu, inquam, fecisti spiritu

490

