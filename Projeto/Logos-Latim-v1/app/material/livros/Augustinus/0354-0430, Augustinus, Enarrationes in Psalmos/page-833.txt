162 IN EUMDEM PSALMUM 118
Sermo 18

Manus Dei sunt potestas Dei.
1. [v 73.] Quando Deus hominem fecit ex pulvere, et animavit flatu, non ibi commemoratum est
quod manibus fecerit. Cur itaque quibusdam visum fuerit verbo Deum fecisse caetera, hominem
vero velut aliquid praecipuum fecisse manibus suis, non video: nisi forte quia ex pulvere formatum
legitur hominis corpus 1; non potuisse fieri nisi manibus arbitrantur; nec attendunt quod in
Evangelio de Verbo Dei scriptum est: Omnia per ipsum facta sunt 2, non posse constare, si non per
Verbum factum est etiam corpus humanum. Sed adhibent testimonium de hoc psalmo, et dicunt:
Ecce ubi apertissime clamat homo: Manus tuae fecerunt me, et finxerunt me. Quasi non aperte
etiam dictum sit: Videbo coelos, opera digitorum tuorum 3; nec minus aperte: Et opera manuum
tuarum sunt coeli 4; multoque apertius: Et aridam terram manus eius finxerunt 5. Manus ergo Dei
sunt potestas Dei. Aut si pluralis numerus eos movet, quia non dictum est, manus tua, sed, manus
tuae; accipiant manus Dei, virtutem et sapientiam Dei, quod utrumque unus dictus est Christus 6:
qui etiam intellegitur brachium Domini, ubi legitur: Et brachium Domini cui revelatum est? 7 Aut
accipiant manus Dei, Filium et Spiritum sanctum; quia et Spiritus sanctus cooperator est Patris et
Filii: unde ait Apostolus: Omnia haec operatur unus atque idem Spiritus 8. Propterea quippe dixit:
Unus atque idem: ne tot spiritus quot opera putarentur, non quod sine Patre et Filio Spiritus
operetur. Liberum est igitur quomodo intellegantur manus Dei: dum tamen nec ea quae facit
manibus, Verbo facere negetur; nec ea quae facit Verbo, manibus facere non putetur; nec propter
manus forma corporis, aut alia manus sinistra, alia dextra, nec propter Verbum sonus oris, vel
motus animi transitorius operanti Deo inesse credatur.

Animam nostram et corpus a Deo condita profitemur.
2. Nec defuerunt qui duo ista verba, fecerunt me, et finxerunt me, sic distinguerent, ut animam
Deum fecisse, corpus autem finxisse dicerent; quia de anima dixit Deus: Omnem flatum ego feci 9;
de corpore autem legitur: Et finxit Deus hominem pulverem de terra 10: tamquam fiat quidem omne
quod fingitur, non tamen fingatur omne quod fit. Et ideo animam factam potius dicunt esse quam
fictam, quia non est corpus, sed spiritus; quasi non scriptum sit: Qui finxit spiritum hominis in
ipso 11. Verumtamen quando utrumque hoc verbum de homine in loco uno ponitur, et utrumque
hominis, id est, et anima et corpus divinitus conditum non negatur; non ineleganter distribuuntur
singulis singula, ut anima facta, corpus autem fictum intellegatur, sive formatum, sive plasmatum.
Nam quidam interpretes noluerunt dicere, finxerunt me; sed, plasmaverunt me: magis diligentes
minus latine declinare de graeco, quam dicere finxerunt, quod aliquando etiam de simulatione dici
solet.

Fides quaerens intellectum.
3. Sed utrum hoc secundum Adam dictum est, ex quo cum sint omnes homines propagati, quis
hominum, quando ille factus est, etiam se factum non potest dicere originis seminisque ratione? An
etiam secundum hoc recte dici potuit: Manus tuae fecerunt me, et plasmaverunt me, quoniam
unusquisque non sine opere Dei etiam de parentibus fit, ipso creante, illis generantibus? Quoniam
si operatoria Dei potentia rebus subtrahatur, intereunt; nec aliquid omnino sive de mundi
elementis, sive de genitoribus, sive de seminibus nascitur, si ea non operetur Deus. Propter quod
ait prophetae Ieremiae: Priusquam te formarem in utero, novi te 12. Sed numquid sine intellectu
fecit hominem Deus, sive primum, sive unumquemque nascentium, et nunc dicat ei: Manus tuae
fecerunt me, et plasmaverunt me; da mihi intellectum? Nonne ipsi naturae humanae intellectus est
inditus, ut eo discernatur a pecore? An sic est deformata peccando, ut etiam hoc in ea
reformandum sit? Propter quod et Apostolus omnibus ad regenerationem pertinentibus dicit:
Renovamini spiritu mentis vestrae 13: et utique intellectus in mente est. Hinc rursus ait:
Reformamini in novitate sensus vestri 14: de his autem qui huius regenerationis consortes non
erant: Hoc inquit, dico et testificor in Domino, ut non iam ambuletis sicut et Gentes ambulant in
vanitate mentis suae, obscurati intellegentia, alienati a via Dei per ignorantiam, quae est in illis
propter caecitatem cordis eorum 15. Propter hos igitur interiores oculos, quorum caecitas est non
intellegere, ut aperiantur, et magis magisque serenentur, fide corda mundantur 16. Quamvis enim,
nisi aliquid intellegat, nemo possit credere in Deum; tamen ipsa fide qua credit, sanatur, ut

833

