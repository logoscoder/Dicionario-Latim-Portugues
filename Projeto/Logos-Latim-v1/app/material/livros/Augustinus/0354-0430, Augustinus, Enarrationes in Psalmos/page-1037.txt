montibus. Montes dicit excelsos saeculi: aliqua magna dignitate praeditos, hoc loco montes accipe.
Et non est mirum quia duo minuta misit nescio quae vidua in gazophylacium 38; terra attulit fenum,
terra humilis: et mons attulit. Zacchaeus ille maior publicanorum 39; hoc enim erat mirabilius, quia
mons attulit fenum. Quanto enim elati sunt homines, tanto avari sunt; et quanto in hoc saeculo
maiores, tanto plus amant divitias suas. Unde ille tristis abscessit, qui consilium vitae aeternae
petebat a Domino, et appellavit eum magistrum bonum dicens: Quid faciam ut vitam aeternam
habeam? Et ille: Serva mandata. Quae? Et dixit mandata legis. Haec omnia feci a iuventute mea.
Unum, inquit, tibi deest. Vis esse perfectus? Vade, vende omnia tua quae habes, et da pauperibus,
et habebis thesaurum in coelo; et veni, sequere me 40. Quid dixit Dominus? Ecce mons es, accipe
pluviam, et da fenum. Quid enim daturus es? nonne fenum? Etenim ista omnia quae Ecclesiae ad
necessitates servientium Deo dantur a divitibus, quid sunt, nisi fenum? Carnalia enim sunt, et ad
tempus apparentia: sed non inde aliquid carnale conquiritur. De rebus vilibus quid emas attende.
Apostolus enim ait, ostendens fenum esse illud: Si nos vobis spiritalia seminavimus, magnum est si
vestra carnalia metamus? 41 Et audi quia carnalia fenum sunt. Omnis caro fenum; et omnis claritas
hominis ut flos feni 42. Ergo ille tristis abscessit; et ait Dominus: Quam difficile dives intrat in
regnum coelorum! 43 Hoc ergo magnum, quia exoriri facit in montibus fenum. Et quomodo exoriri
facit in montibus fenum, si dives ille, audito quod res suas deberet dare pauperibus, tristis
abscessit? Quomodo postea respondit Apostolis contristatis? Quae hominibus difficilia sunt, Deo
facilia sunt 44. Ergo ille exoriri facit in montibus fenum, cui omnia facilia sunt. Nam nihil esset
sterilius durissimis montibus. Pluit ille qui facit exoriri in montibus fenum, et herbam servituti
hominum. Cui servituti? Ipsum Paulum attende: Nos autem, inquit, servos vestros per Iesum
Christum. Qui dicebat: Si nos vobis spiritalia seminavimus, magnum est si vestra carnalia
metamus 45, servum se dixit. Servimus enim vobis, fratres. Nemo se nostrum dicat quasi maiorem
vobis esse. Erimus maiores, si fuerimus humiliores: Quicumque autem vult esse maior vestrum,
Domini sententia est, erit vester servus 46. Ergo exoriri facit in montibus fenum et herbam servituti
hominum. Paulus quidem apostolus manibus suis vivens, ipsum fenum montium noluit accipere;
voluit indigere: sed tamen montes dabant fenum. Num quia ille noluit accipere, propterea montes
dare non deberent, ut steriles remanerent? Debetur pluviae fructus, debetur servo cibus, sicut
Dominus ait: Manducate quae ab ipsis sunt 47. Et ne putarent aliquid de suo donare: Dignus est
enim, inquit, operarius mercede sua.

Alius te quaerit indigens, alium tu debes quaerere indigentem.
17. Itaque, fratres, quoniam contigit iam ex ista occasione aliquid loqui vobis, maxime quia
loquimur, talia nos non quaerentes a vobis, et ideo liberius dicimus: sed etsi quaereremus, fructum
vestrum quaereremus, et non vestras opes, sed vestram iustitiam: tamen admoneo breviter,
quoniam iam multa diximus, et aliquando sermo finiendus est; si vultis non esse steriles, ut reddatis
pro pluvia fecunditatem, ne damnetur postea sterilitas vestra (minatur enim Deus terrae sterili et
spinosae ignem, sicut fructuosae horreum parat 48); efficite ut vos ipsos exigatis, efficimini
exactores vestri. Christus tacitus exigit; et maior est vox tacentis, quia in Evangelio non tacet. Non
enim vere tacet, cum dicit: Facite vobis amicos de mammona iniquitatis, ut et ipsi recipiant vos in
aeterna tabernacula 49. Non tacet ipse; audite vocem eius. Nemo enim vos potest exigere; nisi forte
exactione opus est, ut qui vobis in Evangelio serviunt, petant a vobis. Si ad hoc ventum fuerit, ut
petant; videte ne quod vos a Deo petitis, frustra petatis. Ergo estote exactores vestri, ne aliquid illi
qui vobis in Evangelio serviunt, non dico patere cogantur, nam forte nec coacti petunt; sed ne
silentio vos arguant. Unde scriptum est: Beatus qui intellegit super egenum et pauperem 50. Cum
dicit, qui intellegit super egenum et pauperem, non exspectat ut petat. Intellege super illum. Alius
te quaerit indigens, alium tu debes quaerere indigentem. Utrumque dictum est, fratres mei: et:
Omni petenti te da, modo lectum est; et alio loco Scriptura dicit: Sudet eleemosyna in manu tua,
quousque invenias iustum cui eam tradas 51. Alius est qui te quaerit, alium tu debes quaerere. Nec
eum qui te quaerit relinquas inanem; Omni enim petenti te da: sed alius est quem tu debes
quaerere; Sudet eleemosyna in manu tua quousque invenias iustum cui des. Nunquam hoc facietis,
nisi aliquid de rebus vestris sepositum habueritis, quod cuique placet pro necessitate rei familiaris
suae, tamquam debitum quasi fisco reddendum. Si non habet rempublicam suam Christus, non
habet fiscum suum. Fiscus enim scitis quid sit? Fiscus saccus est; unde et fiscellae et fiscinae
dicuntur. Ne putetis quia aliquis draco est fiscus, quia cum timore auditur exactor fisci; fiscus
saccus est publicus. Ipsum habebat Dominus hic in terra, quando loculos habebat; et ipsi loculi
Iudae erant commissi. Iudam traditorem patiebatur Dominus et furem 52, et in ipso ostendens
ubique patientiam suam: tamen illi qui conferebant, in loculos Domini conferebant. Nisi forte
putatis, quia Dominus ibat, et petebat, aut indigebat, cui Angeli serviebant, qui de quinque panibus
tot millia hominum pavit. Quare ergo egere voluit, nisi ut daret exemplum montibus, ut parerent
fenum, ne contra pluviam sterilitatem redderent? Praecidite ergo aliquid, et deputate aliquid fixum,

1037

