suo, quem prior fudit pro salute servorum, ne pro Domini nomine servi fundere dubitarent; quod
tamen eorum, non Domini utilitati, proficeret.

Dei servus et insimul filius, Christi assecla.
6. [v 16.] Confiteatur itaque conditionem suam mancipium tanto pretio comparatum, et dicat: O
Domine, ego servus tuus; ego servus tuus, et filius ancillae tuae. Ergo et emptus est, et vernaculus
est. An cum matre simul est emptus? an quia vernaculus est, pro peccato fugae suae depraedatus,
et ideo emptus, quia redemptus est? Filius enim est ancillae secundum quod omnis creatura
subdita Creatori est, et verissimo Domino verissimum debet famulatum: quem cum exhibet, libera
est, hanc accipiens a Domino gratiam, ut ei non necessitate, sed voluntate deserviat. Ergo iste filius
est Ierusalem coelestis, quae sursum est, mater omnium nostrum libera 25. Et libera quidem a
peccato, sed ancilla iustitiae: cuius filiis adhuc peregrinantibus dicitur: Vos in libertatem vocati
estis; et rursus eos servos facit, dicens: Sed in caritate servite invicem 26: quibus item dicitur: Cum
serviebatis peccato, liberi eratis a iustitia; nunc vero liberati a peccato, facti autem servi Deo,
habetis fructum vestrum in sanctificationem, finem vero vitam aeternam 27. Dicat ergo Deo servus
iste: Multi se martyres dicunt, multi servos tuos, quia nomen tuum habent in variis haeresibus et
erroribus; sed quia praeter Ecclesiam tuam sunt, non sunt filii ancillae tuae: Ego autem servus tuus,
et filius ancillae tuae.
7. [v 17.] Disrupisti vincula mea; tibi sacrificabo sacrificium laudis. Neque enim inveni ulla merita
mea, quando tu disrupisti vincula mea; ideo sacrificium laudis tibi debeo: quia etsi gloriabor quod
servus tuus sim et filius ancillae tuae; non in me, sed in te Domino meo gloriabor, qui disrupisti
vincula mea, ut a fuga rediens religarer tibi.
8. [v 18.] Vota mea Domino reddam. Quae vota redditurus es? Quas vovisti victimas? quae
incensa? quae holocausta? An ad illud respicis, quod paulo ante dixisti: Calicem salutaris accipiam,
et nomen Domini invocabo; et: Tibi sacrificabo sacrificium laudis? 28 Et revera quisquis bene cogitat
quid voveat Domino et quae vota reddat, seipsum voveat, seipsum reddat: hoc exigitur, hoc
debetur. Inspecto nummo Dominus dicit; Reddite Caesari quae Caesaris sunt, et Deo quae Dei
sunt 29: imago sua redditur Caesari, imago sua reddatur Deo.

Sacrificium Deo acceptabile in pace Ecclesiae offertur.
9. [v 19.] Sed qui meminit non solum servum se esse Dei, sed et filium ancillae Dei, videt ubi
reddat vota sua, conformatus Christo per calicem salutaris. In atriis, inquit, domus Domini. Quae
domus Dei est, haec ancilla Dei est: et quae domus Dei, nisi omnis populus eius? Ideo sequitur: In
conspectu omnis populi eius. Et apertius iam nominat ipsam matrem. Quid est enim aliud populus
eius, nisi quod sequitur: In medio tui, Ierusalem? Tunc est enim quod redditur gratum, si de pace
atque in pace reddatur. Qui autem filii huius ancillae non sunt, bellum potiusquam pacem
amaverunt. Ne quis autem existimet atria domus Domini, et omnem populum eius Iudaeos
significari, quia ita clausit iste psalmus, ut diceret: In medio tui, Ierusalem, cuius nomine carnales
Israelitae gloriantur; audite sequentem psalmum, qui quatuor versiculis continetur.

142 IN PSALMUM 116
ENARRATIO
Superioris sermonis continuatio
Ierusalem illa caelestis Dei dona collaudat.
[vv 1.2] Laudate Dominum omnes gentes, laudate eum omnes populi. Haec sunt atria domus
Domini, ille omnis populus eius, haec vera Ierusalem. Audiant magis illi qui huius civitatis filii esse
noluerunt, cum se ab omnium gentium communione praeciderunt. Quoniam confirmata est super
nos misericordia eius, et veritas Domini manet in aeternum. Haec sunt duo illa, misericordia et
veritas, quae in centesimo tertio decimo psalmo memoriae commendanda commonui. Confirmata
est autem super nos misericordia Domini, cum eius nomini, per quod liberati sumus, inimicarum
gentium rabida ora cesserunt: et veritas Domini manet in aeternum, sive in eis quae promisit iustis,
sive in eis quae minatus est impiis.

798

