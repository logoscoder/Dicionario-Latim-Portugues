Deo et futura tam certa sunt, tamquam praeterita sint.
8. [v 8.] Salvos enim fecisti nos ex affligentibus nos. Et hoc figura praeteriti de futuro dicitur: sed
ideo tamquam praeteritum dicitur, quia tam certum est quasi factum sit. Intendite quare pleraque
Prophetae ita dicunt tamquam praeterita sint, cum praenuntientur futura, non facta. Nam et de ipso
Domino futura passio praenuntiabatur, et tamen: Foderunt, inquit, manus meas et pedes meos,
dinumeraverunt omnia ossa mea: non dixit: Fodient, et dinumerabunt. Ipsi vero consideraverunt et
conspexerunt me: non dixit: Considerabunt et conspicient. Diviserunt sibi vestimenta mea 9: non
dixit, divident. Omnia ista tamquam praeterita dicuntur, cum futura sint; quia Deo et futura tam
certa sunt, tamquam praeterita sint. Nobis enim ea quae praeterierunt, certa sunt; quae futura,
incerta sunt. Novimus enim aliquid accidisse, et non potest fieri ut non acciderit quod accidit. Da
prophetam cui tam certum sit futurum quam tibi praeteritum: et quam tibi quod meministi factum,
non potest fieri ut non sit factum, tam illi quod novit futurum, non potest fieri ut non fiat. Ideo de
securitate dicuntur tamquam praeterita, quae adhuc futura sunt. Hoc ergo speramus. Salvos enim
fecisti nos ex affligentibus nos, et eos qui oderunt nos confudisti.
9. [v 9.] In Deo laudabimur tota die. Videte quemadmodum miscet etiam verba futuri temporis, ut
intellegas et praeterita quae dicta sunt de futuro esse praedicta. In Deo laudabimur tota die: et in
nomine tuo confitebimur in saecula. Quid: laudabimur? Quid: confitebimur? Quia ex omnibus
affligentibus nos eruisti nos, quia regnum perpetuum dabis nobis, quia complebitur in nobis: Beati
qui habitant in domo tua, Domine, in saecula saeculorum laudabunt te 10.

Omnia mala quae patiuntur Christiani praevisa sunt.
10. [v 10.] Haec ergo futura cum certa sint nobis, et illa praeterita cum a patribus nostris
audierimus, quid modo? Nunc autem repulisti et confudisti nos. Confudisti, non in conscientia
nostra, sed in facie hominum. Erat enim tempus quo affligerentur Christiani, cum ubique fugerent,
cum ubique diceretur, Christianus est, tamquam ad insultationem et ad opprobrium pertineret. Ubi
est ergo ille Deus noster, rex noster, qui mandat salutem Iacob? Ubi est ille qui fecit omnia quae
nobis narraverunt patres nostri? Ubi est qui facturus est omnia quae nobis revelavit per Spiritum
suum? Numquid mutatus est? Sed in intellectum filiis Core 11 fiunt haec. Aliquid enim intellegere
debemus, quare nos ista omnia medio tempore pati voluit. Quae omnia? Nunc autem repulisti et
confudisti nos: et non egredieris Deus in virtutibus nostris. Procedimus ad inimicos nostros, et tu
nobiscum non procedis: videmus eos, praevalent illi, et nos invalidi sumus. Ubi est illa virtus tua?
ubi est dextera et potentia tua? ubi mare siccatum? ubi Aegyptii persequentes fluctibus obruti? 12
ubi Amalech resistens, in crucis signo superatus 13? Et non egredieris Deus in virtutibus nostris.
11. [v 11.] Avertisti autem nos retrorsum prae inimicis nostris: ut quasi illi ante sint, nos retro; illi
victores, nos victi deputemur. Et qui nos oderunt, diripiebant sibi: quid, nisi nos?
12. [v 12.] Dedisti nos tamquam oves escarum, et in nationibus dispersisti nos: a nationibus
manducati sumus. Hi significantur qui sic passi sunt, ut in corpus gentium verterentur. Plangit enim
eos Ecclesia, tamquam membra sua devorata.
13. [v 13.] Vendidisti populum tuum sine pretio. Vidimus enim quos dedisti, non vidimus quid
accepisti. Et non fuit multitudo in iubilationibus eorum. Numquid enim quando fugiebant Christiani
persequentibus inimicis idololatris, fiebant congregationes et iubilationes Deo? Numquid
concinebantur hymni de ecclesiis Dei, qui solent in pace concini, dulcique concentu fraternitatis Dei
auribus personari? Et non fuit multitudo in iubilationibus eorum.
14. [vv 14.15.] Posuisti nos in opprobrium vicinis nostris, subsannationem et derisum his qui in
circuitu nostro sunt. Posuisti nos in similitudinem in nationibus. Quid est, in similitudinem? Quando
maledicentes homines similitudinem dant de eo quem detestantur: Sic moriaris, sic puniaris.
Quanta tunc dicta sunt talia? Sic crucifigaris. Hodieque non desunt hostes Christi, illi ipsi Iudaei,
contra quos quando defendimus Christum, dicunt nobis: Sic moriaris quomodo ille. Non enim illam
mortem intulissent, nisi eo modo mori vehementer exhorruissent; aut quid mysterii haberet, si
intellegere potuissent. Caecus quando inunguitur, collyrium in manu medici non videt. Nam crux
ipsa et pro ipsis persequentibus facta est. Inde sunt postea sanati, et in eum crediderunt quem ipsi
occiderunt. Posuisti nos in similitudinem in nationibus, commotionem capitis in populis:
commotionem capitis ad insultandum. Et locuti sunt labiis, et moverunt caput 14. Hoc Domino, hoc

235

