Christi: compuncti sunt de conscientia sua, consilium salutis ab Apostolis petiverunt; audierunt:
Agite poenitentiam, et baptizetur unusquisque vestrum in nomine Domini nostri Iesu Christi, et
dimittentur vobis peccata vestra 60. Post occisum Christum, post effusum Christi sanguinem
dimittuntur peccata vestra. Ille sic voluit mori, ut sanguine suo etiam effusores eiusdem sanguinis
redimeret. Fudistis saevientes, bibite confitentes. Merito convertantur ad vesperam; et famem
patiantur ut canes. Canes Gentes Iudaei dixerunt, tamquam immundos. Nam inde et ipse Dominus,
cum post eum clamaret Chananaea quaedam mulier, non Iudaea, ad suam filiam curandam
convertere volens eius misericordiam; ille omnia praevidens, omnia sciens, sed fidem eius
ostendere volens, distulit beneficium, et eam suspendit. Et quomodo distulit? Non sum, inquit,
missus, nisi ad oves quae perierunt domus Israel 61. Israel, oves: Gentes, quid? Non est bonum,
panem filiorum mittere canibus 62. Gentes ergo canes appellavit, propter immunditiam. Quid autem
illa mulier esuriens? Hoc magis non repulit: suscepit humiliter convicium, et meruit beneficium.
Neque enim et convicium illud dicendum erat, quod a Domino dictum erat. Servus si aliquid tale
domino dicat, convicium est: dominus etiam cum tale aliquid servo dicit, dignatio potius dici potest.
Ita, inquit, Domine. Quid est, ita? Verum dicis, prorsus verum dicis; canis ego sum. Sed et canes,
inquit, edunt de micis quae cadunt de mensa dominorum suorum 63. Et continuo Dominus: O
mulier, magna est fides tua 64! Iamdudum canis, modo mulier. Unde iam mulier quae paulo ante
canis? Confitendo humiliter, non repellendo quod a Domino dictum erat. Ergo Gentes canes, et ideo
esurientes. Bonum est et Iudaeis, ut agnoscant se peccatores; et licet ad vesperam, convertantur;
et famem patiantur ut canes. Nam male saturatus erat ille qui dicebat: Ieiuno bis in sabbato 65. Ille
autem publicanus canis erat, famem patiens; et inde beneficium Domini esuriebat, qui dicebat:
Propitius esto mihi peccatori 66. Convertantur ergo et illi ad vesperam: et famem patiantur ut canes.
Desiderent gratiam Dei, intellegant se peccatores: fortes illi fiant infirmi, divites illi fiant pauperes,
iusti illi agnoscant se peccatores, leones illi canes fiant. Convertantur ad vesperam; et famem
patiantur ut canes, et circumibunt civitatem. Quam civitatem? Mundum istum, quem quibusdam
locis vocat Scriptura civitatem circumstantiae 67: id est, quia in omnibus gentibus undique
circumfuderat mundus unam gentem Iudaeorum, ubi talia dicebantur, et appellabatur civitas
circumstantiae. Istam civitatem circumibunt illi iam canes facti esurientes. Quomodo circumibunt?
Evangelizando. Saulus ex lupo canis factus est ad vesperam, id est, sero conversus, de micis domini
sui in gratia eius cucurrit, et circumivit civitatem.

Adversus in fide suscipienda segnes ne stomachemur.
16. [v 8.] Ecce ipsi loquentur in ore suo, et gladius in labiis eorum. Iam ille gladius bis acutus, de
quo Apostolus dicit: Et gladium spiritus, quod est verbum Dei 68. Quare bis acutus? Quare, nisi quia
ex utroque Testamento feriens? Hoc gladio mactabantur, de quibus dicebatur Petro: Macta, et
manduca 69. Et gladius in labiis eorum: quoniam quis audivit? Loquentur in ore suo: Quis audivit? id
est, stomachabuntur adversus pigros ad fidem. Qui paulo ante et ipsi credere nolebant, taedium de
non credentibus patiuntur. Et vere, fratres, contingit. Vides hominem pigrum antequam sit
christianus; clamas ad illum quotidie, vix convertitur: convertatur, et iam vult omnes esse
christianos, et miratur quia nondum sunt. Excidit illi quod ad vesperam conversus est: sed quia
factus est esuriens sicut canis, habet etiam in labiis gladium; dicit: Quis audivit? Quid est: Quis
audivit? Quis credidit auditui nostro, et brachium Domini cui revelatum est? 70 Quoniam quis
audivit? Non credunt Iudaei: conversi sunt ad Gentes et annuntiaverunt. Iudaei non credebant: et
tamen per credentes Iudaeos Evangelium circumibat civitatem, et dicebant: Quoniam quis audivit?
17. [v 9.] Et tu, Domine, deridebis eos. Quis audivit? Omnes gentes christianae futurae sunt, et vos
dicitis: Quis audivit? Quid est, deridebis eos? Pro nihilo habebis omnes gentes: nihil ante te erit;
quia facillimum erit ut credant in te omnes gentes.

Fons virtutis et sapientiae, Deus.
18. [v 10.] Fortitudinem meam ad te custodiam. Illi enim fortes ideo ceciderunt, quia fortitudinem
suam ad te non custodierunt: id est, illi qui superne insurrexerunt et irruerunt, de se
praesumpserunt. Ego autem fortitudinem meam ad te custodiam: quia si recedo, cado; si accedo,
fortior fio. Videte enim quid est, fratres, in anima humana. Non habet ex se lumen, non habet ex se
vires: totum autem quod pulchrum est in anima, virtus et sapientia est; sed nec sapit sibi, nec valet
sibi, nec ipsa sibi lux est, nec ipsa sibi virtus est. Est quaedam origo fonsque virtutis, est quaedam
radix sapientiae, est quaedam, ut ita dicam, si et hoc dicendum est, regio incommutabilis veritatis:
ab hac anima recedens tenebratur, accedens illuminatur. Accedite ad eum, et illuminamini 71; quia
recedendo tenebramini. Ergo fortitudinem meam ad te custodiam: non a te recedam, non de me

356

