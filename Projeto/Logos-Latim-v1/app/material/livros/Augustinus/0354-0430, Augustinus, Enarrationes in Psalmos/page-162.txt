cum duceret navim, naufragium faceret. Emerserunt enim principes haeresum, et montes erant.
Arius mons erat, Donatus mons erat. Maximianus modo quasi mons factus est. Multi in istos montes
attendentes, et terram desiderantes, cum de fluctibus volunt liberari, ad saxa compulsi sunt, et
naufragium in terra fecerunt. A talibus montibus non seducebatur ille qui ait: In Domino confido,
quomodo dicitis animae meae: Transmigra in montes sicut passer 23? Nolo sit spes mea in Ario, nolo
in Donato: Auxilium meum a Domino, qui fecit coelum et terram. Discite quantum praesumatis de
Deo, et quantum tribuatis hominibus; quia maledictus omnis qui spem suam ponit in homine 24.
Modestissime et humiliter sanctus apostolus Paulus zelans vere Ecclesiam, sed sponso, non sibi, et
horrens illos quando voluerunt dicere: Ego sum Pauli, ego Apollo 25; suam personam potius
assumpsit, quam calcaret et contemneret, ut Christum glorificaret: Numquid Paulus pro vobis
crucifixus est, aut in nomine Pauli baptizati estis? 26 Repellit a se, sed ut mittat ad Christum. Non
vult a sponsa amari pro sponso nec amicum sponsi. Amici enim sponsi Apostoli. Huic sponso et ille
humilis Ioannes, qui putabatur Christus, zelabat. Unde ait: Non sum ego Christus, sed qui post me
venit, maior me est, cuius non sum dignus corrigiam calceamenti solvere 27. Vere quia tantum se
humilans, ostendit se non esse sponsum, sed amicum sponsi; et ideo ait: Qui habet sponsam,
sponsus est: amicus autem sponsi, qui stat et audit eum, gaudio gaudet propter vocem sponsi 28. Et
si amicus sponsi mons est, non tamen a se habet lucem mons: sed audit, et gaudio gaudet propter
vocem sponsi. Nos, inquit, de plenitudine eius accepimus. De cuius plenitudine? Illius qui erat
lumen verum, quod illuminat omnem hominem venientem in hunc mundum 29. Huic ergo zelabat
Ecclesiam et Apostolus dicens: Sic nos existimet homo quasi ministros Christi, et dispensatores
mysteriorum Dei: hoc est: Levavi oculos meos in montes, unde veniet auxilium mihi. Sic nos
existimet homo quasi ministros Christi, et dispensatores mysteriorum Dei 30. Sed ne iterum spes tua
figatur in montibus et non sit in Deo, audi: Ego plantavi, Apollo rigavit, sed Deus incrementum
dedit; et: Neque qui plantat est aliquid, neque qui rigat, sed qui incrementum dat Deus 31. Iam ergo
dixisti: Levavi oculos meos in montes, unde veniet auxilium mihi: sed quia neque qui plantat est
aliquid, neque qui rigat; dic: Auxilium meum a Domino, qui fecit coelum et terram: et: Iustitia tua
sicut montes Dei, id est, montes implentur iustitia tua.

In Ecclesia Christi inveniuntur boni et mali.
10. Iudicia tua sicut multa abyssus. Abyssum dicit profunditatem peccatorum, quo quisque pervenit
contemnendo Deum; sicut quodam loco dicit: Dedit illos Deus in concupiscentias cordis eorum,
facere quae non conveniunt. Intendat Caritas vestra. Magna res est, magna res agitur. Quid est
hoc? Dedit illos Deus in concupiscentias cordis eorum, facere quae non conveniunt. Ergo si Deus
illos dedit in concupiscentias cordis eorum, facere quae non conveniunt, ideo faciunt tanta illa
mala? Quasi aliquis proponat quaestionem: Si Deus hoc facit, ut faciant quae non conveniunt, quid
ipsi fecerunt? Occultum est quod audisti: Dedit illos Deus in concupiscentias cordis eorum. Ergo fuit
concupiscentia, quam vincere noluerunt, cui traderentur iudicio Dei. Sed ut digni haberentur qui
traderentur. vide quid de illis superius dixit: Qui cum cognovissent Deum, non ut Deum
glorificaverunt, aut gratias egerunt: sed evanuerunt in cogitationibus suis, et obscuratum est
insipiens cor eorum. Unde? De superbia. Dicentes enim se esse sapientes, stulti facti sunt. Inde iam
sequitur: Tradidit illos Deus in concupiscentias cordis eorum 32. Quia ergo fuerunt superbi et ingrati,
digni habiti sunt qui traderentur in concupiscentias cordis sui, et facti sunt abyssus multa, ut non
solum peccarent, sed etiam dolose agerent, ne intellegerent iniquitatem suam, et odissent. Ista
profunditas est malitiae, ut nollent invenire et odisse. Sed ad istam profunditatem quomodo
quisque pervenit, vide: Iudicia Dei abyssus multa. Sicut montes Dei iustitia eius, qui per gratiam
ipsius fiunt magni: sic et per iudicia ipsius fiunt in profundo, qui merguntur in ultima. Hac ergo
delectent te montes, hac avertere ab abysso, et convertere ad id quod dicitur: Auxilium meum a
Domino. Sed unde? Quia levavi oculos meos in montes. Quid est hoc? Latine dicam: In Ecclesia
Christi invenis abyssum, invenis et montes; invenis ibi pauciores bonos, quia montes pauci sunt,
abyssus lata est, id est, multos male viventes ab ira Dei, quia sic egerunt ut traderentur in
concupiscentias cordis sui, ut iam defendant peccata sua, et non confiteantur, sed dicant: Quare?
quid feci? Et ille illud fecit; et ille hoc fecit. Iam etiam defendere volunt quod arguit sermo divinus:
abyssus est. Ideo quodam loco ait Scriptura, audi abyssum: Peccator, inquit, cum venerit in
profundum malorum, contemnit 33. Ecce iudicia tua sicut abyssus multa. Sed nondum es mons,
nondum es abyssus: fuge abyssum, attende in montes; sed nec remaneas in montibus. Auxilium
enim tuum a Domino, qui fecit coelum et terram.
11. [v 8.] Homines et iumenta salvos facies, Domine; sicut multiplicata est misericordia tua, Deus.
Quia dixit: Misericordia tua in coelo; ut et in terra esse sciatur, ait: Homines et iumenta salvos
facies, Domine; sicut multiplicata est misericordia tua, Deus. Magna est misericordia tua, et
multiplex misericordia tua, Deus: et hanc das et hominibus et iumentis. Salus enim hominum a

162

