seductione decipere. Numquid ita memini supra quod sum, ut oblitus sim sub quo sum? Nonne Deo
subiecta erit anima mea? Quantumcumque accedam, quantumcumque ascendam,
quantumcumque transiliam, sub Deo ero, non contra Deum. Securus ergo transcendo caetera,
quando ille me sub se tenet, qui est super omnia. Nonne Deo subiecta erit anima mea? Ab ipso
enim salutare meum. Etenim ipse est Deus meus et salutaris meus, susceptor meus, non movebor
amplius. Scio quis supra me sit, scio quis praetendat misericordiam suam scientibus se, scio sub
cuius alarum tegmine sperem: non movebor amplius. Agitis quidem vos, ait quibusdam, transiliens
eos ipsos quibus dicit: agitis quidem vos ut movear, sed non veniat mihi pes superbiae. Ex hoc enim
fit quod et in ipso psalmo sequitur: Nec manus peccatorum dimoveat me 3: cui consonat: Non
movebor amplius. Ad illud enim quod ibi dictum est: Nec manus peccatorum dimoveat me,
respondet hic: Non movebor amplius: ad illud autem quod ibi dictum est: Non veniat mihi pes
superbiae, respondet hic: Nonne Deo subiecta erit anima mea?

Inaniter homo Christus persequitur.
3. Ergo de superiore loco munitus et tutus, cui factus est Dominus refugium, cui est ipse Deus in
locum munitum, respicit ad eos quos transilivit, et despiciens eos loquitur, tamquam de turri
excelsa; nam et hoc dictum est de eo: Turris fortitudinis a facie inimici 4: attendit ergo ad eos, et
dicit: Quousque apponitis super hominem? Insultando, opprobria iaciendo, insidiando, persequendo,
apponitis super hominem onera; apponitis super hominem quantum potest ferre homo: sed ut ferat
homo, sub illo est qui fecit hominem. Quousque apponitis super hominem? Si ad hominem
attenditis: Interficite omnes. Ecce apponite, saevite, interficite omnes. Tamquam parieti inclinato et
maceriae impulsae: instate, impellite, quasi deiecturi. Et ubi est: Non movebor amplius? Sed quare:
Non movebor amplius? Quia ipse est Deus salutaris meus, susceptor meus. Ergo homines potestis
apponere onera super hominem: numquid super Deum qui tuetur hominem?

Una passio Capitis et corporis. In una civitate membra Christi universa
coadunantur.
4. [v 4.] Interficite omnes. Quod tantum spatium corporis in uno homine, ubi possit interfici ab
omnibus? Sed debemus intellegere personam nostram, personam Ecclesiae nostrae, personam
corporis Christi. Unus enim homo cum capite et corpore suo Iesus Christus, salvator corporis et
membra corporis, duo in carne una 5, et in voce una, et in passione una; et cum transierit iniquitas,
in requie una. Passiones itaque Christi non in solo Christo; imo passiones Christi nonnisi in Christo.
Si enim Christum intellegas caput et corpus, passiones Christi nonnisi in Christo: si autem Christum
intellegas solum caput, passiones Christi non in solo Christo. Si enim passiones Christi in solo
Christo, imo in solo capite; unde dicit quoddam membrum eius Paulus apostolus: Ut suppleam quae
desunt pressurarum Christi in carne mea 6? Si ergo in membris Christi es, quicumque homo,
quisquis haec audis, quisquis haec nunc non audis (sed tamen audis, si in membris Christi es);
quidquid pateris ab eis qui non sunt in membris Christi, deerat passionibus Christi. Ideo additur,
quia deerat; mensuram imples, non superfundis: tantum pateris, quantum ex passionibus tuis
inferendum erat universae passioni Christi, qui passus est in capite nostro, et patitur in membris
suis, id est in nobis ipsis. Ad communem hanc quasi rempublicam nostram quisque pro modulo
nostro exsolvimus quod debemus, et pro possessione virium nostrarum quasi canonem passionum
inferimus. Pariatoria plenaria passionum omnium non erit, nisi cum saeculum finitum fuerit.
Quousque apponitis super hominem? Quidquid passi sunt Prophetae a sanguine Abel iusti usque ad
sanguinem Zachariae 7, appositum est super hominem, quia praecesserunt adventum incarnationis
Christi quaedam membra Christi: sicut in nascente quodam, nondum quidem procedente capite,
processit manus 8, sed tamen capiti connectebatur et manus. Nolite ergo putare, fratres, omnes
iustos qui passi sunt persecutionem iniquorum, etiam illos qui venerunt missi ante Domini
adventum praenuntiare Domini adventum, non pertinuisse ad membra Christi. Absit ut non
pertineat ad membra Christi, qui pertinet ad civitatem quae regem habet Christum. Illa una est
Ierusalem coelestis, civitas sancta: haec una civitas unum habet regem. Rex huius civitatis Christus
est: ipse enim ei dicit: Mater Sion, dicet homo. Dicit ei: Mater; sed homo. Mater enim Sion, dicet
homo; et homo factus est in ea, et ipse fundavit eam Altissimus 9. Ille ergo rex eius, qui eam
fundavit Altissimus; ipse in ea homo factus est humillimus. Ipse ergo ante adventum incarnationis
suae praemisit quaedam membra sua, post quae praenuntiantia se venturum venit et ipse,
connexus eis. Refer ad similitudinem nascentis illius; quia manus ante caput procedens, et cum
capite est, et sub capite 10. De Christo enim dictum est, cum laudaretur excellentia populi primi, et
dolerentur fracti rami naturales 11: Quorum adoptio, inquit, et testamenta et Legis constitutio;
quorum patres, et ex quibus Christus secundum carnem, qui est super omnia Deus benedictus in
saecula 12. Ex quibus Christus secundum carnem, tamquam ex Sion, quia homo factus est in ea:

372

