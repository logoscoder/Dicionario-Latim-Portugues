sint; honorant, laudant, praedicant, sed ore suo benedicebant. Non attendo ad os; novit ille qui me
instruxit, corde suo maledicebant. Ibi maledicebant, ubi honorem meum cogitaverunt repellere.

Patientia nostra, Deus.
11. [v 6.] Quid tu, o Idithun, corpus Christi, transiliens eos? Quid tu inter haec omnia? quid tu?
deficies? non perseverabis usque in finem? non audies: Qui perseveraverit usque in finem, hic
salvus erit, quamvis quoniam abundat iniquitas, refrigescet caritas multorum 64? Et ubi est quod
transilisti eos? ubi est quod conversatio tua in coelis est 65? Illi autem inhaerent terrenis; tamquam
terrigenae sapiunt terram, et sunt terra, serpentis cibus. Quid tu inter haec? Verumtamen quamvis
haec faciant, quamvis haec cogitent, quamvis impellant, quamvis quasi inclinato instent, quamvis
iam erectum sentiant, et honorem meum repellere cogitent; quamvis ore suo benedicant et corde
suo maledicant; quamvis insidientur ubi possunt, calumnientur ubi possunt: Verumtamen Deo
subicietur anima mea. Et quis tanta toleret, vel aperta bella, vel occultas insidias? quis tanta toleret
inter apertos hostes, inter falsos fratres? quis tanta toleret? Numquid homo? et si homo, numquid a
seipso homo? Non sic transilivi ut extollar et cadam: Deo subicietur anima mea: quoniam ab ipso
est patientia mea. Quae patientia inter tanta scandala, nisi quia si id quod non videmus speramus,
per patientiam exspectamus? 66 Venit dolor meus; veniet et requies mea: venit tribulatio mea;
veniet et purgatio mea. Numquidnam lucet aurum in fornace aurificis? In monili lucebit, in
ornamento lucebit: patiatur tamen fornacem, ut purgatum a sordibus veniat ad lucem. Fornax ista;
ibi palea, ibi aurum, ibi ignis, ad hanc flat aurifex: in fornace ardet palea, et purgatur aurum; illa in
cinerem vertitur, a sordibus illud exuitur. Fornax mundus, palea iniqui, aurum iusti, ignis tribulatio,
aurifex Deus: quod vult ergo aurifex, facio; ubi me ponit artifex, tolero: iubeor ego tolerare, novit
ille purgare. Ardeat licet palea ad incendendum me, et quasi consumendum me: illa in cinerem
vertitur, ego sordibus careo. Quare? Quia Deo subicietur anima mea: quoniam ab ipso est patientia
mea.
12. [v 7.] Quis est tibi iste, a quo est patientia tua? Quoniam ipse est Deus meus et salutaris meus,
susceptor meus, non emigrabo. Quoniam ipse est Deus meus; ergo vocat me: et salutaris meus;
ergo iustificat me: et susceptor meus; ergo glorificat me. Hic enim vocor et iustificor, ibi autem
glorificor; et inde ubi glorificor, non emigrabo. Neque enim in peregrinatione mea remanebo: est hic
unde emigrem; sed veniam unde non emigrabo. Nam inquilinus ego sum apud te in terra, sicut
omnes patres mei 67. Ergo ab inquilinatu migrabo; de domo coelesti non emigrabo.

Hominis iustificatio et glorificatio.
13. [v 8.] In Deo salutare meum, et gloria mea. Salvus ero in Deo; gloriosus ero in Deo: non enim
tantum salvus, sed et gloriosus; salvus, quia iustus ex impio, ab illo iustificatus 68; gloriosus autem,
quia non solum iustificatus, sed etiam honorificatus. Etenim quos praedestinavit, illos et vocavit.
Vocans eos quid fecit hic? Quos vocavit, ipsos et iustificavit; quos autem iustificavit, ipsos et
glorificavit 69. Iustificatio ergo ad salutem pertinet, glorificatio ad honorem. Quia glorificatio ad
honorem pertinet, disputare non opus est. Quia iustificatio pertinet ad salutem, quaeramus aliquod
documentum. Ecce occurrit ex Evangelio: erant qui sibi videbantur iusti, et reprehendebant
Dominum, quod admittebat ad convivium peccatores, et cum publicanis et peccatoribus
convescebatur: talibus itaque superbientibus, fortibus terrae valde elevatis, multum de sua sanitate
gloriantibus, quam putabant, non quam tenebant, quid respondit Dominus? Non est opus sanis
medicus, sed male habentibus. Quos dicit sanos? quos dicit male habentes? Sequitur, et dicit: Non
veni vocare iustos sed peccatores in poenitentiam 70. Appellavit ergo sanos iustos; non quia
Pharisaei hoc erant, sed quia hoc se esse arbitrabantur; et ideo superbiebant, et medicum
aegrotantibus invidebant, et plus aegrotantes medicum occidebant. Appellavit tamen sanos iustos,
aegrotantes peccatores. Ut ergo iustificarer, ait iste transiliens, ab ipso mihi est; et ut glorificer, ab
ipso mihi est: In Deo salutare meum et gloria mea. Salutare meum, ut salvus sim; gloria mea, ut
honoratus sim. Hoc tunc: modo quid? Deus auxilii mei, et spes mea in Deo: donec perveniam ad
perfectam iustificationem et salutem. Spe enim salvi facti sumus: spes autem quae videtur, non est
spes 71. Donec veniam ad illam glorificationem, ubi iusti fulgebunt in regno Patris sui tamquam
sol 72. Interim nunc inter tentationes, inter iniquitates, inter scandala, inter apertas oppugnationes
et subdolas locutiones, inter eos qui ore suo benedicunt, et corde suo maledicunt, inter eos qui
honorem meum cogitant repellere, quid hic? Deus auxilii mei: dat enim auxilium certantibus. Contra
quos certantibus? Non est nobis colluctatio adversus carnem et sanguinem; sed adversus
principatus et potestates 73. Deus ergo auxilii mei, et spes mea in Deo. Spes, quamdiu nondum est

376

