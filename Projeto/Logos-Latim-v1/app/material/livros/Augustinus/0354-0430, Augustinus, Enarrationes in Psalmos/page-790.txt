miserante illo qui iustificat impium 30. Etenim Christus pro impiis mortuus est
homines, sed nominis Dei quaererent gloriam.

31

, ne ullam suam

Misericordia et veritas in Scripturis iunguntur.
13. [v 10..] Super misericordia tua, inquit, et veritate tua. Haec duo, misericordiam et veritatem,
advertite in sanctis Scripturis quam sibi saepe iungantur. In sua quippe misericordia vocavit impios,
et in veritate iudicat eos qui vocati venire noluerunt. Nequando dicant Gentes, Ubi est Deus eorum?
In novissimo enim apparebit misericordia eius et veritas, quando signum Filii hominis apparebit in
coelo, et tunc plangent omnes tribus terrae, nec dicent: Ubi est Deus eorum? cum eis non adhuc
credendus praedicatur, sed iam tremendus ostenditur.

Deus noster in caelo et in terra operatur.
14. [v 11..] Deus autem noster in coelo sursum. Non in coelo, ubi solem et lunam vident, opera Dei
quae colunt; sed in coelo sursum, quod transgreditur omnia corpora coelestia et terrestria. Nec sic
est in coelo Deus noster, quasi subtracto coelo ruinam sine sede formidet. In coelis et in terra
omnia quaecumque voluit fecit. Nec indiget operibus suis, tamquam in eis collocetur, ut maneat;
sed in sua aeternitate persistit, in qua manens omnia quaecumque voluit fecit in coelis et in terra:
neque enim iam eum portabant, ut ab eo fieri possent; quando, nisi fierent, eum portare non
possent. Ergo in quibus est ipse, tamquam indigentia continet, non ab eis tamquam indigens
continetur. Sive sic intellegatur: In coelis et in terra omnia quaecumque voluit fecit, vel in
superioribus, vel in inferioribus populi sui voluntariam gratiam suam constituit, ne quis de operum
meritis glorietur: quia sive montes gestiant velut arietes, sive colles velut agni ovium; a facie
Domini commota est terra, ne in terrenis sordibus perpetuo remanerent.

139 IN EUMDEM PSALMUM 113
ENARRATIO
Sermo 2

Deus creata trascendit, paganorum idola sunt vanitas.
1. [vv 9-12.] Quamquam fortasse omnium Psalmorum sit una contextio diligenter intuentibus, ita ut
nullus sequatur qui non superiori possit adiungi; tamen istum ita consideremus, tamquam uterque
unus sit, iste scilicet ac superior. Namque cum in illo dictum sit, "Non nobis, Domine, non nobis, sed
nomini tuo da gloriam: super misericordia tua et veritate tua: nequando dicant Gentes: Ubi est
Deus eorum?" quia invisibilem Deum colimus, qui nullorum corporeis oculis, cordibus autem
paucorum mundissimis notus est: tamquam ideo possint dicere Gentes: Ubi est Deus eorum? quia
ipsi possunt ostendere oculis deos suos; primo admonuit operibus sentiri praesentiam Dei nostri,
quia cum sit in coelo sursum, in coelo et in terra omnia quaecumque voluit fecit. Et quasi diceret:
Ostendant Gentes deos suos; Simulacra, inquit: Gentium argentum et aurum, opera manuum
hominum: id est, quamvis Deum nostrum carnalibus oculis vestris non possimus ostendere, quem
per opera intellegere debuistis; nolite tamen seduci vanitatibus vestris, quia vos ea quae colitis
digito potestis ostendere. Multo quippe honestius non haberetis quod possetis ostendere, quam ut
in eo quod istis oculis a vobis ostenditur, vestri cordis caecitas ostendatur: quid enim ostenditis, nisi
aurum et argentum? Habent quidem et aerea, et lignea, et fictilia simulacra, et huiuscemodi
alterius alteriusque materiae; sed pretiosum eorum maluit commemorare Spiritus sanctus, quia
cum in eo quisque quod illi carius est erubuerit, multo facilius avertitur a veneratione viliorum. Nam
dictum est alio loco Scripturarum de simulacrorum cultoribus: Dicentes ligno: Pater meus es tu; et
lapidi: Tu me genuisti 1. Sed ne sibi prudentior videatur qui hoc non ligno et lapidi dixerit, sed auro
et argento; huc aspiciat, huc aurem cordis intendat: Simulacra Gentium argentum et aurum. Non
abiectum aliquid et aspernabile nominatum est: et ei quidem animo qui terra non est, terra est et
aurum et argentum; sed speciosior atque fulgentior, solidior atque firmior. Noli ergo addere manus
hominum, ut ex eo metallo quod fecit verus Deus, velis facere falsum deum; imo falsum hominem,
quem pro vero venereris Deo; quem quisquis pro vero homine in amicitiam reciperet, insaniret.
Ducit enim, et affectu quodam infimo rapit infirma corda mortalium formae similitudo, et
membrorum imitata compago: sed sicut fabricata singula ostendis, sic ostende officia singulorum,
quorum te effigies, o humana vanitas, trahit.

790

