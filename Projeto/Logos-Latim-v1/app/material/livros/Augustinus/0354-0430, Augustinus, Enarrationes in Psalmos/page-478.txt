8. [v 2.] Quid autem tibi? Mei autem pene commoti sunt pedes. Quando commoti sunt pedes, nisi
quando non erat rectum cor? Unde non erat rectum cor? Audi: Paulo minus effusi sunt gressus mei.
Quod dixit, pene; hoc dixit, paulo minus: et quod dixit, pene moti sunt pedes; hoc dixit, effusi sunt
gressus. Pene moti sunt pedes, pene effusi sunt gressus. Moti pedes: sed unde, moti pedes, et
effusi gressus? Moti pedes, ad errandum; effusi gressus, ad lapsum; non omnino, sed pene. Quid
enim est? Iam ibam in errorem, non ieram: iam cadebam, non cecideram.

Peccatorum felicitas brevis, mors vero sempiterna.
9. [v 3.] Sed quare et hoc? Quia zelavi, inquit, in peccatoribus, pacem peccatorum intuens. Attendi
peccatores; vidi illos habere pacem. Quam pacem? Temporalem, fluxam, caducam atque terrenam;
sed tamen talem qualem et ego a Deo desiderabam. Vidi illos habere qui non serviebant Deo, quod
ego desiderabam ut servirem Deo; et moti sunt pedes mei, et pene effusi sunt gressus mei.
10. [vv 4.5.] Quare autem hoc habent peccatores, dicit breviter: Quia non est declinatio morti
eorum; et firmamentum in flagello eorum. In laboribus hominum non sunt, et cum hominibus non
flagellabuntur. Iam intellexi, inquit, quare illi habent pacem, et florent in terra; quia morti eorum
non est declinatio, id est, quia certa mors et aeterna eos manet, quae nec declinat ab eis, nec ipsi
ab ea declinare possunt. Quia non est declinatio mortis eorum; et firmamentum in flagello eorum.
Et est firmamentum in flagello eorum: non est enim temporale flagellum eorum, sed firmum in
sempiternum. Propter haec ergo mala quae illis aeterna futura sunt, modo quid? In laboribus
hominum non sunt, et cum hominibus non flagellabuntur. Numquid et ipse diabolus cum hominibus
non flagellatur, cui tamen aeternum supplicium praeparatur?

Peccator semper infelix.
11. [v 6.] Propterea quid hinc isti, dum non flagellantur, dum non laborant cum hominibus? Ideo,
inquit, obtinuit eos superbia. Attende illos superbos, indisciplinatos; attende taurum devotum
victimae, permissum errare libere, et vastare quae potest, usque ad diem occisionis. Iam bonum
est, fratres, in ipsis Prophetae verbis audiamus hunc quasi taurum de quo dixi. Sic enim illum et
alibi Scriptura commemorat: dicit eos tamquam ad victimam praeparatos, et parci eis ad malam
libertatem 19. Ideo, dixit, obtinuit eos superbia. Quid est, obtinuit eos superbia? Circumamicti sunt
iniquitate et impietate sua. Non dixit, tecti; sed, circumamicti, undique cooperti impietate sua.
Merito miseri nec vident, nec videntur, quia circumamicti sunt, nec videntur interiora eorum. Nam
quisquis malorum hominum, quasi felicium secundum tempus, interiora conspiceret; quisquis
eorum videret truces conscientias, quisquis animas eorum posset inspicere diverberari tantis
perturbationibus cupiditatum et timorum, videret illos miseros, et quando felices vocantur. Sed quia
circumamicti sunt iniquitate et impietate sua, non vident; sed nec videntur. Noverat illos Spiritus
qui de illis ista dicit; et eo oculo tales debemus inspicere, quo scimus videre, si nobis auferatur ab
oculis tegumen impietatis: Videamus istos; et cum felices sunt, fugiamus; et cum felices sunt, non
imitemur: nec a Domino Deo nostro talia nobis pro magno optemus, qualia accipere meruerunt qui
illi non serviunt. Aliud quiddam servat; aliud desiderandum est: quid sit autem, audite.

Aliud est de necessitate peccare, aliud in abundantia.
12. [v 7.] Primo isti describantur. Prodiet quasi ex adipe iniquitas eorum. Vide si non taurus ille
agnitus est. Audite, fratres: non quomodocumque transeundum est quod dixit: Prodiet quasi ex
adipe iniquitas eorum. Sunt enim mali, sed macie mali; ideo mali, quia macri, id est exiles, exigui,
tabe quadam necessitatis affecti: et ipsi mali, et damnandi; ferenda est enim magis omnis
necessitas, quam perpetranda aliqua iniquitas. Tamen aliud est de necessitate peccare; aliud in
abundantia. Pauper mendicus furtum facit; ex macie processit iniquitas: dives abundans rebus
tantis, quare diripit res alienas? Illius iniquitas ex macie: huius ex adipe processit. Ideo macro cum
dicis: Quare hoc fecisti? Humiliter afflictus et abiectus respondet: Necessitas coegit me. Quare non
timuisti Deum? Egestas compulit. Dic diviti: Quare haec facis, et non times Deum? si tamen tantus
es qui possis dicere. Vide si vel dignatur audire; vide si non etiam in te ipso prodiet iniquitas ex
adipe eius. Iam enim praeceptoribus et correptoribus suis inimicitias indicunt; et fiunt inimici verum
dicentibus, iam sueti compalpari verbis adulantium, aure molli, corde non sano. Quis dicat diviti:
Male fecisti rapere res alienas? Aut forte si ausus fuerit aliquis dicere, et talis est cui non possit ille
resistere, quid respondet? Totum in contemptum Dei loquitur. Quare? Quia superbus est. Quare?
Quia pinguis est. Quare? Quia devotus ad victimam est. Prodiet quasi ex adipe iniquitas eorum.

478

