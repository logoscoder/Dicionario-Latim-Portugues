in tritico non mecum erant: et propinquat palea tritico, de uno semine exit, in uno agro radicatur,
una pluvia nutritur, eumdem messorem patitur, eamdem triturationem sustinet, eamdem
ventilationem exspectat, non in unum horreum intrat. Quoniam in multis erant mecum.

Deus humilabit elatos dissidentes.
20. [vv 20.21.] Exaudiet me Deus, et humilabit illos, qui est ante saecula. Illi enim praesumunt de
nescio quo duce suo qui coepit heri: humilabit illos qui est ante saecula. Quia etsi ex tempore
Christus est de Maria virgine, ante saecula tamen in principio Verbum, et Verbum apud Deum, et
Deus Verbum 62. Humilabit illos qui est ante saecula. Non enim est illis commutatio: de illis dico,
quibus non est commutatio. Noverat aliquos perseveraturos, et in perseveratione suae nequitiae
morituros. Videmus enim eos, et non est illis commutatio: qui sic moriuntur in ipsa perversitate, in
ipso schismate, non est illis commutatio. Humilabit illos Deus, humilabit illos in damnatione, quia
erecti sunt in dissensione. Non est illis commutatio, quia non mutantur in melius, sed in peius; nec
cum hic sunt, nec in resurrectione. Omnes enim resurgemus, sed non omnes immutabimur 63.
Quare? Quia non est illis commutatio, et non timuerunt Deum. Fratres mei, unum remedium est:
timeant Deum, deserant Donatum. Dicis illi: Peris in haeresi, in schismate; necesse est ut Deus
retribuat istis malis: venies in damnationem, noli tibi blandiri verbis tuis, non sequaris caecum
ducem; caecus autem caecum ducens, simul in foveam cadunt 64. Quid ad me, ait? quomodo vixi
heri, sic et hodie; parentes mei quod fuerunt, hoc et ego. Non times Deum. Da timorem Dei: cogitet
quia ista omnia vera sunt quae leguntur, quia est fides Christi quae falli non potest; quomodo in
haeresi remanebit ad tantam evidentiam sanctae Catholicae, quam diffudit Deus per totum orbem
terrarum; quam antequam diffunderet promisit, praenuntiavit, sic exhibuit ut promisit? Ergo
caveant et observent qui non timent Deum. Extendit manum suam in retribuendo.
21. [vv 21.22.] Polluerunt testamentum eius. Lege testamentum quod polluerunt: In semine tuo
benedicentur omnes gentes 65. Polluerunt testamentum eius. Tu contra ista verba testatoris quid
dicis? Africa sola istam gratiam meruit sancti Donati, in ipso remansit Ecclesia Christi. Dic saltem,
Ecclesia Donati. Quare adiungis, Christi, de quo dictum est: In semine tuo benedicentur omnes
gentes. Post Donatum vis ire? Pone Christum, et sic recede. Videte ergo quid sequitur: Polluerunt
testamentum eius. Quod testamentum? Abrahae dictae sunt promissiones et semini eius. Apostolus
dicit: Fratres, tamen hominis testamentum confirmatum nemo irritum facit, aut superordinat.
Abrahae dictae sunt promissiones et semini eius: non dicit: Et seminibus, tamquam in multis; sed
tamquam in uno: Et semini tuo, quod est Christus 66. In hoc ergo Christo quod promissum est
testamentum? In semine tuo benedicentur omnes gentes. Tu qui dimisisti unitatem omnium
gentium, et in parte remansisti, polluisti testamentum eius. Quod tibi ergo contigit, ut
exterminareris, ut ab haereditate separareris, de ira Dei est. Attende enim quid sequatur:
Polluerunt testamentum eius; divisi sunt prae ira vultus eius. Quid exspectatis, qua maiore nota
ostendantur haeretici? Divisi sunt prae ira vultus eius.

Ab adversario mota quaestio discendi existit occasio.
22. [v 22.] Et appropinquavit cor illius. Cuius intellegimus, nisi cuius ira divisi sunt? Quomodo
appropinquavit cor illius? Ut intellegamus voluntatem illius. Etenim ex haereticis asserta est
Catholica, et ex his qui male sentiunt probati sunt qui bene sentiunt. Multa enim latebant in
Scripturis; et cum praecisi essent haeretici, quaestionibus agitaverunt Ecclesiam Dei: aperta sunt
quae latebant, et intellecta est voluntas Dei. Inde dicitur in alio psalmo: Congregatio taurorum inter
vaccas populorum, ut excludantur hi qui probati sunt argento 67. Excludantur enim dixit, emineant,
appareant. Unde dicuntur et in arte argentaria exclusores, id est, ex quadam confusione massae,
formae expressores. Ergo multi qui optime possent Scripturas dignoscere et pertractare, latebant in
populo Dei; nec asserebant solutionem quaestionum difficilium cum calumniator nullus instaret.
Numquid enim perfecte de Trinitate tractatum est, antequam oblatrarent Ariani? numquid perfecte
de poenitentia tractatum est, antequam obsisterent Novatiani? Sic non perfecte de Baptismate
tractatum est, antequam contradicerent foris positi rebaptizatores; nec de ipsa unitate Christi
enucleate dicta erant quae dicta sunt, nisi posteaquam separatio illa urgere coepit fratres infirmos,
ut iam illi qui noverant haec tractare atque dissolvere, ne perirent infirmi sollicitati quaestionibus
impiorum, sermonibus et disputationibus suis obscura Legis in publicum deducerent. Ergo illi divisi
sunt prae ira vultus eius, et nobis ad intellegendum appropinquavit cor eius. Itaque intellegite illud
quod in psalmo alio commemoravit: Congregatio taurorum, id est superborum cornupetarum, inter
vaccas populorum. Quas dixit vaccas? Animas seductibiles. Utquid hoc? Ut excludantur hi, id est
appareant qui latebant, qui probati sunt argento. Quid est, argento? Eloquio Dei. Eloquia Domini
eloquia casta, argentum igne examinatum, probabile terrae, purgatum septies tantum 68. Hunc

322

