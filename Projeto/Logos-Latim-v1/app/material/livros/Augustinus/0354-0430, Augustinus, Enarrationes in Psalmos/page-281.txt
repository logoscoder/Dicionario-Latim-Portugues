poenitentiam. Dicit alio loco: Tacui, numquid semper tacebo 26? Quando ergo non tacebit: Deus
manifestus veniet. Quis Deus? Deus noster. Et ipse Deus, qui Deus noster: non enim Deus est, qui
non est noster Deus. Dii enim Gentium daemonia: Deus Christianorum, verus Deus. Ipse veniet, sed
manifestus, non adhuc illudendus, non adhuc exalapandus et flagellandus; veniet, sed manifestus,
non adhuc calamo in capite percutiendus, non adhuc crucifigendus, occidendus, sepeliendus: quia
haec omnia occultus Deus pati voluit. Veniet manifestus, et non silebit.

Magna poena amantibus separari a dulcedine vultus Dei.
7. Quia vero ad iudicium veniet, sequentia docent. Ignis ante eum praeibit 27. Timemus? Mutemur,
et non timebimus. Ignem palea timeat: auro quid facit? Est autem nunc in potestate quid facias, ne
illud quod et te nolente venturum est, non correctus experiaris. Si enim possemus facere, fratres, ut
dies iudicii non veniret, puto quia nec sic erat male vivendum. Si non veniret ignis die iudicii, et sola
peccatoribus immineret separatio a facie Dei, in qualibet essent affluentia deliciarum, non videntes
a quo creati sunt, et separati ab illa dulcedine ineffabilis vultus eius, in qualibet aeternitate et
impunitate peccati, plangere se deberent. Sed quid loquar, aut quibus loquar? Haec amantibus
poena est, non contemnentibus. Qui dulcedinem sapientiae et veritatis utcumque sentire
coeperunt, noverunt quod dico, quanta poena sit tantummodo a facie Dei separari: qui autem illam
dulcedinem non gustaverunt, si nondum desiderant Dei faciem, timeant vel ignem; supplicia
terreant quem praemia non invitant. Vile tibi est quod Deus pollicetur, contremisce quod minatur.
Veniet dulcedo praesentiae; non mutaris, non excitaris, non suspiras, non desideras: amplexaris
peccata tua et delicias carnis tuae, stipulam ad te congeris, veniet ignis. Ignis in conspectu eius
ardebit. Non erit iste ignis sicut focus tuus; quo tamen si manum mittere cogaris, facies quidquid
voluerit qui hoc minatur. Si tibi dicat: Scribe contra caput patris tui, scribe contra capita filiorum
tuorum; nam si non feceris, manum tuam mitto in focum tuum: facies ne ardeat manus tua, ne
ardeat ad tempus membrum tuum, non semper in dolore futurum. Minatur ergo inimicus tam leve
malum, et facis malum: minatur Deus aeternum malum, et non facis bonum! Ad malum faciendum
nec minae te compellere deberent: a bono faciendo nec minae te deterrere deberent. Minis autem
Dei, minis aeterni ignis prohiberis a malo, invitaris ad bonum. Unde piget, nisi quia non credis?
Excutiat ergo unusquisque cor suum, et videat quid ibi fides teneat. Si credimus futurum iudicium,
fratres, bene vivamus. Tempus misericordiae nunc est, tempus iudicii tunc erit. Nemo dicet. Revoca
me ad priores annos. Poenitebit et tunc, sed frustra poenitebit: modo poeniteat, cum fructus est
poenitendi; modo adhibeatur ad radices arboris cophinus stercoris, cordis luctus et lacrymarum, ne
veniat et eradicet 28. Cum enim eradicaverit, iam ignis exspectatur. Modo etsi fracti sunt rami,
possunt rursus inseri: tunc omnis arbor quae non facit fructum bonum, excidetur, et in ignem
mittetur 29. Ignis in conspectu eius ardebit.
8. Et in circuitu eius tempestas valida. Valida tempestas, ventilatura tam magnam aream. Hac
tempestate erit illa ventilatio, qua separabitur a sanctis omne immundum, a fidelibus omnis
simulatio, a piis et trementibus verbum Dei omnis contemptor et superbus. Modo enim mixtura
quaedam iacet a solis ortu usque ad occasum. Videamus ergo quomodo faciet qui venturus est,
tempestate illa quid facturus, quae erit in circuitu eius tempestas valida. Procul dubio ista
tempestas quamdam separationem factura est. Ista est illa separatio, quam non exspectaverunt qui
antequam ad littus venirent, retia disruperunt 30. In illa vero separatione fit quaedam malorum et
bonorum distinctio. Alii sunt enim sequentes nunc Christum, expeditis humeris sine sarcina
curarum saecularium, qui non frustra audierunt: Si vis esse perfectus, vade, vende omnia quae
habes, et da pauperibus, et habebis thesaurum in coelo, et veni, sequere me: qualibus dicitur:
Sedebitis super duodecim sedes, iudicantes duodecim tribus Israel 31. Alii ergo erunt iudicantes cum
Domino: alii vero iudicandi, sed ad dexteram ponendi. Nam quia erunt quidam iudicantes cum
Domino, habemus apertissimum testimonium quod modo commemoravi: Sedebitis super duodecim
sedes, iudicantes duodecim tribus Israel.

Quid aliqui numeri significent.
9. Sed dicit aliquis: duodecim illic Apostoli consedebunt, non amplius. Ubi ergo erit apostolus
Paulus? Numquid inde separatus erit? Absit ut hoc dicamus, absit ut hoc vel tacite cogitemus. Quid
si ergo in loco Iudae ipse residebit? Sed manifestavit Scriptura divina, quis in Iudae loco sit
ordinatus: Matthias enim est expresse nominatus in Actibus Apostolorum, ut de illo dubitare non
possemus 32. Cadente ergo Iuda, impletus est numerus duodenarius. Cum ergo ille numerus
duodenarius occupaverit duodecim sedes, non iudicabit Paulus apostolus? An forte stans iudicabit?
Non ita est: non faciet hoc ille iustitiae retributor: non omnino stans iudicabit qui plus omnibus illis
laboravit 33. Certe vel iste unus apostolus Paulus cogit nos diligentius cogitare et perscrutari, quare

281

