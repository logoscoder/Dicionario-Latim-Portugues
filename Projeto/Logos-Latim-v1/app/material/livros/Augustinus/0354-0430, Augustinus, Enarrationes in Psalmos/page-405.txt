cum audiens dixisset: A Nazareth potest aliquid boni esse? id est, numquid potest? Sic
pronuntiando quasi desperaret. Sequitur autem ibi: Veni, et vide 13. Haec verba, id est: Veni, et
vide, utramque possunt pronuntiationem sequi. Si dicas, quasi non credens: A Nazareth potest
aliquid boni esse? respondetur: Veni, et vide quod non credis. Rursus si dicas confirmans: A
Nazareth potest aliquid boni esse; respondetur: Veni, et vide quam vere sit bonum quod nuntio a
Nazareth; et quam recte credas, veni, et experire. Hinc tamen existimatur doctus ille in Lege fuisse,
quia non est electus inter discipulos ab illo qui stulta mundi prius elegit; cum tantum ei perhibuerit
testimonium Dominus dicens: Ecce vere Israelita, in quo dolus non est 14. Elegit ergo Dominus
postea et oratores; sed illi superbirent, si non prius eligeret piscatores: elegit divites; sed dicerent
merito divitiarum suarum se electos esse, nisi primo elegisset pauperes: elegit imperatores postea;
sed melius est ut Romam cum venerit imperator, deposito diademate, ploret ad memoriam
piscatoris, quam ut piscator ploret ad memoriam imperatoris. Infirma enim mundi elegit Deus, ut
confundat fortia; et ignobilia mundi elegit, et ea quae non sunt, tamquam quae sunt, ut ea quae
sunt evacuentur. Et quid sequitur? Conclusit Apostolus: Ut non glorietur coram Deo omnis caro 15.
Videte quemadmodum nobis abstulit gloriam, ut daret gloriam: abstulit nostram, ut daret suam;
abstulit inanem, ut daret plenam; abstulit nutantem, ut daret solidam. Quanto ergo gloria nostra
fortior et firmior, quia in Deo est! Non ergo in te debes gloriari; prohibuit veritas: sed quod ait
Apostolus, hoc praecepit veritas: Qui gloriatur, in Domino glorietur 16. Date ergo gloriam laudi eius.
Nolite imitari Iudaeos, qui quasi meritis suis volebant tribuere iustificationes suas, et invidebant
Gentibus accedentibus ad gratiam evangelicam, ut peccata omnia donarentur eis; quasi illi non
haberent quod sibi donaretur; iam, quasi boni operarii, mercedem exspectantes. Et cum adhuc
aegroti essent, sanos se esse putabant, et inde periculosius aegrotabant. Nam si vel mitius
aegrotassent, non quasi phrenetici medicum occidissent. Date gloriam laudi eius.

Deus operatur in nobis et velle et operari. Iudaeorum paganorumque vocatio.
5. [v 3.] Dicite Deo: Quam timenda sunt opera tua! Quare timenda, et non amanda? Audi aliam
vocem psalmi: Servite Domino in timore, et exsultate ei cum tremore 17. Quid sibi hoc vult? Audi
vocem Apostoli: Cum timore, inquit, et tremore vestram ipsorum salutem operamini. Quare, cum
timore et tremore? Subiecit causam: Deus est enim qui operatur in vobis, et velle, et operari, pro
bona voluntate 18. Si ergo Deus operatur in te, gratia Dei bene operaris, non viribus tuis. Ergo si
gaudes, et time; ne forte quod datum est humili, auferatur superbo. Nam, ut noveritis hoc esse
factum de ipsa superbia Iudaeorum, quasi se ex operibus Legis iustificantium, et ideo cadentium,
dicit alius psalmus: Hi in curribus, et hi in equis, quasi in suis quibusdam passibus et instrumentis
ad erectionem suam; nos autem, inquit, in nomine Domini Dei nostri magnificabimur 19: Hi in
curribus, et hi in equis; nos autem in nomine Domini Dei nostri magnificabimur. Vide
quemadmodum illi extollebantur in se; vide quemadmodum isti gloriabantur in Deo. Propterea quid
secutum est? Illis obligati sunt pedes, et ceciderunt; nos autem surreximus, et erecti sumus 20. Audi
ipsum Dominum nostrum hoc idem dicentem: Ego inquit, veni; ut qui non vident, videant; et qui
vident, caeci fiant 21. Vide in una parte bonitatem; in alia quasi malitiam. Sed quid illo melius? quid
misericordius? quid iustius? Quare ergo, qui non vident, videant? Propter bonitatem. Quare, et qui
vident, caeci fiant? Propter elationem. Et vere videbant, et facti sunt caeci? Non videbant, sed
videre sibi videbantur. Nam ecce videte, fratres: cum dicerent ipsi Iudaei: Num sumus caeci? ait illis
Dominus; Si caeci essetis, peccatum non haberetis: modo autem quia dicitis: Videmus, peccatum
vestrum in vobis manet 22. Ad medicum venisti; videre te dicis? Cessabunt collyria; semper caecus
remanebis: confitere te caecum, ut illuminari merearis. Attende Iudaeos; attende Gentes. Qui non
vident, videant, inquit: ideo veni, ut qui vident, caeci fiant. Ipsum Dominum nostrum Iesum
Christum in carne videbant Iudaei; Gentes non videbant: ecce qui viderunt, crucifixerunt; qui non
viderunt, crediderunt. Ergo quid fecisti, o Christe, adversus superbos? quid fecisti? Videmus, quia
dignatus es, et membra tua sumus; videmus: abscondisti Deum; obiecisti hominem. Quare hoc? Ut
caecitas ex parte Israel fieret, et plenitudo Gentium intraret. Ad hoc abscondisti Deum, et hominem
aspectibus obiecisti. Videbant, et non videbant: videbant quod acceperas, et non videbant quod
eras: videbant formam servi, non videbant formam Dei 23; formam servi, qua maior est Pater 24; non
formam Dei, propter quam modo audistis: Ego et Pater unum sumus 25. Tenuerunt quod videbant,
crucifixerunt quod videbant; insultaverunt ei quem videbant, non agnoverunt qui latebat. Audi
Apostolum dicentem: Si enim cognovissent, nunquam Dominum gloriae crucifixissent 26. Ergo
Gentes quae vocatae estis, attendite ramos praecisos propter severitatem; vos autem insertos
propter bonitatem, et participes factos pinguedinis oleae, non altum sapientes; id est non
superbientes. Non enim tu radicem portas, ait; sed radix te. Magis terreamini, quia videtis
amputatos ramos naturales. Iudaei enim per Patriarchas venerunt; de carne Abrahae nati sunt. Et
quid ait Apostolus? Sed dicis: Fracti sunt rami, ut ego inserar. Bene; propter infidelitatem fracti
sunt. Tu autem, inquit, fide stas; noli altum sapere, sed time: si enim naturalibus ramis Deus non

405

