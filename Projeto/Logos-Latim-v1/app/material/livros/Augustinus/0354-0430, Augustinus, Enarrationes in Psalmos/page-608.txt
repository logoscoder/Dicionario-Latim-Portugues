herbam arescere, dixit, quia persecutione facta non manent illi, quia altam radicem non habebant.
Recte hic intellegimus daemonium meridianum persecutionem vehementem. Qualis fuit illa
persecutio aliquando, fratres, commemorem, unde Dominus liberavit Ecclesiam suam, dignetur
attendere Caritas vestra. Primo, quod imperatores et reges saeculi putaverunt se persequendo
tollere posse de terra nomen Christi et nomen Christianorum, iusserunt ut quisquis se confiteretur
christianum, feriretur. Quicumque noluit feriri, negavit se christianum, sciens quid mali faceret;
pervenit ad illum sagitta volans per diem. Quicumque autem non curavit praesentem vitam, sed
certus speravit futuram, declinavit sagittam volantem per diem, confessus est se christianum:
percussus carne, liberatus est spiritu; exspectare coepit positus apud Deum in quiete, etiam
redemptionem corporis sui in resurrectione mortuorum: evasit a tentatione illa, a sagitta volante
per diem. Ergo: Quicumque se confessus fuerit christianum, feriatur; quomodo sagitta volans per
diem fuit. Nondum erat daemonium meridianum, flagrans vehementi persecutione, et faciens
magnos aestus etiam fortibus. Audite enim quid secutum sit: cum vidissent inimici quod multi
festinarent ad martyrium, et tanto plures crederent in Christum, quanto plures patiebantur,
dixerunt apud se: Nos occisuri sumus genus humanum, tot millia quae credunt in hoc nomine, si
occiderimus omnes, prope nullus in terra remanebit. Coepit fervere sol, coepit fervere aestus.
Audite enim quid iusserint: quomodo antea iusserant: Quicumque confessus se fuerit christianum,
feriatur; iusserunt postea: Quicumque confessus se fuerit christianum, torqueatur, et tamdiu
torqueatur, donec neget se esse christianum 27. Comparate sagittam volantem per diem, et
daemonium meridianum. Sagitta volans per diem quid erat? Qui se confessus fuerit christianum,
feriatur. Quis fidelis eam mortis celeritate non declinaret? Illud autem: Si se confitetur christianum,
non occidatur; sed torqueatur, donec neget; si se negaverit, dimittatur: daemonium meridianum
erat. Multi ergo non negantes, in tormentis deficiebant; tamdiu enim torquebantur, donec negarent.
Perseverantibus autem in non negando Christum, quid facturus erat gladius, uno ictu occidendo
corpus, animam ad Deum mittendo? Hoc faciebant et diuturna tormenta: sed quis tandem
inveniretur qui duraret adversus tantos et tam longos cruciatus? Multi defecerunt: et, credo, illi
defecerunt qui de se praesumpserunt, qui non habitabant in adiutorio Altissimi, et in protectione
Dei coeli; qui non dixerunt Domino: Susceptor meus es; qui non sub umbra alarum eius
speraverunt, sed viribus suis multum dederunt. Deiecti sunt a Deo, ut ostenderet illis quia ipse
protegit, ipse temperat tentationes, ipse tantum venire permittit, quantum potest ferre cui venit.

Persecutione furente, defecerunt quidam Ecclesia primores...
9. [v. 7.] Multi ergo ceciderunt a daemonio meridiano. Quam multi, vultis nosse? Sequitur, et dicit:
Cadent a latere tuo mille, et dena millia a dextris tuis: ad te autem non appropinquabit. Cui dicitur
hoc? cui, fratres, nisi Domino Iesu Christo? Dominus enim Iesus, non solum in se, sed et in nobis.
Recordamini verba illa: Saule, Saule, quid me persequeris? 28 Quando ipsum nemo tangebat, et
dicebat: Quid me persequeris? numquid non in nobis seipsum computabat? Quando dicebat: Qui
fecit uni ex minimis meis, mihi fecit 29; nonne in nobis seipsum computabat? Non enim divisa sunt
ab invicem membra, caput et corpus. Quid est caput et corpus? Salvator et Ecclesia. Quomodo ergo
dictum est: Cadent a latere tuo mille, et dena millia a dextris tuis? Cadent enim a daemonio
meridiano. Magnus terror, fratres, a latere Christi cadere, a dextris Christi cadere. Quomodo cadent
a latere? Quare illi a latere, illi a dextris? Quare mille a latere, et dena millia a dextris? Quid est, a
latere mille? Quia pauciores sunt mille, quam dena millia quae a dextris cadent. Qui sunt isti? Modo
planum erit in nomine Christi, modo apertum erit. Quibusdam promisit Christus quia cum illo
iudicabunt; Apostolis scilicet, qui dimiserunt omnia, et secuti sunt eum. Nam Petrus ait illi: Ecce nos
dimisimus omnia, et secuti sumus te; et hoc illis promisit: Sedebitis super duodecim sedes,
iudicantes duodecim tribus Israel 30. Nolite putare quia ipsis solis promisit Dominus. Ubi enim
sedebit Paulus apostolus, qui plus omnibus illis laboravit 31, si non ibi sedebunt nisi duodecim? Ille
enim tertius decimus est. Nam de duodecim cecidit Iudas; in locum autem Iudae traditoris Matthias
ordinatus est: in Actibus Apostolorum legimus 32. Impletae sunt duodecim sedes. Non ibi sedebit qui
plus omnibus illis laboravit? An duodecim sedes perfectio est tribunalis? Nam millia sedebunt in
duodecim sedibus. Sed unde mihi probas, ait aliquis, quia et Paulus inter iudices erit? Audi illum
dicentem: Nescitis quia angelos iudicabimus? 33 Iudicabimus, inquit. Et ipse non dubitavit in
praesumptione, qua credidit, computare se inter illos qui iudicabunt cum Christo. Qui ergo
iudicabunt cum Christo, principes Ecclesiae sunt, perfecti sunt. Talibus dixit: Si vis esse perfectus,
vade, vende omnia tua, et da pauperibus 34. Quid est: Vis esse perfectus? Vis mecum iudicare, et
non iudicari. Ille contristatus abscessit; sed multi hoc fecerunt, et multi hoc faciunt: ergo isti cum
illo iudicabunt. Sed multi promittunt sibi quia iudicabunt cum Christo, quia dimittunt omnia sua et
sequuntur Christum, sed habent praesumptionem de se, habent quemdam typhum et superbiam,
quam Deus solus potest nosse, et non possunt evitare daemonium meridianum, id est, casum
ferventis caloris nimiae persecutionis. Tales multi cum essent illo tempore, qui distribuerant omnia
sua pauperibus, et sibi iam promittebant quia sessuri erant cum Christo, et iudicaturi gentes,

608

