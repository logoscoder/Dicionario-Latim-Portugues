21. [v 12.] Ne tradideris me in animas tribulantium me: id est, ne consentiam tribulantibus me. Si
enim consenseris tribulanti te in animam ipsius, quodammodo non devorabit carnem, sed voluntate
perversa animam tuam manducabit. Ne tradideris meas animas tribulantium me. Trade, si hoc
placet, in manus tribulantium. Dixerunt enim hoc illi martyres, et tradidit suos in manus
tribulantium. Sed quid tradidit? Carnem. Quod dicitur in libro Iob: Terra tradita est in manus impii 34:
caro tradita est in manus persecutoris. Ne tradideris me, non carnem meam, sed me. Anima tibi
loquor, mens tibi loquor; non dico: Noli tradere carnem meam in manus tribulantium me; sed: Noli
me tradere in animas tribulantium me. Et quomodo traduntur homines in animas tribulantium se?
Quoniam insurrexerunt in me testes iniqui. Iam quia testes iniqui sunt, et multa mala in me dicunt,
et in multis mihi detrahunt; si traditus fuero in animas eorum, mentiar et ego, et ero socius eorum,
non particeps veritatis tuae, sed comparticeps mendacii adversus te: Exsurrexerunt mihi testes
iniqui; et mentita est iniquitas sibi. Sibi, non mihi: sibi semper mentiatur, mihi autem non mentiatur.
Si tradideris me in animas tribulantium me, id est, si consensero voluntatibus eorum; iam non sibi
mentita erit iniquitas, sed et mihi: si autem saeviant quantum voluerint, et conentur impedire
cursus meos, non tamen tu me des in animas eorum; non consentiendo voluntatibus eorum,
remanebo ego, et permanebo in veritate tua, et mentietur iniquitas, non mihi, sed sibi.
22. [v 13.] Redit ad illam unam post ista pericula, post labores, post difficultates, inter manus
persequentium et tribulantium aestuans, anhelans, laborans, et firmus et certus illo suscipiente, illo
iuvante, illo ducente, illo regente. Tamen post illum circuitum et iubilationem, exsultans gaudio, et
gemens in laboribus, suspiravit ad extremum, et ait: Credo videre bona Domini in terra viventium.
O bona Domini dulcia, immortalia, incomparabilia, sempiterna, incommutabilia! Et quando vos
videbo, bona Domini? Credo videre, sed non in terra morientium. Credo videre bona Domini in terra
viventium. Eruet me Dominus a terra morientium, qui propter me dignatus est suscipere terram
morientium, et mori inter manus morientium; eruet me Dominus de terra morientium: Credo videre
bona Domini in terra viventium. Suspirans dixit, laborans dixit, periclitans dixit inter magnam
turbam tentationum: sed tamen sperans totum de misericordia eius, cui dixit: Legem mihi
constitue, Domine.

Unus sumus in Christo.
23. [v 14.] Et quid ille dicit, qui legem illi constituit? Audiamus et vocem Domini desuper
exhortantis nos, consolantis nos; illius vocem, quem habemus pro patre et matre qui nos
dereliquerunt, illius vocem audiamus. Audivit enim gemitus nostros, vidit suspiria nostra, intuitus
est desiderium nostrum, et unam petitionem nostram, unam postulationem per advocatum
Christum libenter accepit; et donec peragamus istam peregrinationem, qua dilaturus est, non
ablaturus quod promisit, dixit nobis: Sustine Dominum. Non sustinebis mendacem, non eum qui
poterit falli, non eum qui non est inventurus quod det. Omnipotens promisit, certus promisit, verax
promisit: Sustine Dominum, viriliter age. Noli dissolvi: ne sis inter eos quibus dicitur: Vae his qui
perdiderunt sustinentiam 35! Sustine Dominum, omnibus nobis dicitur, et uni homini dicitur. Unus
sumus in Christo, corpus Christi sumus, qui unam illam desideramus, qui unam illam petimus, qui in
illis diebus malorum nostrorum ingemiscimus, qui credimus nos videre bona Domini in terra
viventium; nobis omnibus, qui unus in uno sumus, dicitur: Sustine Dominum, viriliter age; et
confortetur cor tuum, et sustine Dominum. Quid aliud tibi dicat, quam ut hoc repetat quod audisti?
Sustine Dominum, viriliter age. Ergo qui perdidit sustinentiam, effeminatus est, perdidit vigorem.
Hoc viri, hoc feminae audiant, quia in uno viro vir et femina. Talis in Christo nec masculus nec
femina est 36. Sustine Dominum, viriliter age; et confortetur cor tuum, et sustine Dominum.
Sustinendo Dominum habebis eum, habebis quem sustinebis. Aliud desidera, si maius, si melius, si
suavius inveneris.

31

IN PSALMUM 27
ENARRATIO

Quae sit peccatorum sors, quae in Deo sperantium.
1. [vv 1.2.] Ipsius David. Ipsius mediatoris vox est, manu fortis in conflictu passionis. Quae autem
videtur optare inimicis, non malevolentiae votum est, sed enuntiatio poenae illorum: sicut in
Evangelio civitatibus in quibus miracula cum fecisset, neque credidissent ei, non malevolentia optat
quae dicit, sed quid eis immineat praedicit 1.

85

