1. Psalmus iste miserationes Dei commendat nobis, probatas in nobis, et ideo expertis est dulcior.
Et mirum si potuerit suavis esse cuilibet, nisi illi qui id quod in isto psalmo audit, in se didicit. Non
tamen uni alicui vel duobus, sed populo Dei conscriptus est, et ad se agnoscendum tamquam in
speculo propositus. Cuius titulus non nunc tractandus est: est enim: Alleluia, et bis Alleluia. Quod
nobis cantare certo tempore solemniter moris est, secundum Ecclesiae antiquam traditionem:
neque enim et hoc sine sacramento certis diebus cantamus. Alleluia certis quidem diebus
cantamus, sed omni die cogitamus. Si enim hoc verbo significatur laus Dei, etsi non in ore carnis,
certe in ore cordis: Semper laus eius in ore meo 1. Quod autem non semel, sed bis habet Alleluia
titulus iste, non huius psalmi proprium est, sed et alius superior sic habet. Et quantum apparet ex
eius textu, cantatus est ille de populo Israel; cantatur autem iste de universa Ecclesia Dei diffusa
toto orbe terrarum. Forte non immerito bis habet Alleluia: propter quod clamamus et Abba, Pater.
Cum aliud nihil sit Abba, quam Pater: non tamen frustra dixit Apostolus: In quo clamamus, Abba,
Pater 2: nisi quia unus quidem paries veniens ad lapidem angularem, clamat: Abba; alius ex alio
latere clamat: Pater; in illo utique lapide angulari, qui est pax nostra, qui fecit utraque unum 3.
Videamus ergo hic quid admoneamur, et unde gratulemur, et unde gemamus, et unde auxilium
postulemus; unde deseramur, unde nobis subveniatur; quid simus per nos, quid per misericordiam
Dei; quomodo nostra superbia conteratur, ut illius gratia glorificetur. Unicuique hominum quod
dicturus sum, si fieri potest, occurrat in se. Loquor autem hominibus qui ambulant viam Dei, et
constituti sunt in aliquo provectu spiritali: unde si qui forte propter hoc minus me intellegunt,
inveniant ubi sint, et proficiendo ad intellectum festinent. Non autem arbitror deserturum Deum
conatum nostrum, ut ad omnes perveniat quod loquimur, sive expertos, sive inexpertos, ut experti
approbent, inexperti desiderent, et omnibus suavis sit disputatio mea: quae primum Domino suavis
erit, si veridica erit; veridica autem erit, si non mihi a me, sed ab illo erit. Sic coepit Psalmus.

Deum rite laudat qui eius suavitatem corde gustavit.
2. [v 1.] Confitemini Domino, quoniam suavis est, quoniam in saeculum misericordia eius. Hoc
confitemini, quoniam suavis est: si gustastis, confitemini. Non potest autem confiteri qui gustare
noluit: unde enim dicturus est suave esse quod nescit? Vos autem si gustastis quam suavis est
Dominus 4: Confitemini Domino, quoniam suavis est: si gustastis aviditate, confessione eructate. In
saeculum enim misericordia eius, id est, in aeternum. Hic enim ita positum est, in saeculum, quia et
in nonnullis Scripturae locis, in saeculum, id est, quod Graece
dicitur, in aeternum
intellegitur. Neque enim misericordia eius ad tempus est, et non in aeternum; cum ideo sit super
homines haec eius misericordia, ut vivant cum Angelis in aeternum.

Baptismo sanguine Christi consecrato peccata delentur.
3. [vv 2.3.] Dicant qui redempti sunt a Domino. Redemptus quidem videtur et populus Israel de
terra Aegypti, de manu servitutis, ex laboribus infructuosis, ex operibus luteis: videamus tamen
utrum ipsi sint qui haec dicunt, qui ab Aegypto liberati sunt a Domino. Non ita est. Sed qui sunt isti?
Quos redemit de manu inimicorum. Adhuc potest quisque et illos accipere redemptos de manu
inimicorum, hoc est, Aegyptiorum. Proprie exprimantur qui sint propter quos haec vult psalmus iste
cantari. De regionibus congregavit eos. Possunt esse adhuc regiones Aegypti, multae enim etiam
unius provinciae regiones sunt. Aperte dicat: Ab oriente et occasu, ab aquilone et mari. Istos ergo
iam redemptos intellegimus in toto orbe terrarum. Populus hic Dei de magna et lata Aegypto
liberatus, tamquam per mare Rubrum ducitur, ut in Baptismo finiat inimicos. Sacramento enim
tamquam rubri maris, Baptismo scilicet Christi sanguine consecrato, insequentes Aegyptii, peccata
delentur; et te evadente, nullus qui te premebat, remanet inimicus. Isti ergo dicant haec; et
audiamus iam, fratres, (quoniam ducitur iste populus Dei) quid hic agatur in congregatione omnium
gentium redempta per Christum: non quasi simul contingant haec quae cantantur, in omnibus, sed
in singulis quibusque credentibus; in populo autem illo aliter. Totus enim populus, tota illa gens ex
semine Abrahae secundum carnem, tota multitudo domus Israel semel educta est ex Aegypto,
semel per Rubrum mare ducta, semel ad terram promissionis perducta; simul enim omnes erant in
quibus haec contingebant: Haec autem omnia in figura contingebant in illis; scripta sunt autem ad
correptionem nostram, in quos finis saeculorum obvenit 5. Nos vero non simul omnes, sed paulatim
singillatimque credentes congregamur in unam quamdam civitatem, et in unum populum Dei; sed
in unoquoque nostrum etiam singulo contingunt haec quae scripta sunt, contingunt in populo.
Etenim populus de singulis, non singuli de populo: numquid enim unus homo ex populis? Sed
populus ex singulis hominibus constat. Quidquid ergo, cum loquor, agnoveris in te, quisquis
expertus es, noli cogitando quasi remanere in te, et putare quod in solo te contingit; sed crede ista
contingere aut in omnibus, aut prope in omnibus qui veniunt ad hunc populum, et de manu
inimicorum pretioso sanguine redimuntur.

755

