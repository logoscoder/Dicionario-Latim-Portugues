esse dicitur, cui honor praecipuus exhibetur. Si autem cor est tamquam hominis medium; nihil
melius intellegitur dictum, quam in cordibus multorum laudabo eum. Habitat enim Christus per
fidem in cordibus nostris 87: et ideo ait, in ore meo, id est in ore corporis mei, quod est Ecclesia.
Corde enim creditur ad iustitiam; ore autem confessio fit ad salutem 88.
33. [v 31.] Quia astitit a dextris pauperis. De Iuda dictum erat: Et diabolus stet a dextris eius; qui
suas divitias augere voluit Christo vendito: hic autem Dominus astitit a dextris pauperis, ut divitiae
pauperis sint ipse Dominus. Astitit quippe a dextris pauperis, non ut ei multiplicaret annos vitae
quandoque finiendae, neque ut eius augeret pecuniam, aut eum faceret corporis viribus fortem, vel
ad tempus incolumem; sed ut salvam faceret, inquit, a persequentibus animam meam. Salva fit
autem a persequentibus anima, si non eis consentiatur ad malum; non eis autem consentitur, cum
assistit Dominus a dextris pauperis, ne ipsa paupertate, id est infirmitate, succumbat. Hoc
adiutorium praestitum est corpori Christi in sanctis martyribus omnibus.

134 IN PSALMUM 109
ENARRATIO
Sermo ad plebem

Deus promittendo nostrum se debitorem constituit.
1. Quantum Dominus donat, qui nos ministros constituit verbi et sacramenti sui servire vobis in
adipe misericordiae suae, suscepimus psalmum istum, quem modo cantavimus, brevem numero
verborum, magnum pondere sententiarum, adiuvante illo qui vos fecit intentos, ut et nos faciat
idoneos, sicut possumus, considerare atque tractare. Vivat anima vestra, et vigilet in Deum.
Tempus enim constituit Deus promissis suis, et tempus eis quae promisit implendis. Promissionum
tempus erat tempore Prophetarum usque ad Ioannem Baptistam: ab illo autem et deinceps usque
ad finem, tempus est implendi quae promissa sunt. Fidelis Deus qui se nostrum debitorem fecit;
non aliquid a nobis accipiendo, sed tanta nobis promittendo. Parum erat promissio, etiam scripto se
teneri voluit, veluti faciens nobiscum chirographum promissorum suorum; ut cum ea quae promisit
solvere inciperet, in scriptura promissorum consideraremus ordinem solvendorum. Tempus itaque
prophetiae, praedictio erat, ut saepe iam diximus, promissionum. Promisit salutem aeternam, et
beatam vitam cum Angelis sine fine, et haereditatem immarcescibilem, gloriam sempiternam,
dulcedinem vultus sui, domum sanctificationis suae in coelis, ex resurrectione a mortuis nullum
deinceps moriendi metum. Hoc est promissum eius tamquam finale, quo decurrit nostra omnis
intentio, quo cum venerimus, nihil amplius requiramus, nihil amplius exigamus. Sed ad illud quod
erit in fine quo ordine veniatur, neque hoc tacuit promittendo et praenuntiando. Promisit enim
hominibus divinitatem, mortalibus immortalitatem, peccatoribus iustificationem, abiectis
glorificationem. Quidquid promisit, indignis promisit, ut non quasi operibus merces promitteretur,
sed gratia a nomine suo gratis daretur. Quia et hoc ipsum quod iuste vivit, in quantum homo potest
iuste vivere, non meriti humani, sed beneficii est divini. Nemo enim iuste vivit, nisi iustificatus, id
est, iustus effectus: ab illo autem fit homo iustus, qui nunquam potest esse iniustus. Sicut enim
lucerna non a seipsa accenditur, ita nec anima humana sibi praestat lucem; sed clamat ad Deum:
Tu illuminabis lucernam meam, Domine 1.

Divinarum promissionum sponsor Christus.
2. Cum ergo peccatoribus promissum sit regnum coelorum, non in peccato permanentibus, sed a
peccato liberatis, et iustitiae servientibus; quod ipsum ut possint, gratia, ut diximus, adiuvantur, et
ab eo qui semper est iustus, iustificantur: incredibile videbatur tantam Deum curam gerere pro
hominibus, hodieque qui de gratia divina desperant, atque a pessimis moribus nolunt se convertere
ad Deum, ut ab illo iustificentur, et per eius indulgentiam deletis omnibus peccatis suis incipiant in
illo vivere iuste, qui nunquam vixit iniuste, hanc habent perniciem cogitationis suae in seipsos, ut
dicant Deum res humanas non curare, nec inde posse cogitare mundi huius artificem atque
rectorem, quemadmodum quisque mortalis in terra vivat. Ita nec computari se homo putat a Deo,
qui factus est a Deo. Talem hominem si alloqui possimus: si admittat nos prius ad aures suas,
deinde ad cor suum; si non repellat resistendo quaerentem se, et patiatur perditus inveniri se;
possumus ei dicere: O homo, quomodo te Deus factum non computabit, qui ut fieres ante curavit?
Cur te in ordine rerum conditarum numerari non putas? Noli credere seductori: capilli tui numerati
sunt conditori 2. Hoc denique et Dominus in Evangelio discipulis ait, ne mortem timerent, ne aliquid

770

