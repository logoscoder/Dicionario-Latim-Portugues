12. [vv. 9-12.] Quoniam tu es, Domine, spes mea. Ecce venit ad illud, quare non cadat a ruina et
daemonio meridiano: Quoniam tu es, Domine, spes mea; altissimum posuisti refugium tuum. Quid
est quod in alto est refugium tuum? Multi enim sic sibi faciunt refugium Dei, quo fugiant a
temporalibus aestibus. In alto est enim refugium Dei, valde in occulto est, quo fugias ab ira ventura.
Intus altissimum posuisti refugium tuum. Non accedent ad te mala, et flagellum non appropinquabit
tabernaculo tuo. Quoniam Angelis suis mandavit de te, ut custodiant te in omnibus viis tuis. In
manibus tollent te, nequando offendas ad lapidem pedem tuum. Ista sunt verba quae diabolus dixit
Domino Iesu Christo, quando illum tentavit. Sed quia diligentius consideranda sunt, ne vos
fatigemus, differamus in crastinum (quia et crastino debetur vobis sermo), ut ab isto loco Psalmi
rursus incipiamus, propter taedium vestrum; ne cum volumus finire res obscuras, praecipitemus, et
non perveniant ad intellegentiam vestram.

111 IN EUMDEM PSALMUM 90
ENARRATIO
Sermo 2

Mystici Corporis caput, Christus. De caelo litterae nobis missae sunt.
1. Sicut non dubito meminisse Caritatem vestram, qui hesterno die sermoni adfuistis, psalmum
quem coeperamus exponere, ne ad terminum perveniret, angustia temporis impedivit; et dilata est
pars eius in hodiernum diem. Hoc qui heri adfuistis, recordamini, qui non adfuistis, cognoscite.
Propterea fecimus ipsam lectionem Evangelii recitari, ubi Dominus tentatus est per ea verba Psalmi,
quae hic audistis 1. Ideo tentatus est Christus, ne vincatur a tentatore christianus. Ille quippe
magister in omnibus tentari voluit, quia tentamur; sicut mori voluit, quia morimur; sicut resurgere
voluit, quia resurrecturi sumus. Illa enim quae ostendit in homine, qui factus est propter nos homo,
cum esset Deus per quem facti sumus, propter nos ostendit. Et saepe commendavimus Caritati
vestrae, quod nos saepe iterare non piget; ut quia forte multi vestrum legere non possunt, quia non
eis vacat legere, aut litteras non norunt, saltem assidue audiendo non obliviscantur salubrem fidem
suam. Certe ea repetendo quibusdam molesti videamur, dum tamen quosdam aedificemus.
Novimus enim multos esse et memoria praevalentes, et lectionis divinae studiosos, qui ea quae
dicturi sumus noverunt; et forte nos ea volunt dicere quae non noverunt. Sed si celeriores sunt,
intueantur quia cum tardioribus ambulant viam. Quando autem duo comites unam viam ambulant,
quorum est unus celerior, alter tardior, in potestate celerioris est ut cum illo ambulet tardior, non in
potestate tardioris; quia si velit celerior tantum facere quantum potest, tardior illum non sequitur.
Opus est ergo ut celerior refrenet celeritatem suam, et non relinquat comitem tardiorem. Hoc est
ergo quod dixi me saepe dixisse, et nunc iterum dico: sicut dicit Apostolus: Eadem scribere vobis,
mihi quidem non pigrum, vobis autem tutum 2. Dominus noster Iesus Christus, tamquam totus
perfectus vir, et caput, et corpus: caput in illo homine agnoscimus, qui natus est de Maria virgine,
passus sub Pontio Pilato, sepultus, resurrexit, ascendit in coelum, sedet ad dexteram Patris, inde
illum exspectamus iudicem vivorum atque mortuorum; hoc est caput Ecclesiae 3. Corpus huius
capitis Ecclesia est, non quae hoc loco est, sed et quae hoc loco et per totum orbem terrarum: nec
illa quae hoc tempore, sed ab ipso Abel usque ad eos qui nascituri sunt usque in finem et credituri
in Christum, totus populus sanctorum ad unam civitatem pertinentium; quae civitas corpus est
Christi, cui caput est Christus. Ibi sunt et Angeli cives nostri: sed quia nos peregrinamur, laboramus;
illi autem in civitate exspectant adventum nostrum. Et de illa civitate unde peregrinamur, litterae
nobis venerunt: ipsae sunt Scripturae, quae nos hortantur ut bene vivamus. Quid dicam venisse
litteras? Ipse rex descendit, et factus est nobis via in peregrinatione; ut in illo ambulantes, nec
erremus, nec deficiamus, nec in latrocinantes incidamus, nec in laqueos irruamus, qui ponuntur
iuxta viam. Talem ergo scientes Christum totum atque universum simul cum Ecclesia; ipsum autem
solum natum de virgine, caput Ecclesiae, mediatorem scilicet inter Deum et homines Christum
Iesum 4: ad hoc mediatorem, ut eos qui recesserant, per re reconciliet; medius enim non est nisi
inter duos. Recesseramus a maiestate Dei, et peccato nostro offenderamus eum: missus est Filius
mediator, qui sanguine suo solveret peccata nostra, quibus separabamur a Deo; et interpositus
redderet nos ei et reconciliaret, a quo aversi in peccatis nostris et delictis tenebamur. Ipse est
caput nostrum, ipse est Deus aequalis Patri, Verbum Dei per quod facta sunt omnia 5: sed Deus ut
crearet, homo ut recrearet; Deus ut faceret, homo ut reficeret. Hunc intuentes, sic audiamus
Psalmum: intendat Caritas Vestra. Disciplina est ista et doctrina scholae huius, quae vobis valeat
non ad unum psalmum intellegendum, sed ad multos, si teneatis hanc regulam. Aliquando psalmus,
non solum psalmus, sed et omnis prophetia, aliquando sic loquitur de Christo, ut caput solum
commendet, et aliquando a capite it ad corpus, id est ad Ecclesiam, et non videtur mutasse

610

