omnes qui sunt ex Israel, hi sunt Israel; neque qui semen sunt Abraham, omnes filii 10: sed, sicut
scriptum est: Reliquiae salvae factae sunt 11. Ex persona enim eorum qui inde crediderunt, dicitur:
Nisi Dominus Sabaoth reliquisset nobis semen, sicut Sodoma facti essemus, et sicut Gomorrha
similes fuissemus 12. Sed ideo semen, quia sparsum per terras multiplicatum est.

Continue crescit fidelium turbarum numerus.
10. [v 22.] Dixerunt enim magni de domo Aaron: Adiciat Dominus super vos, super vos et super
filios vestros. Et ita factum est. Accesserunt enim etiam de lapidibus suscitati filii Abraham 13:
accesserunt oves quae non erant de hoc ovili, ut fieret unus grex et unus pastor 14: accessit fides
omnium gentium, et crevit numerus non solum sapientium antistitum, sed etiam obedientium
populorum; adiciente Domino non solum super patres, qui ad illum in Christo caeteros imitaturos
praeirent, sed etiam super filios eorum, qui patrum pia vestigia sequerentur. Nam sic ait ille his
quos per Evangelium in Christo genuerat: Imitatores mei estote, sicut et ego Christi 15. Adiecit
itaque Dominus, non solum super montes gestientes sicut arietes, sed etiam super colles gestientes
sicut agnos ovium.
11. [vv 23-24.] Proinde his utrisque magnis et pusillis, montibus et collibus, arietibus et agnis dicit
Propheta quod sequitur: Benedicti vos Domino, qui fecit coelum et terram. Tamquam diceret:
Benedicti vos Domino, qui vos fecit coelum in magnis, terram in pusillis: sed coelum non istud
visibile, plenum luminaribus ad hos oculos pertinentibus. Coelum enim coeli Domino; qui erexit et
sublimavit quorumdam sanctorum mentes in tantum, ut nulli hominum, sed ipsi Deo suo docibiles
fierent: in cuius coeli comparatione quidquid carneis oculis cernitur, terra dicenda est; quam dedit
filiis hominum, ut eius consideratione sive ab ea parte quae super illustrat, sicut est hoc quod
dicitur coelum, sive ab ea quae subter illustratur, cui proprie terra nomen est, cum totum sicut
commemoravimus, in illius comparatione quod coelum coeli dicitur, terra sit; terram ergo istam
totam dedit filiis hominum, ut eius consideratione, quantum possunt, coniciant Creatorem, quem
infirmis adhuc cordibus sine isto coniecturae adminiculo videre non possunt.

Gratiarum et ministeriorum distributor deus.
12. Est et alius intellectus, a quo dissimulare non debeo, verborum istorum, quibus dictum est:
Coelum coeli Domino, terram autem dedit filiis hominum: ut ab eo quod diximus, non recedat
intentio. Dixeramus enim magnos et pusillos significari etiam eo quod adiectum est: Benedicti vos
Domino, qui fecit coelum et terram. Si ergo magnos coeli, pusillos autem terrae nomine accipimus:
quoniam pusilli crescendo futuri sunt coelum, et in ipsa spe lacte nutriuntur; sic sunt illi magni
coelum terrae, cum parvulos nutriunt, ut etiam coelum coeli se esse intellegant, dum cogitant in
qua spe parvuli nutriantur. Sed tamen quia iam illi non ab homine, neque per hominem, sed per
ipsum Deum carpunt sinceritatem ubertatemque sapientiae; acceperunt parvulos futuros quidem
coelum, ut coelum coeli se esse sciant; adhuc tamen terram cui dicant: Ego plantavi, Apollo rigavit,
sed Deus incrementum dedit 16. Ipsis enim filiis hominum quos fecit coelum, terram dedit in qua
operentur, qui novit terrae providere per coelum. Maneant igitur coelum et terra in Deo suo qui
fecit ea, et vivant ex eo, confitentes ei et laudantes eum: nam si ex se velint vivere, morientur,
sicut scriptum est: A mortuo quasi qui non sit, perit confessio 17. Sed: Non mortui laudabunt te,
Domine, neque omnes qui descendunt in infernum. Clamat enim alio loco tua Scriptura: Peccator,
dum venerit in profundum malorum, contemnit 18. Sed nos qui vivimus, benedicimus Dominum, ex
hoc nunc et usque in saeculum.

140 IN PSALMUM 114
ENARRATIO
Sermo ad plebem

Dilectionem spes solet accendere.
1. [v 1] Dilexi, quoniam exaudiet Dominus vocem deprecationis meae. Cantet hoc anima quae
peregrinatur a Domino, cantet hoc ovis illa quae erraverat, cantet hoc filius ille qui mortuus fuerat
et revixit, perierat et inventus est 1; cantet hoc anima nostra, fratres et filii carissimi. Erudiamur, et

793

