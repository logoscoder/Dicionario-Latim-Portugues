amplexa est, dixit. Parum est quia facis; et delectaris: laudas in promptu, irrides apud te.
Praecipitas hominem incaute vitia sua proferentem, et an sint vitia nescientem: tu qui scis vitium
esse, non dicis: Quo irruis? Si illum videres ambulare incautum in tenebris ubi tu puteum esse
scires, et taceres, qualis esses? nonne inimicus deputareris animae eius? Et tamen si in puteum
caderet, non anima, sed corpore moreretur. Praecipitat se in vitia sua, praedicat apud te mala facta
sua; tu nosti mala esse, et laudas, et irrides apud te. O si convertatur aliquando ad Deum ille quem
irrides, et quem corripere noluisti, et dicat: Confundantur qui dicunt mihi: Euge, euge 93. Et lingua
tua amplexa est dolositatem.

De scandalo. De Ecclesiae maternitate.
27. [v 20.] Sedens adversus fratrem tuum detrahebas. Et ipsum sedens ad hoc pertinet quod
superius dixit, amplexa est. Qui enim stans aut transiens facit, non cum voluptate facit: qui vero ad
hoc sedet, quantum otium quaerit ut faciat! Sedens adversus fratrem tuum detrahebas: ipsam
detractionem malam diligenter faciebas, sedendo faciebas; volebas ibi occupari, amplexabaris
malum tuum, osculabaris dolum tuum. Sedens adversus fratrem tuum detrahebas: et adversus
filium matris tuae ponebas scandalum. Quis est filius matris? nonne frater? Hoc ergo repetere
voluit, quod superius dixerat, fratrem tuum. An aliquam distinctionem nobis intellegendam
insinuavit? Plane, fratres, puto esse distinguendum. Frater adversus fratrem detrahit, verbi gratia,
ut puta quasi firmus et alicuius iam momenti doctor et doctus, detrahit fratri suo, forte bene docenti
et bene ambulanti: est autem alius infirmus; adversus illum ponit scandalum huic detrahendo.
Etenim cum detrahitur bonis ab his qui videntur alicuius momenti esse et docti esse, in scandalum
cadunt infirmi qui adhuc nesciunt iudicare. Ideo infirmus ille filius matris dictus est, nondum patris,
adhuc lacte indigens et uberibus adhaerens. Portatur adhuc sinu matris Ecclesiae, non valet
accedere ad solidum cibum mensae patris sui, sed de ubere matris victum trahit, ignarus iudicandi,
quoniam adhuc animalis atque carnalis est. Spiritalis enim omnia diiudicat; animalis autem homo
non percipit ea quae sunt Spiritus Dei, quoniam stultitia est illi 94. Talibus dicit Apostolus: Non potui
loqui vobis quasi spiritalibus, sed quasi carnalibus: tamquam parvulis in Christo lac vobis potum
dedi, non escam; neque enim poteratis, sed nec adhuc quidem potestis 95. Mater vobis fui:
quomodo dicitur alio loco: Factus sum parvulus in medio vestrum, tamquam nutrix fovens filios
suos 96. Non nutrix nutriens filios alienos, sed nutrix fovens filios suos. Sunt enim matres quae cum
pepererint, dant nutricibus: illae quae pepererunt, non fovent filios suos, quia nutriendos dederunt;
illae autem quae fovent, non suos fovent, sed alienos: iste vero ipse pepererat, ipse fovebat, nulli
nutrici quem pepererat committebat; dixerat enim: Quos iterum parturio, donec Christus formetur
in vobis 97. Fovebat ergo, et lactabat. Erant autem quidam quasi docti et spiritales qui Paulo
detraherent. Epistolae quidem, aiunt, graves et fortes sunt, praesentia autem corporis infirma, et
sermo contemptibilis 98: dicit ipse in Epistola sua quosdam detractores suos ista dixisse. Sedebant,
et adversus fratrem suum detrahebant, et adversus lactandum illum filium matris suae ponebant
scandalum. Merito fecerunt ipsi matri ut iterum parturiret. Et adversus filium matris tuae ponebas
scandalum.

Si nobis displiceremus, Deo placeremus.
28. [v 21.] Haec fecisti, et tacui 99. Ideo veniet Dominus Deus noster, et non silebit. Modo: Haec
fecisti, et tacui. Quid est, tacui? A vindicta supersedi, severitatem meam distuli, patientiam tibi
prolongavi, poenitentiam tuam diu exspectavi. Haec fecisti, et tacui. Ego autem cum ad hoc
exspectarem ut te poeniteret, secundum Apostolum dicentem: Tu autem secundum duritiam cordis
tui, et cor impoenitens, thesaurizas tibi iram in die irae et revelationis iusti iudicii Dei 100. Suspicatus
es iniquitatem, quod ero tibi similis. Parum est quia mala facta tua placent tibi, placere putas et
mihi. Deum quia non pateris ultorem, vis tenere participem, et tamquam corruptum iudicem
praedae socium vis habere. Suspicatus es iniquitatem, quod ero tibi similis: dum non vis tu mihi
esse similis. Estote enim, inquit, perfecti, sicut et Pater vester qui in coelis est, qui facit solem suum
oriri super bonos et malos 101. Hunc tu imitari noluisti, qui donat bona et malis; ut sedens detrahas
et bonis. Suspicatus es iniquitatem, quod ero tibi similis. Arguam te. Quando Deus manifestus
veniet, Deus noster, et non silebit 102, Arguam te. Et quid tibi faciam arguendo te? quid tibi faciam?
Modo te non vides; facio ut videas te. Quia si videres te, et displiceres tibi, placeres mihi: quia vero
non te videns placuisti tibi, displicebis et mihi et tibi; mihi cum iudicaberis; tibi, cum ardebis. Quid
enim tibi faciam, inquit? Constituam te ante faciem tuam. Quid enim vis latere teipsum? In dorso
tuo tibi es, non te vides: facio ut te videas; quod post dorsum posuisti, ante faciem ponam; videbis
foeditatem tuam, non ut corrigas, sed ut erubescas. Iam quia dicit ista, fratres, desperandus est ille
cui dicitur? Nonne illa civitas de qua dictum est: Triduum, et Ninive evertetur, intra triduum idonea
fuit converti, orare, plangere, de poena imminenti misericordiam promereri 103? Audiant ergo qui

288

