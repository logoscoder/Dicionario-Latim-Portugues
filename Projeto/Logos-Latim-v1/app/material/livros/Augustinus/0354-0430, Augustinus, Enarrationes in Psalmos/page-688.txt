hodie. Stulte, hac nocte auferetur a te anima tua. Non dico: Quae praeparasti, cuius erunt? 51 sed:
Secundum quod vixisti, ubi eris? Corrige ergo te, ut possis in corpore Christi habere vocem istam,
quam, nisi fallor, libenter agnoscis: Quoniam cinerem sicut panem manducavi, et potum meum
cum fletu miscebam.

Homo, qua libero praeditus arbitrio, pecoribus melior.
11. [v. 11.] A facie irae tuae et indignationis tuae, quoniam levasti, elisisti me. Ipsa est illa ira tua,
Domine, in Adam; ira cum qua omnes nati sumus, cui nascendo cohaesimus; ira de propagine
iniquitatis, ira de massa peccati: secundum quam dicit Apostolus: Fuimus et nos aliquando natura
filii irae, sicut et caeteri 52; et unde dicit Dominus: Ira Dei manet super eum, quia non credidit in
unigenitum Filium Dei 53. Non enim ait: Ira Dei veniet super eum; sed, manet super eum: quia non
tollitur in qua natus est. Quare ergo, et quid sibi vult vox ista: Quoniam levasti, elisisti me: Non
enim ait: Quoniam levasti, et elisisti me; sed: Quoniam levasti, elisisti me. Ideo elisisti, quia levasti.
Unde hoc? Homo in honore positus, factus est ad imaginem Dei 54: levatus in hunc honorem,
erectus a pulvere, erectus a terra, accepit animam rationalem, praepositus est rationis ipsius
vivacitate omnibus bestiis, pecoribus, volatilibus, piscibus. Quid enim horum habet intellegentiae
rationem? Quia nullum horum factum est ad imaginem Dei. Quomodo nullum horum habet hunc
honorem, sic nullum horum habet hanc miseriam. Quod enim pecus plangit de peccato? quae avis
timet gehennam ignis aeterni? Quia nulla ei participatio beatae vitae, nulli stimuli miseriarum.
Homo autem, quia factus est qui sit in beata vita, si bene vixerit; ideo erit in misera vita, quia male
vixit. Ergo: Quia levasti, elisisti me: ideo sequitur me poena, quia dedisti mihi liberum arbitrium. Si
enim mihi non dedisses liberum arbitrium, et per hanc rationem pecoribus me non faceres
meliorem, non me sequeretur damnatio iusta peccantem. Ergo per arbitrium liberum levasti me, et
per iustitiae iudicium elisisti me.

In huius vitae latissima umbra aeterni diei luce illuminemur.
12. [v. 12.] Dies mei sicut umbra declinaverunt. Potuerunt enim esse dies tui non declinantes, si tu
a die vero non declinasses: declinasti, et accepisti dies declinantes. Quid mirum si dies tui facti sunt
similes tui? Ipsi sunt enim dies declinantes, quia deviasti, qui sunt dies fumi, quia tumuisti. Supra
enim dixerat: Defecerunt sicut fumus dies mei 55; et nunc dicit: Dies mei sicut umbra declinaverunt.
In hac umbra agnoscendus est dies, in hac umbra videnda est lux; ne postea sera et infructuosa
poenitentia dicatur: Quid nobis profuit superbia? et divitiarum iactantia quid contulit nobis?
Transierunt omnia tamquam umbra 56. Modo dic: Transibunt omnia tamquam umbra, et tu non
transeas tamquam umbra. Dies mei sicut umbra declinaverunt; et ego velut fenum arui. Quia et
supra dixerat: Percussum est sicut fenum, et aruit cor meum 57. Sed revirescet fenum irrigatum
sanguine Salvatoris. Ego sicut fenum arui: ego homo, post illam praevaricationem; hoc ego iusto
iudicio tuo: tu autem quid?
13. [v. 13.] Tu vero, Domine, in aeternum manes. Mei dies sicut umbra declinaverunt, et tu in
aeternum manes: temporalem salvet aeternus. Non enim quia ego cecidi, et tu senuisti: nam viges
ad me liberandum, qui viguisti ad me humiliandum. Tu vero; Domine, in aeternum manes; et
memoriale tuum in generationem et generationem. Memoriale tuum, quia non oblivisceris; in
generationem, non unam, sed generationem et generationem: promissionem quippe habemus vitae
praesentis et futurae 58.

Ecce nunc tempus acceptabile, ecce nunc dies salutis!
14. [v. 14.] Tu exsurgens misereberis Sion, quoniam tempus ut miserearis eius. Quod tempus?
Cum autem venit plenitudo temporis, misit Deus Filium suum, factum ex muliere, factum sub Lege.
Et ubi Sion? Ut eos qui sub Lege erant redimeret 59. Primitus ergo Iudaei: inde enim Apostoli, inde illi
plus quam quingenti fratres 60, inde illa deinceps multitudo, cui erat anima una et cor unum in
Deum 61. Ergo: Tu exsurgens misereberis Sion, quoniam tempus ut miserearis eius, quoniam venit
tempus. Quod tempus? Ecce nunc tempus acceptabile, ecce nunc dies salutis 62. Quis hoc dicit?
Servus Dei aedificator, qui dicebat: Dei aedificium estis; qui dicebat: Sicut sapiens architectus
fundamentum posui; et: Fundamentum aliud nemo potest ponere, praeterquam quod positum est,
quod est Christus Iesus 63.

Sion lapides, Prophetae; eiusdem sanctae civitatis pulvis, primi fideles.
688

