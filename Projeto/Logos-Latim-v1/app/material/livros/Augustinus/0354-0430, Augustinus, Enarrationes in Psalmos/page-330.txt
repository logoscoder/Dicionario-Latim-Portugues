quod accepisti non ingratus exstitisti. Deus, vitam meam enuntiavi tibi. Posuisti lacrymas meas in
conspectu tuo. Exaudisti me deprecantem te. Sicut et in repromissione tua. Quia sic promiseras,
hoc egisti. Dixisti te exauditurum flentem: credidi, flevi, exauditus sum; inveni te misericordem in
repromittendo, veracem in reddendo. Sicut et in repromissione tua.

Vir arrogans et de se praesumens humilabitur.
15. [v 10.] Convertantur inimici mei retrorsum. Hoc ipsis prodest, non male illis optat: etenim
praecedere volunt, ideo corrigi nolunt. Mones inimicum tuum ut bene vivat, ut se corrigat: ille
contemnit, ille respuit verbum tuum: Ecce qui me monet, ecce a quo auditurus sum praecepta
quibus vivam! Praecedere te vult, et praecedendo non corrigitur. Non attendit quia verba tua non
sunt tua; non attendit quia vitam tuam Deo enuntias, non tibi. Praecedendo ergo non corrigitur:
bonum est illi ut convertatur retrorsum, et quem praecedere volebat sequatur. Dominus de
passione sua futura discipulis loquebatur, exhorruit Petrus, et ait: Absit, Domine, non fiet istud: qui
paulo ante dixerat: Tu es Christus Filius Dei vivi, confessus Deum, timuit eum mori quasi hominem.
Dominus autem qui sic venerat ut pateretur, neque enim aliter salvi esse possemus, nisi eius
sanguine redimeremur, paulo ante confessionem Petri laudaverat, et dixerat: Quia non tibi caro et
sanguis revelavit hoc, sed Pater meus qui in coelis est. Propterea tu es Petrus, et super istam
petram aedificabo Ecclesiam meam, et portae inferorum non vincent eam; et tibi dabo claves regni
coelorum. Videte quemadmodum prosecutus est confessionem veram, piam, plenam fiduciae, quia
dixit: Tu es Christus Filius Dei vivi. Continuo autem ubi coepit loqui Dominus de passione sua, timuit
ille ne periret moriendo, cum ipsi nos periremus nisi ille moreretur; et ait: Absit, Domine, non fiet
istud. Et Dominus illi, cui paulo ante dixerat: Beatus es, et super hanc petram aedificabo Ecclesiam
meam: Redi, inquit, retro satanas, scandalum mihi es: Quare ergo satanas, qui paulo ante beatus et
petra? Non enim sapis quae mei sunt, ait, sed quae sunt hominis 45. Paulo ante quae Dei: quia non
revelavit tibi caro et sanguis, sed Pater meus qui in coelis est. Quando in Deo laudabat sermonem,
non satanas, sed Petrus a petra: quando autem a se, et ex humana infirmitate, amore hominis
carnali, quod impedimento esset saluti ipsius et caeterorum, satanas dictus est. Quare? Quia
praecedere Dominum volebat, et Duci coelesti terrenum dare consilium. Absit, Domine, non fiet
istud. Dicis: Absit; et dicis: Domine: utique si Dominus est, potestate facit; si magister est, novit
quid faciat, novit quid doceat. Tu autem vis ducere ducem, docere magistrum, iubere Domino,
optare Deo: multum praecedis, redi retro. Numquid non et istis inimicis hoc proderat? Convertantur
inimici mei retrorsum: sed non remaneant retrorsum. Ideo convertantur retrorsum, ne praecedant;
sed ut sequantur, non ut remaneant. Convertantur inimici mei retrorsum.

Deus ipsum diligentes diligit.
16. In quacumque die invocavero te, ecce scivi quoniam Deus meus es tu. Magna scientia! Non ait:
Scivi quia Deus es; sed, quia Deus meus es tu. Tuus est enim, cum tibi subvenit; tuus est, cum tu
ab illo alienus non es. Unde dicitur: Beatus populus, cuius est Dominus Deus ipsius. Quare, cuius
est? cuius enim non est? Omnium quidem Deus est: sed eorum Deus proprie dicitur, qui eum
diligunt, qui eum tenent, qui illum possident, qui illum colunt; tamquam de domo ipsius, magna
sunt familia eius, redempti magno sanguine unici Filii. Quantum dedit nobis Deus, ut ipsius essemus
et ipse sit noster! At vero alienigenae longe facti a sanctis, filii alieni sunt. Videte quid de illis
dicatur in alio psalmo: Domine, libera me, ait, de manu filiorum alienorum, quorum os locutum est
vanitatem, et dextera eorum dextera iniquitatis. Et vide altitudinem ipsorum, sed altitudinem diei,
id est superbiam temporalem. Quorum filii eorum, inquit, sicut novellae constabilitae, filiae eorum
ornatae ut similitudo templi. Felicitatem describit praesentis saeculi, in qua errantes homines et
eam pro magno habentes, felicitatem veram sempiternamque non quaerunt. Inde ergo isti filii
alieni, non filii Dei: Quorum filii eorum, inquit, sicut novellae constabilitae, filiae eorum ornatae
sicut similitudo templi: cellaria eorum plena, eructantia ex hoc in hoc: boves eorum crassi, oves
eorum fecundae, multiplicantes in exitibus suis: non est ruina maceriae neque transitus, neque
clamor in plateis eorum. Et quid sequitur? Beatum dixerunt populum cui haec sunt. Sed qui
dixerunt? Filii alieni, quorum os locutum est vanitatem. Tu quid dicis? Beatus populus, cuius est
Dominus Deus ipsius 46. Tulit omnia de medio caetera quae dat Deus, et dedit ipsum Deum. Omnia
quippe illa, fratres, quae commemorarunt filii alieni, Deus dat; sed et alienis dat, sed et malis dat,
sed et blasphemis dat, qui solem suum oriri facit super bonos et malos, et pluit super iustos et
iniustos 47. Aliquando ista bonis dat, aliquando non dat; et malis aliquando dat, aliquando non dat:
bonis tamen servat seipsum, malis autem ignem sempiternum. Est ergo malum quod non dat bonis,
et est bonum quod non dat malis: sunt quaedam media, et bona et mala, quae dat et bonis et
malis.

330

