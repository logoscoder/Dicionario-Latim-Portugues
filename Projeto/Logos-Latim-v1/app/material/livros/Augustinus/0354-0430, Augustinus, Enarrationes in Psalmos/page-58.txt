sed etiam quo caecitas ex parte Israel facta est, ut plenitudo Gentium intraret, et sic omnis Israel
salvus fieret 5.
6. [v 6.] Exsultabimus in salutari tuo: exsultabimus quod tibi mors nihil nocebit; ita enim nec nobis
eam nocere posse monstrabis. Et in nomine Domini Dei nostri magnificabimur: et confessio tui
nominis non solum non perdet, sed etiam magnificabit nos.
7. [v 7.] Impleat Dominus omnes petitiones tuas: impleat Dominus non solum petitiones quas
habuisti in terra, sed etiam quibus in coelo interpellas pro nobis. Nunc cognovi quoniam salvum
fecit Dominus Christum suum; nunc mihi per prophetiam demonstratum est, quoniam resuscitabit
Dominus Christum suum. Exaudiet illum de coelo sancto suo: exaudiet illum, non de terra tantum,
ubi se petiit clarificari 6; verum etiam de coelo, ubi iam ad dexteram Patris interpellans pro nobis 7,
diffudit inde Spiritum sanctum super credentes in se. In potentatibus salus dexterae eius:
potentatus nostri sunt salus favoris eius, cum etiam de tribulatione dat auxilium, ut quando
infirmamur, tunc potentes simus 8. Nam vana salus hominum 9, quae non dexterae, sed sinistrae
eius est: hac enim extolluntur in magnam superbiam, quicumque peccantes temporaliter salvi facti
sunt.
8. [v 8.] Hi in curribus et hi in equis: hi volubili successione temporalium bonorum trahuntur, et hi
superbis praeferuntur honoribus, atque in his exsultant. Nos autem in nomine Domini Dei nostri
exsultabimus: nos autem spem figentes in aeternis, neque gloriam nostram quaerentes, in nomine
Domini Dei nostri exsultabimus.
9. [v 9.] Ipsi obligati sunt, et ceciderunt: et ideo ipsi temporalium rerum cupiditate obligati sunt,
timentes parcere Domino, ne a Romanis perderent locum 10; et irruentes in lapidem offensionis 11 et
petram scandali, de spe coelesti ceciderunt: quibus caecitas ex parte Israel facta est, ignorantibus
Dei iustitiam, et suam volentibus constituere 12. Nos vero surreximus, et erecti sumus: nos vero ut
populus Gentium intraret, de lapidibus excitati filii Abraham 13 qui non sectabamur iustitiam,
apprehendimus eam 14, et surreximus; nec viribus nostris, sed per fidem iustificati erecti sumus.
10. [v 10.] Domine, salvum fac regem: ut ipse qui nobis praeliandi exemplum passione monstravit,
offerat etiam sacrificia nostra, sacerdos excitatus a mortuis, et in coelo constitutus. Et exaudi nos in
die qua invocaverimus te: quo iam pro nobis offerente, exaudi nos in die qua invocaverimus te.

21

IN PSALMUM 20
ENARRATIO

De Christo canitur.
1. [v 1.] In finem, psalmus ipsi David. Titulus notus est; de Christo canitur.
2. [v 2.] Domine, in virtute tua laetabitur rex: Domine, in virtute tua, qua Verbum caro factum est,
laetabitur homo Christus Iesus. Et super salutari tuo exsultabit vehementer: et super hoc, quo
vivificas omnia, exsultabit vehementer.
3. [v 3.] Desiderium animae eius dedisti ei: desideravit manducare Pascha 1, et ponere cum vellet,
atque iterum cum vellet sumere animam suam 2; et dedisti ei. Et voluntate labiorum eius non
privasti eum. Pacem meam, inquit, relinquo vobis 3: et factum est.
4. [v 4.] Quoniam praevenisti eum in benedictionibus dulcedinis: quoniam prius hauserat
benedictionem dulcedinis tuae, fel peccatorum nostrorum non nocuit ei. Posuisti in capite eius
coronam de lapide pretioso: in principio sermonis eius accedentes ambierunt eum lapides pretiosi,
discipuli sui, a quibus exordium annuntiationis eius fieret.
5. [v 5.] Vitam petiit, et dedisti ei: resurrectionem petiit, dicens, Pater, clarifica Filium tuum 4; et
dedisti ei. Longitudinem dierum in saeculum saeculi: longa tempora saeculi huius, quae haberet
Ecclesia, et deinceps aeternitatem in saeculum saeculi.

58

