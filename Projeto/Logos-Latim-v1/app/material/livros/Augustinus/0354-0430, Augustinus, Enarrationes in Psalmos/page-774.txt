Apud Dominum locum habebimus aut gratiae aut poenae.
9. Sedet ergo a dextris Dei Christus, a dextris Patris Filius in occulto est: credamus. Etenim duas res
hic dicit, quia et dixit Deus: Sede a dextris meis; et addidit, donec ponam inimicos tuos scabellum
pedum tuorum, hoc est, sub pedibus tuis. Non vides Christum sedentem ad dexteram Patris: vel
hoc potes videre, quomodo ponantur inimici eius scabellum pedum eius. Cum hoc impletur in
aperto, crede illud esse in occulto. Qui inimici ponuntur scabellum pedum eius? Quibus inania
meditantibus dicitur: Quare fremuerunt gentes, et populi meditati sunt inania? Astiterunt reges
terrae, et principes convenerunt in unum, adversus Dominum et adversus Christum eius; et
dixerunt: Disrumpamus vincula eorum, et abiciamus a nobis iugum ipsorum: non nobis dominentur,
non nos sibi subiugent. Qui habitat in coelis, irridebit eos 28: inimicus eras; eris sub pedibus eius,
aut adoptatus, aut victus. Quaere ergo quem locum habeas sub pedibus Domini Dei tui; nam
necesse est ut habeas, aut gratiae, aut poenae. Sedet ergo ad dexteram Dei, donec ponantur
inimici eius sub pedibus eius. Hoc fit, hoc agitur: etsi paulatim peragitur, indesinenter agitur.
Fremuerint enim gentes, et populi meditati sint inania; astiterint reges terrae, et principes
convenerint in unum, adversus Dominum et adversus Christum eius: numquid fremendo, numquid
meditando inania, numquid in unum adversus Christum conveniendo, efficient ut non impleatur:
Dabo tibi gentes haereditatem tuam, et possessionem tuam terminos terrae 29? Implebitur omnino,
et illis frementibus, et illis inania meditantibus: Dabo tibi gentes haereditatem tuam, et
possessionem tuam terminos terrae. Illi enim inania meditantur: ut autem impleatur: Dabo tibi
gentes haereditatem tuam, et possessionem tuam terminos terrae; non nescio quis inaniloquus,
sed Dominus dixit ad me 30. Sic et in hoc psalmo possumus dicere: Dixit, non quicumque, non illi qui
fremunt et meditantur inania; sed Dixit Dominus Domino meo: Sede a dextris meis, donec ponam
inimicos tuos scabellum pedum tuorum. Fremant, meditentur inania, perstrepant; numquid non
implebitur? Periit memoria eorum cum strepitu. Loquitur certe et alius psalmus, sed non alius
spiritus: Periit memoria eorum cum strepitu, et Dominus in aeternum manet 31. Ille ergo qui
memoria eorum pereunte cum strepitu, in aeternum manet, ipse dixit Domino meo: Sede a dextris
meis. Sedet enim a dextris Patris, donec ponat omnes inimicos eius scabellum pedum eius.

Regni illius, in nobis fidelibus incepti, nullus erit finis.
10. [v 2.] Et quid sequitur? Virgam virtutis tuae emittet Dominus ex Sion. Apparet, fratres,
evidentissime apparet non de illo regno Christi Prophetam loqui, quo regnat semper apud Patrem,
rerum Dominum quae per illum creatae sunt: quando enim non regnat in principio Verbum Deus
apud Deum? Dicitur enim: Regi autem saeculorum invisibili, incorruptibili, soli Deo honor et gloria,
in saecula saeculorum 32. Regi saeculorum honor et gloria, in saecula saeculorum: cui regi
saeculorum? Invisibili, incorruptibili. In eo enim quod et Christus est cum Patre invisibilis et
incorruptibilis, quia Verbum eius est, et Virtus eius, et Sapientia eius, et Deus apud Deum, per
quem facta sunt omnia; Rex est saeculorum: sed tamen illud dispensatorium et transitorium, quo
nos per medietatem carnis suae vocavit in aeternitatem, regnum eius incipit a Christianis; sed regni
eius non erit finis. Ponuntur ergo scabellum pedum eius inimici eius, sedentis ad dexteram Patris,
ponuntur, ut dictum est; id agitur, id usque in finem omnino peragitur. Nemo dicat non posse
impleri quod coeptum est. Quid finem coepti desperas? Omnipotens coepit, omnipotens se promisit
impleturum esse quod coepit. Unde autem coepit? Virgam virtutis tuae emittet Dominus ex Sion.
Quae Sion, ipsa est Ierusalem. Audi ipsum Dominum: Oportebat Christum pati et resurgere a
mortuis tertio die 33. Hinc sedet ad dexteram Dei Patris, resurgendo ubi fuit. Deinde illo sedente ad
dexteram Patris, quid agitur? ut ponantur inimici eius scabellum pedum eius, quid agitur? Audi illum
docentem et exponentem: Et praedicabitur in nomine eius poenitentia et remissio peccatorum per
omnes gentes, incipientibus ab Ierusalem 34; quia: Virgam virtutis tuae emittet Dominus ex Sion.
Virgam virtutis tuae, hoc est regnum potentiae tuae; quia: Reges eos in virga ferrea 35: emittet
Dominus ex Sion; quia: Incipientibus ab Ierusalem.

Christi claritas summa principium habuit humilitatis.
11. Cum ergo emiserit ex Sion virgam virtutis eius, quid fiet? Et dominare in medio inimicorum
tuorum. Prius dominare in medio inimicorum tuorum: inter frementes gentes. Numquid enim postea
cum acceperint honorem suum sancti, et suam damnationem impii, in medio inimicorum suorum
dominabitur? Et quid mirum si tunc dominabitur, secum in aeternum regnantibus iustis, et aeternis
poenis ardentibus impiis? quid mirum si tunc? Modo in medio inimicorum tuorum, nunc in isto
transitu saeculorum, in ista propagatione et successione mortalitatis humanae, nunc dum torrens
temporum praeterlabitur, ad hoc directa est virga virtutis tuae ex Sion, ut domineris in medio
inimicorum tuorum. Dominare, dominare in medio Paganorum, Iudaeorum, haereticorum, falsorum

774

