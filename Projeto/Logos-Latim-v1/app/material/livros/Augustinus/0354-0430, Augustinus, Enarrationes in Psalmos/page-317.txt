7. [v 5.] At iste conturbatus et contristatus orabat, tamquam turbato prae ira oculo suo. Ira vero
fratris si fuerit inveterata, iam odium est. Ira turbat oculum, odium exstinguit: ira festuca est, odium
trabes est. Aliquando odisti et corripis irascentem; in te est odium, in illo ira quem corripis: merito
tibi dicitur: Eice primum trabem de oculo tuo, et sic videbis eicere festucam de oculo fratris tui 26.
Nam ut noveritis quantum intersit inter iram et odium: quotidie homines irascuntur filiis suis; date
qui oderint filios suos. Conturbatus iste orabat et contristatus, luctans adversus omnia convicia
omnium conviciatorum; non ut aliquem eorum convicium referendo vinceret, sed ne aliquem eorum
odisset. Hinc orat, hinc petit. A voce inimici, et a tribulatione peccatoris: quoniam declinaverunt in
me iniquitatem, et in ira adumbrabant me. Cor meum conturbatum est in me. Hoc est illud alibi
dictum: Turbatus est prae ira oculus meus 27. Et si oculus turbatus est, quid sequitur? Et metus
mortis cecidit super me. Vita nostra dilectio est: si vita dilectio, mors odium est. Cum coeperit homo
timere ne oderit quem diligebat, mortem timet; et acriorem mortem, et interiorem mortem, qua
occiditur anima, non corpus. Attendebas hominem saevientem in te: quid erat facturus, contra
quem tibi securitatem tuus Dominus dederat, dicens: Nolite timere eos qui corpus occidunt 28? Ille
saeviendo corpus occidit, tu odio habendo animam occidisti; et ille corpus alienum, tu animam
tuam. Metus ergo mortis cecidit super me.

Quo confugiendum cum saeculi urgent aerumnae.
8. [vv 6.7.] Timor et tremor venerunt super me, et contexerunt me tenebrae. Et dixi. Qui audit
fratrem suum, in tenebris est usque adhuc. Si dilectio lumen est, odium tenebrae 29. Et quid sibi ait
in illa infirmitate positus, et in illa exercitatione turbatus? Quis dabit mihi pennas sicut columbae, et
volabo, et requiescam? Aut mortem optabat, aut solitudinem desiderabat. Quamdiu, inquit, id
mecum agitur, id mihi praecipitur ut inimicos diligam, convicia istorum crebrescentia et
adumbrantia me, commovent oculum meum, perturbant lumen meum, appetunt cor meum,
interficiunt animam meam. Vellem ut abirem, sed infirmus sum, ne manendo augeam peccata
peccatis: aut certe separarer paululum a genere humano, ne patiatur vulnus meum crebras plagas,
ut sanatum exercitationi reddatur. Fit hoc, fratres, et surgit plerumque in animo servi Dei
desiderium solitudinis, non ob aliud nisi propter turbam tribulationum et scandalorum, et dicit: Quis
mihi dabit pennas? Videt se sine pennis, an potius ligatis pennis? Si desunt, dentur; si ligatae sunt,
solvantur: quia etiam qui solvit pennas avi, aut dat aut reddit illi pennas suas. Non enim habebat
eas tamquam suas, quibus volare non poterat. Ligatae pennae onus faciunt. Quis, inquit, dabit mihi
pennas sicut columbae, et volabo, et requiescam? Requiescet, ubi? Duos dixi sensus hic esse: aut
sicut ait Apostolus: Dissolvi, et esse cum Christo, multo enim magis optimum 30. Etenim et ipse
quamvis fortis, quamvis magnus, quamvis corde robustissimus, quamvis in Christo miles invictus, in
exercitatione sua, quantum legimus, conturbatus est, et ait: De caetero nemo mihi molestus sit 31.
Tamquam diceret de illo psalmo: Taedium detinuit me a peccatoribus derelinquentibus legem
tuam 32. Conatur ergo homo plerumque corrigere homines distortos, pravos, pertinentes quidem ad
curam suam, sed in quibus deficiat omnis humana industria et vigilantia: corrigere non potest, pati
necesse est. Et qui corrigi non potest tuus est, aut consortio generis humani, aut plerumque
ecclesiastica communione; intus est, quid facies? quo ibis? quo te separabis, ut ista non patiaris?
Sed adesto, loquere, exhortare, blandire, minare, corripe. Feci omnia, quidquid virium habui
impendi et expressi, nihil me video profecisse; omnis opera insumpta est, dolor remansit. Quomodo
ergo requiescet cor meum a talibus, nisi ut dicam: Quis dabit mihi pennas? sicut columbae tamen,
non sicut corvo. Columba a molestiis quaerit avolationem, sed non amittit dilectionem. Columba
enim pro signo dilectionis ponitur, et in ea gemitus amatur. Nihil tam amicum gemitibus quam
columba: die noctuque gemit, tamquam hic posita ubi gemendum est. Quid ergo dicit iste dilector?
Convicia hominum ferre non possum, stridunt, rabie feruntur, accenduntur iracundia, in ira
adumbrant me; prodesse illis non possum: utinam requiescam alicubi ab eis separatus corpore, non
amore; ne in me conturbetur ipsa dilectio: verbis meis et collocutione mea prodesse non possum,
orando pro eis forsitan prodero. Dicunt ista homines, sed plerumque ita ligantur ut volare non
possint. Forte enim non ligantur visco, sed ligantur officio. Si autem ligantur cura et officio, et
deserere non possunt, dicant: Optabam dissolvi, et esse cum Christo, multo enim magis optimum;
manere in carne necessarium propter vos 33. Columba religata affectu, non cupiditate, volare non
poterat propter implendum officium, non propter parvum meritum. Tamen desiderium in corde
necesse est ut sit: nec patitur hoc desiderium, nisi qui coeperit ambulare angustam illam viam 34; ut
noverit quia non desunt Ecclesiae persecutiones, etiam in hoc tempore quando tranquillitas videtur
Ecclesiae ab his quidem persecutionibus, quas martyres nostri passi sunt. Non autem desunt
persecutiones, quia verum est illud: Omnes qui volunt pie vivere in Christo, persecutionem
patientur 35. Non pateris persecutionem: non vis pie vivere in Christo. Vis probare verum esse quod
dictum est? Incipe pie vivere in Christo. Quid est, pie vivere in Christo? Ut pertineat ad viscera tua
quod ait Apostolus: Quis infirmatur, et ego non infirmor? quis scandalizatur, et ego non uror? 36

317

