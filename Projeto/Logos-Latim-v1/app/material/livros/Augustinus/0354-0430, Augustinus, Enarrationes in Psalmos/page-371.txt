misericordia; quia non parvum est quod dictum est: Universae viae Domini misericordia et veritas.
Misericordia dicitur, quia non merita nostra attendit Deus, sed bonitatem suam, ut peccata nobis
omnia dimitteret, et vitam aeternam promitteret: veritas autem, quia non fallit reddere quae
promisit. Agnoscamus hic eam, et nos faciamus: ut quomodo nobis Deus exhibuit misericordiam
suam et veritatem suam; misericordiam dimittendo peccata nostra, veritatem exhibendo promissa
sua: sic et nos faciamus hic misericordiam et veritatem; misericordiam circa infirmos, circa
egentes, circa inimicos etiam nostros; veritatem non peccando, nec adiciendo peccatum super
peccatum. Quoniam qui multum sibi pollicetur de misericordia Dei, subrepit in animum ipsius ut
faciat iniustum Deum, et putet quia si permanserit peccator, et noluerit recedere ab iniquitatibus
suis, veniet ille, et ibi eum positurus est ubi ponit servos suos qui ei obtemperant. Et iustum hoc
erit, ut ibi te ponat perseverantem in peccatis, ubi positurus est illos qui recesserunt a peccatis? Sic
vis iniustus esse, ut et Deum facias iniustum? Quid vis ergo convertere Deum ad voluntatem tuam?
Tu convertere ad voluntatem Dei. Quis est ergo qui hoc facit, nisi ex illis paucis, de quibus dicitur:
Qui perseveraverit usque in finem, hic salvus erit 21. Merito et hic misericordiam et veritatem eius
quis requiret ei? Quid est, ei? Sufficeret, quis requiret: quare, addidit, ei, nisi quia multi quaerunt
misericordiam eius et veritatem discere in libris eius; et cum didicerint, sibi vivunt, non illi; sua
quaerunt, non quae Iesu Christi 22; praedicant misericordiam et veritatem, et non faciunt
misericordiam et veritatem? Sed praedicando illam, norunt illam: non enim praedicarent illam, nisi
nossent illam. Sed qui Deum amat et Christum, in praedicando misericordiam et veritatem ipsius,
ipse illam requiret ei, non sibi: id est, non ut ipse habeat ex hac praedicatione commoda
temporalia, sed ut prosit membris ipsius, id est fidelibus eius, cum veritate ministrando quod novit;
ut qui vivit non iam sibi vivat, sed ei qui pro omnibus mortuus est 23. Misericordiam et veritatem
eius quis requiret ei?

In Dei servitute perseverandum.
10. [v 9.] Sic psallam nomini tuo, Deus, in saeculum saeculi, ut reddam vota mea de die in diem. Si
psallis nomini Dei, ne psallas ad tempus. Vis in saeculum saeculi psallere? vis in aeternum psallere?
Redde ei vota tua de die in diem. Quid est, redde ei vota tua de die in diem? De die isto in illum
diem. Persevera reddere vota in isto die, donec venias ad illum diem: hoc est: Qui perseveraverit
usque in finem, hic salvus erit.

78

IN PSALMUM 61
ENARRATIO
Sermo ad plebem

Terrena omnia nos transilire oportet.
1. [v 1.] Delectatio divinorum eloquiorum, et dulcedo intellegendi verbi Dei, adiuvante ipso qui dat
suavitatem, ut terra nostra det fructum suum 1, et nos ad loquendum, et vos ad audiendum
exhortatur. Video vos sine fastidio audire, et gaudeo palato cordis vestri, a quo id quod salubre est
non respuitur, sed cum aviditate percipitur, et utiliter continetur. Loquamur ergo vobis et hodie,
quantum Dominus donat, de isto psalmo quem modo cantavimus. Titulus eius est: In finem, pro
Idithun, Psalmus ipsi David. Iam vobis insinuatum esse quid sit Idithun, recolo. Ex interpretatione
enim hebraeae linguae ut ad nos pervenit, latine dicitur Idithun Transiliens eos. Transilit ergo iste
qui cantat quosdam, quos desuper despicit. Videamus quousque transilierit, et quos transilierit, et
ubi quamvis quosdam transilierit positus sit: de quo spiritali quodam et securo loco intueatur ima;
non ita respiciens ut cadat, sed ut moveat qui transilivit pigros ut sequantur, et laudet locum quo
transiliendo pervenit. Ita enim iste transiliens super aliquid est, ut sub aliquo sit: unde prius nobis
insinuare voluit sub quo tutus sit, ut illud quod transilivit, non sit superbiae sed provectus.

Sub Deo simus, non contra Deum.
2. [vv 2.3.] In quodam ergo loco munito positus ait: Nonne Deo subicietur anima mea? Audierat
enim: Qui se exaltat, humilabitur; et qui se humilat, exaltabitur 2: et trepidus ne transiliendo
superbiret, non elatus ex his quae infra essent, sed humilis ex eo qui supra esset; tamquam
minantibus ei ruinam invidis qui eum transilivisse doluerant, respondit: Nonne Deo subicietur anima
mea? Quid est quod mihi veluti transilienti quaeritis laqueos? Insultatione deicere me vultis, aut

371

