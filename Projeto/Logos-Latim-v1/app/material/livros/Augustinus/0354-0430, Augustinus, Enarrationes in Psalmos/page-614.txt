habent. Vulpes dolus est; volucres coeli superbia est: sicut enim volucres alta petunt, sic superbi; ut
et vulpes cavernas habent dolosas, ita omnes insidiatores. Quid ergo respondit Dominus? Potest in
te habitare superbia et dolus; Christus non habet ubi in te habitet, ubi reclinet caput suum. Quia
reclinatio capitis, humilitas Christi est. Nisi reclinaret caput, non iustificareris. Talia desiderantes et
discipuli, et volentes iam appetere sedem regni, antequam viam humilitatis caperent, quando illi
suggestum est a matre discipulorum: Dic ut unus sedeat ad dexteram, et alius ad sinistram tuam;
potentiam quaerebant: sed per passionem humilitatis venitur ad potentiam regni. Ait Dominus:
Potestis bibere calicem quem ego bibiturus sum? 34 Quid cogitatis altitudinem regni, et non
imitamini humilitatem meam? Ergo quid, si sic te tentet: Fac miracula? ne tu tentes Deum, quid
debes respondere? Quod respondit Dominus. Ait illi diabolus. Mitte te deorsum; quia scriptum est:
Angelis suis mandavit de te, ut in manibus tollant te, ne forte offendas ad lapidem pedem tuum. Si
te miseris, Angeli te suscipient. Et posset quidem fieri, fratres, ut si se misisset Dominus, obsequia
Angelorum susciperent carnem Domini: sed quid illi ait? Iterum scriptum est: Non tentabis
Dominum Deum tuum 35. Hominem me putas. Ad hoc enim accessit diabolus, ut tentaret utrum
Filius Dei ipse esset. Videbat carnem; sed maiestas in operibus apparebat. Angeli testimonium
dixerant. Ille videbat mortalem, ut tentaret, ut Christo tentato doceretur christianus. Quid ergo
scriptum est? Non tentabis Dominum Deum tuum. Itaque non tentemus Dominum, ut dicamus. Si
ad te pertinemus, miraculum faciamus.

Spiritus Sanctus a timore solvit et caritatem gignit.
8. Redeamus propter verba Psalmi. Angelis suis, inquit, mandavit de te, ut custodiant te in omnibus
viis tuis. In manibus tollent te, nequando offendas ad lapidem pedem tuum. Sublatus est Christus in
manibus Angelorum, quando assumptus est in coelum; non quia, si non portarent Angeli, ruiturus
erat; sed quia obsequebantur regi. Ne forte dicatis: Meliores sunt qui portabant, quam ille qui
portabatur. Ergo meliora sunt iumenta quam homines? Sed quia infirmitatem hominum portant
iumenta; nec hoc debemus dicere: etenim iumenta si se subtrahant, cadunt qui sedent. Sed
quomodo debemus dicere? Nam et de Deo dictum est: Coelum mihi sedes est 36. Quia ergo coelum
portat, et Deus sedet, ideo melius est coelum? Sic ergo et de obsequio Angelorum in hoc psalmo
intellegere poterimus, non ad infirmitatem Domini pertinet, sed ad illorum honorificentiam, ad
illorum servitutem. Resurrexit autem Dominus Iesus Christus, propter quid? Apostolum audite.
Mortuus est propter delicta nostra, et resurrexit propter iustificationem nostram 37. Item de Spiritu
sancto Evangelium: Spiritus, inquit, nondum erat datus, quia Iesus nondum erat clarificatus 38. Quae
est clarificatio Iesu? Resurrexit, et ascendit in coelum. A Deo clarificatus ascensione in coelum,
misit Spiritum suum sanctum die Pentecostes. In Lege autem, in libro Moysi Exodo, a die agni occisi
et manducati quinquaginta dies numerantur; et data est Lex in tabulis lapideis scripta digito Dei.
Quid sit digitus Dei, Evangelium nobis exponit: quia digitus Dei Spiritus sanctus est. Quomodo
probamus? Dominus respondens eis qui illum dicebant in nomine Beelzebub eicere daemonia, ait:
Si ego in Spiritu Dei eicio daemonia 39: alius evangelista cum hoc narraret: Si ego, inquit, in digito
Dei eicio daemonia 40. Quod ergo positum est in uno aperte, positum est in altero obscure:
nesciebas quid sit digitus Dei, exponit alius evangelista, dicens eum esse Spiritum Dei. Digito ergo
Dei scripta Lex data est die quinquagesimo ab occisione agni, et Spiritus sanctus venit die
quinquagesimo a passione Domini nostri Iesu Christi. Occisus est agnus, factum est Pascha, impleti
sunt quinquaginta dies, data est Lex. Sed Lex illa ad timorem, non ad amorem: ut autem timor
converteretur in amorem, occisus est iustus iam in veritate; cuius typus erat ille agnus quem
occidebant Iudaei. Resurrexit; et a die Paschae Domini, sicut a die Paschae agni occisi, numerantur
quinquaginta dies; et venit Spiritus sanctus, iam in plenitudine amoris, non in poena timoris 41.
Quare hoc dixi? Ad hoc ergo resurrexit Dominus et glorificatus est, ut mitteret Spiritum sanctum. Et
dixeram iamdudum quia caput in coelo est, pedes in terra. Si caput in coelo, pedes in terra; quid
est, pedes Domini in terra, nisi sancti Domini in terra? Qui sunt pedes Domini? Apostoli missi per
totum orbem terrarum. Qui sunt pedes Domini? Omnes Evangelistae, in quibus peragrat Dominus
universas gentes. Metuendum erat ne Evangelistae offenderent in lapidem: illo enim in coelo posito
capite, pedes qui in terra laborabant, possent offendere in lapidem. In quem lapidem? In Legem in
tabulis lapideis datam. Ne ergo Legis rei fierent, non accepta gratia, et in Lege rei tenerentur; ipsa
est enim offensio reatus: quos Lex tenebat reos, absolvit Dominus, ut iam in Legem non
offenderent. Ne pedes huius capitis incurrerent in Legis reatum, missus est Spiritus sanctus ut
amorem faceret, et solveret a timore. Timor Legem non implebat, amor implevit. Timuerunt
homines, et non impleverunt; amaverunt et impleverunt. Quomodo timuerunt, et non impleverunt;
amaverunt, et impleverunt? Timebant homines, et rapiebant res alienas; amaverunt, et donaverunt
suas. Ergo non est mirandum quia ideo in manibus Angelorum assumptus est Dominus in coelum,
ne offenderet ad lapidem pes eius: ne illi qui in terra laborabant in corpore eius, peragrantes totum
orbem terrarum fierent rei Legis, subtraxit ab eis timorem, et implevit eos amore. Timore Petrus ter
negavit 42; nondum enim acceperat Spiritum sanctum: accepto postea Spiritu sancto, cum fiducia

614

