qui adorant sculptilia, qui gloriantur in simulacris suis. Adorate eum omnes Angeli eius. Discant
Pagani adorare Deum. Angelos volunt adorare; Angelos imitentur, et illum adorent qui ab Angelis
adoratur. Adorate eum omnes Angeli eius. Adoret angelus ille qui missus est ad Cornelium; nam
eum adorans, Cornelium misit ad Petrum 37: adoret Christum Dominum Petri, et ipse conservus
Petri. Adorate eum omnes Angeli eius.

"Non Iudaeorum tantum Deus, sed et gentium".
13. [v. 8.] Audivit, et iucundata est Sion. Quid audivit Sion? Quia adorant eum omnes Angeli eius.
Quid audivit Sion? ecce quid audivit: Annuntiaverunt coeli iustitiam eius, et viderunt omnes populi
gloriam eius: confundantur omnes qui adorant sculptilia, qui gloriantur in simulacris suis 38. Etenim
Ecclesia necdum erat in Gentibus; in Iudaea crediderant ex Iudaeis, et putabant ipsi Iudaei qui
crediderant solos se pertinere ad Christum: missi sunt Apostoli ad Gentes, praedicatum est
Cornelio; credidit Cornelius, baptizatus est, baptizati sunt et illi qui cum Cornelio erant. Sed ut
baptizarentur, quid factum est, scitis: non quidem huc usque pervenit Lector, sed tamen aliqui
recordantur; et qui non recordantur, audiant a me breviter. Missus est angelus ad Cornelium,
angelus Cornelium misit ad Petrum, Petrus venit ad Cornelium. Et quia de Gentibus erat Cornelius,
et ipse et qui cum illo erant, non erant circumcisi: ne dubitarent ergo illi tradere Evangelium non
circumcisis; antequam baptizaretur ipse Cornelius et illi qui cum illo erant, venit Spiritus sanctus, et
implevit illos, et coeperunt loqui linguis. In nullum autem ceciderat Spiritus sanctus, nisi qui fuerat
baptizatus: in istos autem ante Baptismum cecidit. Posset enim Petrus dubitare utrum
incircumcisos baptizaret: venit Spiritus sanctus, coeperunt loqui linguis; donatum est donum
invisibile, et tulit dubitationem de Sacramento visibili; baptizati sunt omnes. Et habes ibi scriptum:
Audierunt autem Apostoli, et qui erant in Iudaea fratres, quoniam et Gentes receperunt verbum
Dei, et benedicebant Deum 39. Hoc est quod hic commemorat: Audivit, et iucundata est Sion; et
exsultaverunt filiae Iudaeae. Quid audivit, et iucundata est Sion? Quia receperunt Gentes verbum
Dei. Unus paries venerat, sed angelus nondum erat. Sion ipsa Ecclesia quae erat in Iudaea, proprie
hic nominata est. Audivit, et iucundata est Sion; et exsultaverunt filiae Iudaeae. Sic scriptum est:
Audierunt Apostoli, et qui erant in Iudaea fratres. Videte si non exsultaverunt filiae Iudaeae. Quid
audierunt? Quia et Gentes receperunt verbum Dei. Ubi illud dixit iste psalmus? Annuntiaverunt coeli
iustitiam eius, et viderunt omnes populi gloriam eius. Et quia Gentes crediderunt, a quibus
colebantur idola; secutus ait: Confundantur omnes qui adorant sculptilia, qui gloriantur in
simulacris suis. Audivit, et iucundata est Sion; et exsultaverunt filiae Iudaeae. Postea quidam de
circumcisis calumniari voluerunt Petro, et dixerunt illi: Quare intrasti ad Gentiles incircumcisos, et
manducasti cum eis? 40 Ille autem reddidit eis rationem, quomodo cum oraret demonstratus est illi
discus pendens quatuor lineis. Discus ille qui habebat omnia animalia, significabat omnes Gentes.
Ideo autem quatuor lineis pendebat, quia quatuor partes sunt orbis, unde futuri populi erant: et
ideo quatuor Evangelia praedicant Christum, ut gratia ipsius ad omnes quatuor partes orbis
pertinere intellegatur. Quia ergo tale visum demonstratum fuerat Petro, indicavit, aperuit illis
omnia, quomodo credidit Cornelius, quia priusquam baptizaretur homo gentilis, venit super eum
Spiritus sanctus. Haec cum audissent, tacuerunt, et magnificaverunt Deum, dicentes: Utique et
Gentibus Deus poenitentiam ad vitam dedit 41. Ecce: Audivit, et iucundata est Sion; et
exsultaverunt filiae Iudaeae, propter iudicia tua, Domine. Quae iudicia? Quia non est personarum
acceptor Deus. Namque ipse Petrus cum vidisset Cornelium centurionem, et eos qui cum illo erant,
adimpletos Spiritu sancto, exclamavit, et ait: In veritate comprehendo quia non est personarum
acceptor Deus. Ergo: Exsultaverunt filiae Iudaeae, propter iudicia tua, Domine. Quid est, propter
iudicia tua? Quia in omni gente, et in omni populo, quicumque illi servierit, acceptus est illi 42. Quia
non Iudaeorum Deus tantum, sed et Gentium 43.

Super omnes homines exaltatus est Christus Dominus.
14. [v. 9.] Videte si non hoc est unde exsultaverunt filiae Iudaeae. Et exsultaverunt filiae Iudaeae,
propter iudicia tua, Domine. Quoniam tu es Dominus altissimus super omnem terram. Non super
solam Iudaeam, non super solam Ierusalem, non super solam Sion, sed super omnem terram. Huic
universae terrae iudicia Dei viguerunt, ut undique populos convocaret: quibus non communicant,
qui se praeciderunt; nec audiunt praedictum, nec vident impletum: Quoniam tu es Dominus
altissimus super omnem terram. Nimis exaltatus es super omnes deos. Quid est, nimis? Nam de
Christo dicitur. Quid est ergo, nimis, nisi ut intellegaris aequalis Patri? Quid est, super omnes deos?
qui sunt? Idola non habent sensum, non habent vitam: daemonia habent sensum, habent vitam;
sed mala sunt. Quid magnum est quia exaltatus est Christus super idola? Exaltatus est super
daemonia; sed nec hoc valde magnum est: daemonia quidem dii Gentium, sed ille nimis exaltatus
est super omnes deos 44. Et homines dicti sunt dii: Ego dixi: Dii estis, et filii Altissimi omnes: item

658

