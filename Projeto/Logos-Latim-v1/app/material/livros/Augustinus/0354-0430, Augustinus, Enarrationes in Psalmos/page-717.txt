de ventre eius. Unde probamus quia de Spiritu dictum est? Dicat ipse Evangelista, qui sequitur et
ait: Hoc autem dicebat de Spiritu, quem accepturi erant hi qui in eum fuerant credituri 4. Qui
ambulat super pennas ventorum: id est, super virtutes animarum. Quae est virtus animae? Ipsa
caritas. Quomodo autem ille super illam ambulat? Quia maior est caritas Dei in nos, quam nostra in
Deum.
4. [v 4.] Qui facit angelos suos spiritus, et ministros suos ignem flagrantem: id est, eos qui iam
spiritus sunt, qui spiritales, non carnales sunt, facit angelos suos, mittendo ut praedicent eius
Evangelium. Et ministros suos ignem flagrantem. Nisi enim ardeat minister praedicans, non
accendit eum cui praedicat.

Ecclesiae fundamentum, Christus.
5. [vv 5.6.] Fundavit terram super firmamentum eius. Firmavit Ecclesiam super firmamentum
Ecclesiae. Quod est firmamentum Ecclesiae, nisi fundamentum Ecclesiae? Quod est fundamentum
Ecclesiae, nisi de quo dicit Apostolus: Fundamentum nemo potest ponere praeterquam quod
positum est, quod est Christus Iesus 5? Et ideo tali fundamento suffulta, quid meruit audire? Non
inclinabitur in saeculum saeculi. Fundavit terram super firmitatem eius, id est, firmavit Ecclesiam
super fundamentum Christum. Nutabit Ecclesia si nutaverit fundamentum: sed unde nutabit
Christus, qui antequam veniret ad nos, et carnem susciperet, omnia per ipsum facta sunt, et sine
ipso factum est nihil 6; qui omnia continet maiestate, et nos bonitate? Non nutante Christo, non
inclinabitur in saeculum saeculi. Ubi sunt qui dicunt perisse de mundo Ecclesiam, quando nec
inclinari potest?

Dei lux, si volumus, nos sumus.
6. Sed unde coepit Dominus asserere istam Ecclesiam, revelare, incipere, ostendere, diffundere?
unde coepit hoc? quid erat primo? Quia fundavit terram super firmamentum eius, non inclinabitur
in saeculum saeculi. Abyssus sicut vestimentum amictus ipsius. Cuius? numquid forte Dei? Sed iam
de amictu eius dixerat: Circumamictus lucem, velut vestimentum 7. Audio Deum luce vestitum, et
lux ipsa si volumus, nos sumus. Quid est, si volumus? Si iam tenebrae non sumus. Ergo si Deus luce
vestitus est, cuius rursum vestimentum est abyssus? Abyssus enim dicitur immensa aquarum
copia: omnis aqua, omnis humida natura, atque substantia circumquaque diffusa per maria, et
flumina, et antra occulta, simul uno nomine abyssus vocatur. Ergo terram intellegimus, de qua
dixit: Fundavit terram super firmamentum eius; non inclinabitur in saeculum saeculi; de illa dictum
credo: Abyssus sicut vestimentum amictus ipsius. Terrae enim quasi vestimentum est aqua,
circumdans eam et contegens eam. Sed aliquando in diluvio ita crevit haec vestis terrae, ut omnia
omnino cooperiret, et transcenderet altissimos montes, sicut Scriptura testatur, cubitis ferme
quindecim 8. Fortasse ipsum tempus significavit iste psalmus, cum diceret: Abyssus sicut
vestimentum amictus ipsius.

De persecutionum immani diluvio.
7. Super montes stabunt aquae: id est vestimentum terrae, quod est abyssus, ita crevit, ut etiam
super montes aquae starent. Legimus hoc, ut dixi, factum in diluvio. Inde loquebatur Propheta?
narrabat nobis praeterita, an praenuntiabat futura? Sed si narraret praeterita, non nobis diceret:
Super montes stabunt aquae; sed: Super montes steterunt aquae. Praeteritum enim tempus pro
futuro solere poni in Scripturis, ita praevidente Spiritu quae ventura sunt, quasi iam facta sint,
solemus legere. Inde est quod illud in alio psalmo novimus omnes, ubi tamquam Evangelium
recitatur: Foderunt manus meas et pedes, dinumeraverunt omnia ossa mea; super vestimentum
meum miserunt sortem 9. Omnia quasi iam facta commemorantur, quae utique adhuc ventura
cernebantur. Sed quantum potest nostra diligentia? quantum autem potest tanta occupatio? aut
quando sic vacat, ut possimus pro certo dicere: Ita est? Animadvertimus saepe Prophetas praeterito
tempore verborum dicere quae futura sunt; figura autem futuri dicere praeterita, non facile occurrit
legenti. Non audeo dicere: Non est; sed certe studiosis earum Litterarum indixerim quid quaerant.
Si invenerint, et ad nos attulerint, gratulabimur adolescentium studiis otiosorum occupati senes, et
ex eorum ministerio et nos aliquid discemus. Non enim dedignamur; quando Christus de omnibus
docet. Hoc ergo dicit: Super montes stabunt aquae. Propheta curans futura praedicere, non narrare
praeterita, propterea dixit, quia Ecclesiam futuram in diluvio persecutionum volebat intellegi. Fuit
enim tempus aliquando, quo terram Dei, Ecclesiam Dei cooperuerant aquae persequentium; et ita
cooperuerant, ut non apparerent nec ipsi magni, qui sunt montes. Quando enim ubique fugiebant,

717

