eius, quid addidit? Dilatans exsultationes universae terrae, montes Sion. Sion unus mons est: quid
ergo montes? An quia ad Sion pertinuerunt etiam qui de diverso venerunt, ut sibi occurrerent in
lapidem angularem, et fierent illi duo parietes tamquam duo montes, unus ex circumcisione, alter
ex praeputio; unus ex Iudaeis, alter ex Gentibus: non iam adversi; etsi diversi, quia ex diverso, iam
in angulo nec diversi? Ipse est enim, inquit, pax nostra, qui fecit utraque unum 15. Ipse ille angularis
lapis, quem reprobaverunt aedificantes, factus est in caput anguli 16. Duos iunxit in se mons
montes. Una domus, et duae domus: duae propter ex diverso venientes, una propter lapidem
angularem, in quo sibi ambae copulantur. Audi et hoc: Montes Sion; latera aquilonis civitas regis
magni. Intenderas enim tu Sion tamquam unum locum, ubi condita est Ierusalem, et in ea tibi non
occurrebat, nisi populus ex circumcisione; qui quidem ex reliquiis a Christo collectus est, ex magna
autem parte tamquam palea ventilatus. Etenim scriptum est: Reliquiae salvae fient 17. Sed attende
et Gentes, vide et oleastrum inseri in pinguedinem olivae 18. Ecce Gentes: Latera aquilonis:
adiuncta sunt latera aquilonis civitati regis magni. Contrarius solet esse aquilo Sion: Sion quippe in
meridie, aquilo contra meridiem. Quis est iste aquilo, nisi qui dixit: Ponam sedem meam ad
aquilonem, et ero similis Altissimo 19? Tenuerat regnum diabolus impiorum, et possederat Gentes
servientes simulacris, adorantes daemonia: et totum quidquid generis humani erat ubique per
mundum, inhaerendo illi aquilo factum erat. Sed quoniam ille qui alligat fortem, aufert eius vasa, et
facit vasa sua 20, liberati homines ab infidelitate et superstitione daemoniorum, credentes in
Christum collinati sunt illi civitati, occurrerunt in angulo illi parieti de circumcisione venienti, et
facta est civitas regis magni quae fuerant latera aquilonis. Ideo et in alia Scriptura dicitur: Ab
aquilone nubes coloris aurei; in his est magna gloria et honor Omnipotentis 21. Magna enim gloria
medici est, quando ex desperatione convalescit aegrotus. Ab aquilone nubes, et non nigrae nubes,
non caliginosae, non tetrae, sed coloris aurei. Unde nisi gratia illuminante per Christum? Ecce:
Latera aquilonis, civitas regis magni. Latera utique, quia inhaeserant diabolo. Quicumque enim
alicui cohaerent, latera ipsius dicuntur. Nam et de aliquibus hominibus solemus ita loqui: Bonus
homo est, sed mala latera habet: id est, ipse quidem probitate praestat, sed maligni sunt qui ei
coniuncti sunt. Latera ergo aquilonis qui diabolo cohaerebant: unde venit et iste filius, de quo modo
audiebamus, quia mortuus erat, et revixit; perierat, et inventus est. Proficiscendo enim in regionem
longinquam, etiam ad aquilonem pervenerat, et ibi, sicut audistis, uni ex principibus regionis illius
adhaeserat. Factus est ergo latus aquilonis, adhaerendo principi illius regionis: sed quia civitas regis
magni et ex latere aquilonis colligitur, reversus ad se, dixit: Surgam, et ibo ad patrem meum. Et
occurrit ei pater, qui dicit de illo: Mortuus erat, et revixit; perierat, et inventus est. Vitulus ille
saginatus, lapis angularis fuit. Denique et maior filius qui epulari nolebat 22, exhortatus a patre
ingressus est: et duo iam parietes, tamquam illi duo filii ad vitulum pervenientes, civitatem regis
magni fecerunt.

Amat medicus aegrotum, ut faciat sanum.
4. [v 4.] Sequatur ergo iste psalmus, et dicat: Deus in domibus eius cognoscetur. Iam in domibus
propter montes, propter duos parietes, propter duos filios. Deus in domibus eius cognoscetur. Sed
gratiam commendat, ideo addidit: Cum suscipiet eam. Nam quid esset ipsa civitas, nisi ille
suscepisset eam? Nonne statim caderet, nisi tale fundamentum haberet? Fundamentum enim aliud
nemo potest ponere, praeter id quod positum est, quod est Christus Iesus 23. Nemo ergo de suis
meritis glorietur; sed qui gloriatur, in Domino glorietur 24. Quia tunc est illa magna civitas, tunc in
ea cognoscitur Dominus, cum suscipiet eam: quomodo suscipit medicus aegrotum curandum, non
sicut est amandum. Etenim febrem odit medicus. Non amat medicus aegrotum, et amat medicus
aegrotum: si aegrotum amaret, semper aegrotum optaret; rursus si aegrotum non amaret, ad
aegrotum non veniret: sed amat aegrotum, ut faciat sanum. Suscepit ergo hanc civitatem Dominus,
et agnitus est in ea, id est, gratia ipsius cognita est in illa civitate; quia quidquid habet illa civitas
quae gloriatur in Domino, non habet de se. Propter hoc enim dicitur: Quid enim habes quod non
accepisti? Si autem accepisti, quid gloriaris quasi non acceperis 25? Deus in domibus eius
cognoscetur, cum suscipiet eam.

Christus rex dabit nobis regnum caelorum.
5. [vv 5-7.] Quoniam ecce reges terrae collecti sunt. Iam ecce illa latera aquilonis videte quomodo
veniant, videte quomodo dicant: Venite, ascendamus in montem Domini: annuntiavit enim nobis
viam suam, ut ingrediamur in eam 26. Ecce reges terrae collecti sunt, et convenerunt in unum. In
quem unum, nisi in lapidem illum angularem 27? Ipsi videntes ita admirati sunt. Post admirationem
miraculorum et gloriae Christi, quid secutum est? Conturbati sunt, commoti sunt, tremor
apprehendit eos. Unde tremor apprehendit eos, nisi de conscientia delictorum? Currant ergo reges
post regem, agnoscant reges regem. Inde alibi: Ego autem, inquit, constitutus sum rex ab eo super

262

