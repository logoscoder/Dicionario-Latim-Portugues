mundus huic pulchritudini? Quia in Christo floret: nam pone illam in hominis potestate; quomodo
floret, quando omnis caro fenum, et omnis claritas carnis ut flos feni 51?

190 IN PSALMUM 132
ENARRATIO
Sermo ad plebem

Caritas fratres in unum habitare facit.
1. [v. 1.] Psalmus brevis est; sed valde notus et nominatus. Ecce quam bonum et quam iucundum
habitare fratres in unum. Ita sonus iste dulcis est, ut et qui Psalterium nesciunt, ipsum versum
cantent. Tam dulcis est, quam dulcis est caritas quae facit fratres habitare in unum. Et hoc quidem,
fratres, non indiget interpretatione, aut expositione, quam bonum et quam iucundum sit habitare in
unum; sed ea quae sequuntur, habent aliquid quod pulsantibus aperiatur. Verumtamen ut ab isto
versu descendat nobis intellectus universae texturae Psalmi, hoc primum etiam atque etiam
consideremus: utrum de omnibus Christianis dictum sit: Quam bonum et quam iucundum habitare
fratres in unum; an aliqui sint certi atque perfecti qui habitant in unum, nec ad omnes pertineat ista
benedictio, sed ad quosdam, a quibus tamen descendat ad caeteros.

Primis Christi discipuli omnia erant communia.
2. Ista enim verba Psalterii, iste dulcis sonus, ista suavis melodia, tam in cantico quam in intellectu,
etiam monasteria peperit. Ad hunc sonum excitati sunt fratres qui habitare in unum concupierunt;
iste versus fuit tuba ipsorum. Sonuit per omnem orbem terrarum, et qui divisi erant, congregati
sunt. Clamor Dei, clamor Spiritus sancti, clamor propheticus non audiebatur in Iudaea; et auditus
est in toto orbe terrarum. Adversus istum sonum surdi erant, inter quos cantabatur; et apertis
auribus inventi sunt, de quibus dictum est: Quibus non est nuntiatum de illo, videbunt; et qui non
audierunt, intellegent 1. Verumtamen, dilectissimi, si consideremus, de illo pariete circumcisionis
prius nata est ista benedictio. Num enim omnes Iudaei perierunt? Et unde Apostoli, filii
Prophetarum, filii excussorum 2? Sicut iam scientibus loquimur. Unde illi quingenti qui Dominum
post resurrectionem viderunt, quos commemorat apostolus Paulus 3? Unde illi centum viginti qui
simul erant in uno loco post resurrectionem Domini et ascensionem in coelum 4, quibus in uno loco
constitutis supervenit Spiritus sanctus die Pentecostes missus de coelo 5; sic missus, sicut
promissus? Omnes inde erant: et ipsi primi habitaverunt in unum, qui omnia quae habebant
vendiderunt, rerumque suarum pretia ad pedes Apostolorum posuerunt 6, sicut in Actibus
Apostolorum legitur: Et distribuebatur unicuique sicut cuique opus erat; et nemo dicebat aliquid
proprium, sed erant illis omnia communia 7. Et quid est, in unum? Et erat illis, inquit, anima una et
cor unum in Deum 8. Ergo ipsi prius audierunt: Ecce quam bonum et quam iucundum habitare
fratres in unum. Primi audierunt, sed non soli audierunt. Non enim usque ad illos ista dilectio et
unitas fratrum venit. Venit enim et ad posteros ista caritatis exsultatio, et votum Deo. Vovetur enim
aliquid Deo, et dictum est: Vovete, et reddite Domino Deo vestro 9. Melius est autem non vovere,
quam vovere et non reddere 10. Sed debet esse impiger animus, ut et voveat, et reddat; ne cum se
minus idoneum putat ad reddendum, piger sit ad vovendum. Plane nunquam reddet, si de suo se
putaverit redditurum.

Magna discrepantia monachum inter et circumcellionem.
3. Ex voce huius psalmi appellati sunt et Monachi, ne quis vobis de isto nomine insultet Catholicis.
Quando vos recte haereticis de Circellionibus insultare coeperitis, ut erubescendo salventur; illi
vobis insultant de monachis. Primo si comparandi sunt, vos videte; si verbis vestris opus est, iam
laboratis. Non opus est, nisi ut admoneatis unumquemque ut attendat; solum attendat, et
comparet. Quid opus est verbis vestris? Comparentur ebriosi cum sobriis, praecipites cum
consideratis, furentes cum simplicibus, vagantes cum congregatis. Sed tamen dicere consueverunt:
Quid sibi vult nomen monachorum? Quanto melius dicimus nos: Quid sibi vult nomen circellionum?
Sed non, inquiunt, vocantur circelliones. Forte corrupto sono nominis eos appellamus. Dicturi sumus
vobis integrum nomen ipsorum? Forte circumcelliones vocantur, non circelliones. Plane si hoc

935

