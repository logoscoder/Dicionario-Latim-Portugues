procellasque parturiat; hac itur, datum est nobis lignum in quo navigemus: Repleta est terra
creatura tua. Sed nondum sumus in terra viventium, adhuc ista terra morientium est; clamamus
autem, et dicimus: Spes mea es tu, portio mea in terra viventium 9. In terra morientium spes mea,
in terra viventium portio mea. Ecce ista terra quae repleta est creatura Dei. Qui adhuc est in ista
terra morientium, nondum in terra viventium, qua transit? Audi sequentia: Hoc mare magnum et
spatiosum, ibi repentia quorum non est numerus; animalia pusilla et magna. Terribile mare
significat: ibi sunt repentia quorum non est numerus. Insidiae repunt in hoc saeculo, et incautos
repente occupant: repentes autem tentationes quis numerat? Repunt, sed cave, ne subripiant.
Vigiletur in ligno; etiam in aquis, etiam in fluctibus tuti sumus: non dormiat Christus, non dormiat
fides; et si dormierit, excitetur; imperabit ventis, placabit mare 10; finietur via, gaudebitur in patria.
Ibi repentia quorum non est numerus; animalia pusilla et magna. Video enim adhuc in mari isto
formidoloso nondum credentes: ipsi enim versantur in amaris aquis et sterilibus; illi autem et pusilli
et magni sunt. Novimus hoc; multi pusilli saeculi nondum crediderunt, multi primates saeculi
nondum crediderunt: animalia pusilla et magna sunt in hoc mari. Oderunt Ecclesiam, premuntur
Christi nomine; non saeviunt, quia non permittuntur: in manus non erumpens, clausa est in corde
saevitia. Nam omnes sive pusilli, sive magni, animalia pusilla et magna, quae modo dolent templa
clausa esse, aras eversas, simulacra confracta, leges latas ut sacrificare idolis capitale sit crimen;
omnes qui dolent haec, in mari sunt adhuc. Quid ergo nos? ad patriam qua ituri sumus? Per ipsum
mare, sed in ligno. Noli timere periculum; lignum te portat quod continet saeculum. Ergo attendite:
Hoc mare magnum et spatiosum, ibi repentia quorum non est numerus; animalia pusilla et magna.
Noli timere, noli terreri; desidera patriam, intellege peregrinationem.
5. [v 26.] Illic naves commeabunt. Ecce in eo quod terrebat, naves natant, et non merguntur. Naves
Ecclesias intellegimus; commeant inter tempestates, inter procellas tentationum, inter fluctus
saeculi, inter animalia pusilla et magna. Gubernator est Christus in ligno crucis suae. Illic naves
commeabunt. Non timeant naves, non valde attendant ubi natent, sed a quo gubernentur. Illic
naves commeabunt. Quem commeatum reperiunt tristem, quando gubernatorem sentiunt
Christum? Commeabunt secure, commeent perseveranter, venient ad finem debitum, perducentur
ad terram quietis.

Antiqui draconis suggestiones respuamus, si mortem vitare volumus.
6. Est in isto mari aliquid etiam quod superat omnia animalia pusilla et magna. Quid est hoc?
Psalmum audiamus: Draco hic quem finxisti ad illudendum ei. Ibi repentia quorum non est
numerus, ibi animalia pusilla et magna; illic naves commeabunt, et non timebunt, non solum
repentia, quorum non est numerus, et animalia pusilla et magna, sed nec draconem qui ibi est:
Quem finxisti, inquit Deo, ad illudendum ei. Magnum secretum, et tamen quod nostis dicturus sum.
Nostis inimicum Ecclesiae quemdam draconem: non vidistis oculis carnis, sed videtis oculis fidei.
Ipse est qui et leo dicitur: de illo Scriptura dicit: Conculcabis leonem et draconem 11. Subditus est
iste capiti tuo, subdetur et corpori eius; haereant tantum membra capiti suo, ut membra eius sint.
Dictum est de prima femina, quam seduxit hic draco; Eva scilicet illa cui consilium mortis dedit, et
persuasione astuta in cor femineum more serpentis irrepsit. Factum est quod novimus, quod ibi et
nos fecimus, quod dolemus. In illis enim duobus hominibus totum genus humanum: inde propago
mortis, inde et in parvulis debita, delicta. Quis enim mundus, ait Scriptura, in conspectu tuo? Nec
infans cuius est unius diei vita super terram 12. Tradux peccati, tradux mortis de primo peccato.
Nostis enim et quid dictum est mulieri, vel potius serpenti, cum audiret Deus peccatum primi
hominis: Ipsa tuum observabit caput, et tu eius observabis calcaneum 13. In magno mysterio
dictum, in figura dictum Ecclesiae futurae, factae de latere viri sui, et hoc dormientis. Erat autem
Adam forma futuri. Hoc Apostolus dicit: Qui est forma futuri 14. Praefiguratum est quod futurum
erat, facta est Ecclesia de latere Domini dormientis in cruce. Nam de latere crucifixi percusso,
Sacramenta Ecclesiae profluxerunt 15. Quid ergo dictum est Ecclesiae? Iam modo audite, intellegite,
cavete: Ipsa tuum observabit caput, et tu eius calcaneum 16. O Ecclesia, caput serpentis observa.
Quod est caput serpentis? Prima peccati suggestio. Venit tibi in mentem nescio quid illicitum; noli
ibi tenere mentem tuam, noli consentire. Hoc quod venit in mentem, caput serpentis est; caput
calca, et evades caeteros motus. Quid est, caput calca? Ipsam suggestionem contemne. Sed lucrum
suggessit: magnum ibi lucrum est, magnum ibi aurum est; si hanc fraudem feceris, dives eris.
Caput serpentis est, calca. Quid est, calca? Contemne quod suggessit. Sed magnum aurum
suggessit. Et quid prodest homini, si totum mundum lucretur, animae autem suae detrimentum
patiatur? 17 Pereat mundi lucrum, ne fiat animae damnum. Haec dicens, observasti caput serpentis,
et calcasti. Ille autem diabolus calcaneum tuum observat. Quid est, observat calcaneum tuum?
Quando labaris a via Dei. Tu observas primam suggestionem, ille observat lapsum tuum. Si enim
lapsus fueris, cades; si cecideris, possidebit. Ut autem non cadas, noli exire de via. Angustam tibi

732

