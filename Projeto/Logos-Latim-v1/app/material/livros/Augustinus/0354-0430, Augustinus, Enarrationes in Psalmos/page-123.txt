haereditatem sibi: neque haec a seipsa, sed Dei munere electa est, ut possidendo eam, incultam et
miseram esse non sinat.
13. [v 13.] De coelo respexit Dominus, vidit omnes filios hominum: de anima iusta misericorditer
vidit Dominus omnes qui in novam vitam renasci volunt.
14. [v 14.] De praeparato habitaculo suo: de habitaculo susceptionis humanae, quod praeparavit
sibi. Rexpexit super omnes qui inhabitant terram: misericorditer vidit omnes qui inhabitant carnem,
ut praesit illis in regendo eos.
15. [v 15.] Qui finxit singillatim corda eorum: qui cordibus eorum dona propria spiritaliter tribuit, ut
nec totum corpus oculus, nec totum auditus 2; sed alius sic, alius autem sic incorporentur Christo.
Qui intellegit omnia opera eorum: apud illum intellecta sunt omnia opera eorum.
16. [v 16.] Non salvus fiet rex in multitudine virtutis: non salvus fiet qui carnem suam regit, si in
sua virtute multum praesumpserit. Nec gigans salvus erit in multitudine virtutis suae: nec quisquis
militat contra consuetudinem concupiscentiae suae, vel contra diabolum et angelos eius, salvus
erit, si se suae fortitudini multum commiserit.
17. [v 17.] Mendax equus ad salutem: fallitur, quisquis putat vel per homines inter homines
acceptam se salutem adipisci, vel impetu animositatis suae defendi a pernicie. In abundantia
autem virtutis suae non erit salvus.
18. [v 18.] Ecce oculi Domini super metuentes eum: quia si salutem quaeris, ecce dilectio Domini
super timentes eum. Sperantes super misericordiam eius: et sperantes non in virtute sua, sed in
misericordia eius.
19. [v 19.] Ut eruat a morte animas eorum, et alat eos in fame: ut det eis alimentum verbi et
sempiternae veritatis, quod amiserant dum praesumunt in viribus suis, et ideo nec ipsas vires
habent fame iustitiae.
20. [v 20.] Anima nostra patiens erit Domino: ut autem postea saginetur escis incorruptibilibus,
interim dum hic est, anima nostra patiens erit Domino. Quoniam adiutor et protector noster est:
adiutor noster est, dum conamur ad eum; et protector, dum resistimus adversario.
21. [v 21.] Quia in ipso laetabitur cor nostrum: non enim in nobis, ubi magna sine illo inopia est;
sed in ipso laetabitur cor nostrum. Et in nomine sancto eius speravimus: et ideo speravimus
venturos nos ad Deum, quia nobis absentibus per fidem misit nomen suum.
22. [v 22.] Fiat misericordia tua, Domine, super nos, sicut speravimus in te: fiat misericordia tua,
Domine, super nos; spes enim non confundit, quia speravimus in te.

42

IN EUMDEM PSALMUM 32
ENARRATIO II
Sermo 1

Ille placet Deo, cui placet Deus.
1. [v 1.] Psalmus iste admonet nos exsultare in Domino. Inscribitur autem: Ipsi David. Qui ergo
pertinent ad sacratissimum semen David, audiant vocem suam, et dicant vocem suam, et exsultent
in Domino. Sic autem incipit: Exsultate iusti in Domino. Iniusti exultent in saeculo: finito saeculo,
finitur exsultatio iniustorum. Exsultare autem iusti in Domino: quia permanente Domino,
permanebit iustorum exsultatio. Exsultare autem in Domino ita convenit, ut laudemus illum qui
solus non habet quod nobis displiceat, et nemo tam multa habet quae infidelibus displicent. Et
breve praeceptum est: Ille placet Deo, cui placet Deus. Nec leve putetis hoc, carissimi. Videtis enim
quam multi disputent contra Deum, quam multis displiceant opera eius. Cum enim facere voluerit
contra voluntatem hominum, quia Dominus est, et novit quid faciat, nec tam attendit nostram

123

