silentium, id est Chusi, dicitur filius Iemini, id est dextri: non enim abscondendum erat sanctis quod
pro illis gestum est. Et tamen Nesciat, inquit, sinistra quid faciat dextra 8. Canit ergo anima perfecta
in prophetia, cui secretum illud innotuit, pro verbis Chusi, id est pro cognitione eiusdem secreti;
quod secretum dexter Deus, id est favens atque propitius ei, operatus est: quare hoc silentium
Filius dextri appellatur, quod est Chusi, filii Iemini?

Salus a Deo est.
2. [vv 2.3.] Domine Deus meus, in te speravi; salvum me fac ex omnibus persequentibus me, et
eripe me. Tamquam cui non restat iam perfecto nisi invidus diabolus, superato omni bello atque
adversitate vitiorum, dicit: Salvum me fac ex omnibus persequentibus me, et eripe me: nequando
rapiat ut leo animam meam. Dicit Apostolus: Adversarius vester diabolus tamquam leo rugiens
circuit, quaerens quem devoret 9. Itaque cum diceret per pluralem numerum: Salvum me fac ex
omnibus persequentibus me, singularem postea intulit dicens, nequando rapiat ut leo animam
meam: non enim ait, nequando rapiant, sciens quis restiterit inimicos, et perfectae animae
vehementer adversus. Dum non est qui redimat, neque qui salvum faciat: id est, ne ille rapiat, dum
tu non redimis neque salvum facis; si enim Deus non redimat neque salvum faciat, ille rapit.

Ira vincenda est.
3. [vv 4.5.] Et ut manifestum sit iam perfectam animam hoc dicere, cui solius diaboli
fraudulentissimae insidiae cavendae sunt, vide quid sequatur: Domine Deus meus, si feci istud.
Quid est quod vocat istud? an quia non dicit nomen peccati, universale peccatum intellegendum
est? Qui intellectus si displicet, illud accipiamus dici quod sequitur: tamquam si interrogassemus.
Quid est hoc quod dicis, istud? respondet: Si est iniquitas in manibus meis. Iam ergo manifestum
est de omni peccato dici: Si reddidi retribuentibus mihi mala; quod non potest vere dicere, nisi
perfectus. Ait quippe Dominus: Estote perfecti, sicut Pater vester qui est in coelis, qui solem suum
oriri facit super bonos et malos, et pluit super iustos et iniustos 10; qui ergo non reddit
retribuentibus mala, perfectus est. Cum itaque oret anima perfecta pro verbis Chusi, filii Iemini, id
est pro cognitione illius secreti atque silentii, quod pro salute nostra operatus est propitius nobis et
misericors Dominus, ut toleraret et patientissime sustineret dolos traditoris sui: tamquam huic
perfectae animae dicat, exponens rationem ipsius secreti: Ego pro te impio et peccatore, ut tuae
iniquitates mei sanguinis effusione lavarentur, magno silentio et magna patientia traditorem meum
pertuli, nonne imitaberis me, ut et tu non reddas mala pro malis? animadvertens igitur et
intellegens quid pro illo fecerit Dominus, et eius exemplo ad perfectionem proficiens, dicit: Si
reddidi retribuentibus mihi mala, id est, si non feci quod tu faciendo docuisti, decidam ergo ab
inimicis meis inanis. Et bene non ait: Si reddidi tribuentibus mihi mala, sed, retribuentibus: qui enim
retribuit, iam aliquid acceperat; maioris autem patientiae est, nec ei mala rependere qui acceptis
beneficiis reddit mala pro bonis, quam si nullo ante accepto beneficio nocere voluisset: Si reddidi
ergo, inquit, retribuentibus mihi mala, id est, si te non imitatus sum in illo silentio, hoc est patientia
tua quam pro me operatus es, decidam ab inimicis meis inanis. Inaniter enim se iactat, qui cum et
ipse homo sit, cupit se de homine vindicare: et cum superare hominem palam quaerit, occulte a
diabolo superatur, inanis effectus vana et superba laetitia, quod quasi vinci non potuit. Intellegit
ergo iste ubi maior fiat victoria, et ubi Pater reddat qui videt in occulto 11. Ne reddat itaque
retribuentibus mala, iram potius quam hominem vincit, illis etiam litteris eruditus, in quibus
scriptum est: Melior est qui vincit iram, quam qui capit civitatem 12. Si reddidi retribuentibus mihi
mala, decidam ergo ab inimicis meis inanis. Iurare videtur per exsecrationem, quod est
gravissimum iurisiurandi genus, cum homo dicit: Si illud feci, illud patiar. Sed aliud est iuratio in ore
iurantis, aliud in significatione prophetantis: hic enim dicit quid vere contingat hominibus qui
reddunt retribuentibus mala; non quod sibi, aut alicui, quasi iureiurando imprecetur.

Superbia primum et postremum vitium.
4. [v 6.] Persequatur ergo inimicus animam meam, et comprehendat. Iterum inimicum singulari
numero nominans, illum magis magisque manifestat quem superius velut leonem appellavit. Ipse
enim animam persequitur; et si deceperit, comprehendet. Nam homines usque ad interfectionem
corporis saeviunt, animam vero post istam visibilem mortem in potestate habere non possunt;
diabolus autem quas animas persecutus comprehenderit, possidebit. Et conculcet in terram vitam
meam: id est conculcando, terram faciat vitam meam, cibum scilicet suum; non enim tantum leo,
sed etiam serpens appellatus est, cui dictum est: Terram manducabis 13; et peccatori homini dictum
est: Terra es, et in terram ibis 14. Et gloriam meam in pulverem deducat. Hic est ille pulvis, quem

19

