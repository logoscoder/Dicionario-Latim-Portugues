peius, ipsi errantes et alios in errorem mittentes 25. Et unde sunt verba illa psalmi: Sustine
Dominum, viriliter age, et confortetur cor tuum, et sustine Dominum 26? Parum erat semel: Sustine
Dominum, nisi repeteret: ne forte sustineret biduo, triduo, quatriduo, et maneret pressura et
tribulatio; ideo addidit, viriliter age; addidit, et confortetur cor tuum. Et quia ab initio usque in finem
sic erit, quod habet sententia in capite, hoc habet in fine, et sustine Dominum. Transeunt ista quae
te premunt, et veniet quem sustines, et exterget sudorem: siccabit lacrymam, ultra non flebis.
Modo autem gemamus in tribulationibus, sicut dicit Iob: Nonne tentatio est vita humana super
terram 27?

Fundamentum Christus est.
9. Tamen, fratres, antequam veniat dies dedicationis domus, videamus quia iam dedicatum est
caput nostrum: iam facta est dedicatio domus in capite, tamquam dedicatio fundamenti. Caput
sursum est, fundamentum deorsum: ne forte propterea male dixerimus fundamentum esse
Christum; culmen est potius, ascendit in coelum, sedet ad dexteram Patris. Sed puto nos non
errasse. Apostolus enim dixit: Fundamentum enim aliud nemo potest ponere, praeter id quod
positum est, quod est Iesus Christus: si quis autem superaedificaverit supra fundamentum hoc,
aurum, argentum, lapides pretiosos 28. Qui bene vivunt, qui Deum honorant et laudant, qui
patientes sunt in tribulationibus, qui desiderant patriam, ipsi aedificant aurum, argentum, lapides
pretiosos: qui autem amant adhuc saecularia, et negotiis terrenis implicati sunt, et dediti sunt
vinculis quibusdam et affectibus carnis, domibus suis, coniugibus, possessionibus, et tamen
christiani sunt, ita ut cor eorum non recedat a Christo, et nihil praeponant Christo, quomodo in
aedificando nihil praeponitur fundamento; aedificant quidem ipsi ligna, fenum, stipulam: sed quid
secutus est? Uniuscuiusque opus quale sit ignis probabit: ignis tribulationis et tentationis. Iste ignis
multos martyres hic probavit, omne autem genus humanum probat in fine. Inventi sunt martyres
qui haberent ista saecularia. Quam multi divites et senatores passi sunt! Aedificabant tamen
quidam eorum ligna, fenum, stipulam in affectibus carnalium et saecularium curarum: sed tamen
quia Christum fundamentum habebant super quod aedificabant, arsit fenum, et ipsi remanserunt in
fundamento. Sic dicit Apostolus: Si cuius opus manserit, mercedem accipiet: et nihil perdet; quia
quod amavit, hoc inveniet. Quid ergo illis fecit ignis tribulationis? Probavit eos. Si cuius opus
permanserit, mercedem accipiet: si cuius opus arserit, damnum patietur; ipse autem salvus erit, sic
tamen quasi per ignem 29. Sed aliud est igne non laedi, aliud per ignem salvari. Et unde? Propter
fundamentum. Non recedat ergo de corde fundamentum. Noli super fenum ponere fundamentum,
hoc est, noli anteponere fenum fundamento, ut fenum habeat primum locum in corde tuo, et
secundum Christus: sed si iam non potest nisi esse ibi fenum, vel primum locum ibi habeat
Christus, et fenum secundum.

Quid est pondus.
10. Ergo fundamentum est Christus. Quomodo dixi, dedicatum est caput nostrum, ipsum caput est
fundamentum. Sed fundamentum deorsum solet esse, caput autem sursum. Intellegat Sanctitas
vestra quid dicam, fortassis explicabo in nomine Christi. Pondera gemina sunt. Pondus enim est
impetus quidam cuiusque rei, velut conantis ad locum suum: hoc est pondus. Fers lapidem manu,
pateris pondus; premit manum tuam, quia locum suum quaerit. Et vis videre quid quaerat?
Subtrahe manum, venit ad terram, quiescit in terra: pervenit quo tendebat, invenit locum suum.
Pondus ergo illud motus erat quasi spontaneus, sine anima, sine sensu. Sunt alia quae sursum
versus petunt locum. Namque si aquam mittas super oleum, pondere suo in ima tendit. Locum
enim suum quaerit, ordinari quaerit: quia praeter ordinem est aqua super oleum. Donec ergo veniat
ad ordinem suum, inquietus motus est, donec teneat locum suum. Contra, oleum funde sub aqua,
verbi gratia, quemadmodum si vas olei cadat in aquam, in abyssum, in mare, et frangatur, non se
patitur oleum subter. Quomodo aqua super oleum missa, pondere ad ima locum suum quaerit: sic
oleum subter aquam fusum, pondere ad summa locum suum quaerit. Si ergo ita est, fratres, quo
tendit ignis et aqua? Ignis sursum fertur, locum suum quaerit; et aqua locum suum quaerit pondere
suo. Lapis ima petit, et lignum, et columnae, et terra, unde aedificantur istae domus: de illo ergo
sunt genere rerum, quae pondere suo deorsum feruntur. Manifestum est ergo ideo deorsum
accipere fundamentum, quia pondere suo deorsum versus feruntur; et nisi sit quod sustineat, totum
cadit, quia totum ad terram vergit. Rebus ergo ad ima tendentibus in imo ponitur fundamentum:
Ecclesia vero Dei in imo posita tendit in coelum. Fundamentum ergo nostrum ibi positum est,
Dominus noster Iesus Christus sedens ad dexteram Patris. Si ergo intellexit Sanctitas vestra, quia
iam dedicatum est fundamentum nostrum, audiamus breviter psalmum, et decurramus.

92

