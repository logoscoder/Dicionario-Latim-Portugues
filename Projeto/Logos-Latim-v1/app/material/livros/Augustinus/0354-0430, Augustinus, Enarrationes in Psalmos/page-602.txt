septuaginta annos gerunt infirmissimam et aerumnosissimam senectutem, et saepe ultra octoginta
annos senes mirabiliter vigere probati sunt. Melius est ergo in his numeris spiritale aliquid
perscrutari. Neque enim super filios Adam, per quem unum hominem peccatum intravit in
mundum, et per peccatum mors, et ita in omnes homines mors pertransiit 16, maior ira est Dei, quia
multo brevius vivunt quam vixerunt antiqui; cum et vitae ipsorum irrisa sit longitudo, ubi mille anni
comparati sunt diei hesterno atque praeterito, et horis tribus: et utique tunc multum vivebant,
quando iram Dei provocaverunt usque ad diluvium quo perierunt.

Veteris et Novi Testamenti promissa.
10. Septuaginta porro anni et octoginta, fiunt centum quinquaginta; quem sacratum esse numerum
satis insinuat liber iste Psalmorum. Hanc enim habent in significatione rationem centum
quinquaginta, quam quindecim: qui numerus fit septem et octo coniunctis; quorum primus insinuat
propter sabbati observationem Testamentum Vetus, secundus Testamentum Novum propter
Domini resurrectionem. Hinc sunt in templo quindecim gradus; hinc sunt in Psalmis quindecim
cantica graduum; hinc quindecim cubitis summos montes aqua diluvii superavit 17; et si quibus aliis
locis sacratus commendatur hic numerus. Ergo: Anni nostri, inquit, sicut aranea meditabantur. In
rebus corruptibilibus laboramus, corruptibilia opera texebamus: quae nos, secundum Isaiam
prophetam, minime contegebant 18. Dies annorum nostrorum in ipsis septuaginta anni: si autem in
potentatibus octoginta anni. Aliud est in ipsis, aliud in potentatibus. In ipsis, hoc est in annis vel
diebus ipsis quod datur intellegi in temporalibus rebus: ideo septuaginta; quia temporalia promitti
videntur in Vetere Testamento. Si autem, non in ipsis annis, sed in potentatibus, id est, non in rebus
temporalibus, sed in aeternis, octoginta anni; quod Novum Testamentum in spe est renovationis et
resurrectionis in aeternum: et amplius eorum labor et dolor; id est, quisquis hanc fidem
transgreditur, et amplius aliquid quaerit, labores invenit et dolores. Potest et sic intellegi: Quia licet
in Novo Testamento constituti simus, quod octogenarius significat numerus, amplius habet haec
vita nostra laborem et dolorem, dum in nobismetipsis ingemiscimus, adoptionem exspectantes
redemptionem corporis nostri: spe enim salvi facti sumus; et quod nondum videmus, per patientiam
exspectamus. Et hoc ad misericordiam Dei pertinet: unde sequitur, et dicit: Quoniam supervenit
super nos mansuetudo, et corripiemur 19. Quem enim diligit Dominus, corripit; flagellat autem
omnem filium, quem recipit 20: et dat etiam magnis quibusdam stimulum carnis, a quo
colaphizentur, ne extollantur in magnitudine revelationum suarum, ut virtus in infirmitate
perficiatur 21. Quidam sane codices non habent, corripiemur; sed erudiemur, quod ad eamdem
mansuetudinem revocatur. Non enim potest erudiri quisquam sine labore et dolore; quia virtus in
infirmitate perficitur.

De ira Dei etiam terrena gaudia procedunt.
11. [vv. 11.12]. Quis novit potestatem irae tuae, et prae timore tuo iram tuam dinumerare? Valde
paucorum hominum est, inquit, nosse irae tuae potestatem; quia plerisque ita magis, cum parcis,
irasceris, ut non ad iram, sed potius ad mansuetudinem tuam pertinere intellegatur labor et dolor,
quo corripis erudisque quos diligis, ne poenis excrucientur aeternis: sicut enim legitur in alio
psalmo: Irritavit Dominum peccator; pro magnitudine irae suae non exquiret 22. Quis ergo novit, id
est, quotusquisque reperitur qui noverit potestatem irae tuae, et prae timore tuo iram tuam
dinumerare? Etiam hic subauditur, quis novit. Quam difficile invenitur qui noverit ita prae timore tuo
dinumerare iram tuam, ut etiam hoc addat, et ad eam intellegat pertinere, quod nonnullis, quibus
plus irasceris, parcere videaris, ut prosperetur peccator in via sua, et maiora recipiat in novissimo?
Potestas quippe humanae irae cum corpus occiderit, amplius non habet quid faciat; Deus vero
habet potestatem et hic punire, et post corporis mortem mittere in gehennam 23. Et a paucis
eruditis maior eius ira intellegitur vana et seductoria felicitas impiorum. Hanc ille non noverat, cuius
pene commoti sunt pedes, quia zelavit in peccatoribus, pacem peccatorum intuens: sed didicit
eam, cum intraret in sanctuarium Dei, et intellegeret in novissima 24; quo pauci intrant, ut discant
prae timore Dei dinumerare iram eius, et prosperitatem hominum malorum numero applicare
poenarum.

Dei dextera quomodo intellegenda.
12. Dexteram tuam sic notam fac. Hoc enim magis habent codices graeci; non sicut quidam latini:
Dexteram tuam notam fac mihi. Quid est ergo: Dexteram tuam sic notam fac; nisi Christum tuum,
de quo dictum est: Et brachium Domini cui revelatum est 25, sic notum fac, ut in eo discant fideles
tui ea magis a te poscere et sperare praemia fidei quae non apparent in Vetere Testamento, sed

602

