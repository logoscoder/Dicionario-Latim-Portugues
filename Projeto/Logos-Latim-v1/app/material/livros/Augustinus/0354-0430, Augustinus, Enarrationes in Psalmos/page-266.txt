caritas perduceret ad passionem; quid eis fecerunt tentationes saevientium? Maiorem violentiam
habuerunt oculi flentium suorum, quam persecutiones insectantium. Quam multos enim tenebant
filii ne paterentur! quam multorum genibus provolvebantur uxores, ne viduae relinquerentur! quam
multos parentes filii prohibebant mori, sicut novimus et legimus in passione beatae Perpetuae!
Facta sunt is a. Sed lacrymae quantaelibet et quantolibet impetu fluerent; quando ardorem caritatis
exstinguerent 60? Haec est virtus Sion, cui et alibi dicitur: Fiat pax in virtute tua, et abundantia in
turribus tuis 61. Annuntiate in turribus eius: Ponite corda vestra in virtute eius, et distribuite domos
eius.
14. Quid hic intellegimus: Ponite corda vestra in virtute eius; et distribuite domos eius? Id est,
distinguite domum a domo, nolite confundere. Domus est enim formam pietatis habens, et
pietatem non habens: est autem domus et formam et pietatem habens. Distribuite, nolite
confundere. Tunc autem distribuitis et non confunditis; quando corda vestra in virtute eius ponitis,
id est; cum facti fueritis per caritatem spiritales. Tunc temere non iudicabitis; tunc videbitis nihil
obesse bonis malos, quamdiu sumus in hac area: Distribuite domos eius. Potest et alius esse
intellectus. Domos illas duas, unam ex circumcisione, alteram ex praeputio venientem, Apostolis
dictum est ut distribuerent. Cum enim vocatus esset Saulus, et factus apostolus Paulus, conveniens
in unitatem coapostolorum suorum, sic cum eis habuit placitum, ut illi irent in circumcisionem, iste
in praeputium 62. Ista dispensatione apostolatus sui distribuerunt domos civitatis magni regis, et
concordantes in angulo, Evangelium dispensatione diviserunt, caritate iunxerunt. Et revera hoc
magis intellegendum est. Nam sequitur, et ostendit quod hoc praedicatoribus dictum sit: Et
distribuite domos eius: ut enarretis in progenie altera, id est, ut etiam ad nos post futuros illorum
Evangelii dispensatio perveniret. Non enim illis tantum laboraverunt, cum quibus in hac terra
vixerunt; nec Dominus illis tantum Apostolis, quibus se vivum etiam post resurrectionem dignatus
est ostendere, sed et nobis. Nam illis loquebatur, et nos significabat, cum diceret: Ecce ego
vobiscum sum omnibus diebus, usque ad consummationem saeculi 63. Numquid illi hic futuri erant
usque in consummationem saeculi? Item dicit: Non pro his rogo tantum, sed pro his qui credituri
sunt per verbum illorum in me 64: Ergo attendit nos, quia passus est propter nos. Merito itaque
dicitur: Ut enarretis in progenie altera.

Deus rex protegit nos ne moriamur, regit nos ne cadamus.
15. [v 15.] Quid enarretis? Quoniam hic est Deus noster. Terra videbatur, terrae conditor non
videbatur: caro tenebatur, sed Deus in carne non agnoscebatur. Tenebatur caro ab eis ex quibus
fuerat sumpta ipsa caro, ex semine Abrahae enim virgo Maria: ad carnem remanserunt, divinitatem
non intellexerunt. O Apostoli, o civitas magna! in turribus tu praedica, et dic: Hic est Deus noster.
Sic, sic quomodo contemptus est, quomodo lapis ante pedes iacuit offendentium, ut humilaret
corda confitentium; sic hic est Deus noster. Certe visus est, sicut dictum est: Post haec in terris
visus est, et cum hominibus conversatus est 65. Hic est Deus noster. Et homo est, et quis est qui
cognoscet eum? Quoniam hic est Deus noster. Sed forte ad tempus, quomodo dii falsi. Quia enim
vocari possunt dii, esse autem non possunt, ad tempus vel vocantur. Nam quid eis dicit propheta,
vel quid monet ut eis dicatur? Haec eis dicetis: Quid? Dii qui coelum et terram non fecerunt,
pereant de terra; et de his quae sub coelo sunt 66. Non est iste talis Deus, quoniam Deus noster
super omnes deos. Super quos omnes deos? Quoniam omnes dii gentium daemonia, Dominus
autem coelos fecit 67. Ipse est ergo Deus noster, hic est Deus noster: Quousque? In aeternum et in
saeculum saeculi; ipse reget nos in saecula. Si Deus noster est, et rex noster est; protegit nos, quia
Deus est, ne moriamur; regit nos, quia rex est, ne cadamus. Regendo autem nos non frangit nos;
nam quos non regit, frangit. Reges eos, inquit, in virga ferrea, et tamquam vas figuli conteres
eos 68. Sed sunt quos non regit: ipsis non parcit, tamquam vas figuli conterens eos. Ab illo ergo
optemus regi et liberari: quia hic est Deus noster in aeternum, et in saeculum saeculi; et ipse reget
nos in saecula.

63

IN PSALMUM 48
ENARRATIO
Sermo 1

Pollent et florent non colentes Deum, colentes autem laborant in angustiis.
266

