quando videbimus vindictam de his qui nobis insultant? quando illam viduam iudex taedio victus
exauditurus est 31? Verumtamen iudex noster non taedio, sed amore differt salutem nostram;
ratione, non inopia; non quia non potest et modo subvenire, sed ut numerus omnium nostrum
usque in finem possit impleri. Et tamen nos ex desiderio quid dicimus? Domine, quando respicies?
Restitue animam meam ab astutiis eorum, a leonibus unicam meam: id est Ecclesiam meam a
saevientibus potestatibus.

Iusti et peccatores in Ecclesia.
10. [v 18.] Denique vis nosse quid sit illa unica? Lege sequentia: Confitebor tibi, Domine, in
Ecclesia multa, in populo gravi laudabo te. Plane in Ecclesia multa, confitebor tibi, in populo gravi
laudabo te. Fit enim confessio in omni multitudine, sed non in omnibus Deus laudatur: tota
multitudo audit confessionem nostram, sed non in omni multitudine laus Dei est. In ista enim omni
multitudine, id est in Ecclesia, quae toto orbe terrarum diffusa est, palea est et frumentum: palea
volat, frumentum manet; ideo in populo gravi laudabo te. In gravi populo, quem ventus tentationis
non aufert, in his Deus laudatur. Nam in palea blasphematur semper. Quando palea nostra
attenditur, quid dicitur? Ecce quomodo vivunt Christiani, ecce quid faciunt Christiani; et fit quod
scriptum est: Quoniam nomen meum per vos blasphematur in Gentibus 32. Inique, invide, aream
inspicis, qui totus in palea es, non tibi facile grana occurrunt: quaere et invenies populum gravem,
in quo Dominum laudes. Vis invenire? Esto talis. Nam si non fueris talis, difficile est ut non omnes
tales tibi videantur qualis es: Et comparantes, ait Apostolus, semetipsos sibimetipsis 33, non
intellegunt: In populo gravi laudabo te.
11. [vv 19-21.] Non insultent mihi qui adversantur mihi inique: insultant enim mihi de palea mea.
Qui oderunt me gratis: hoc est, quibus nihil nocui. Et annuentes oculis: hoc est, hypocritae simulati.
Quoniam mihi quidem pacifica loquebantur. Quid est, annuentes oculis? Pronuntiantes vultu quod in
corde non gestant. Et annuentes oculis qui sunt? Quoniam mihi quidem pacifica loquebantur: et
super iram dolose cogitabant. Et dilataverunt in me os suum. Primo annuentes oculis, leones illi
quaerentes rapere et devorare, primo blandientes pacifica loquebantur, et super iram dolose
cogitabant. Quae pacifica loquebantur? Magister, scimus quia nullius personam accipis, et in
veritate viam Dei doces: Licet dare tributum Caesari, an non licet? Mihi quidem pacifica
loquebantur. Quid ergo? Eos tu non agnoscebas, et fallebant te oculis annuentes? Imo agnoscebat;
ideo ait: Quid me tentatis, hypocritae? 34 Postea dilataverunt in me os suum, clamantes: Crucifige,
crucifige! 35 Dixerunt: Euge, euge, viderunt oculi nostri. Hoc iam insultando: Euge, euge, Prophetiza
nobis, Christe 36. Quomodo simulata erat pax ipsorum, quando tentabant de nummo, sic iam
insultatoria laus eorum. Dixerunt: Euge, euge, viderunt oculi nostri: id est, facta tua, mirabilia tua.
Hic est Christus Si ipse est Christus, descendat de cruce, et credimus ei. Alios salvos fecit, seipsum
salvum facere non potest 37. Viderunt oculi nostri. Hoc est totum quod se iactabat, quod se Filium
Dei dicebat 38. Dominus autem patiens haerebat in cruce: non potentiam perdiderat, sed
sapientiam demonstrabat. Quid enim illi erat magnum de cruce descendere, qui potuit postea de
sepulcro resurgere? Sed cessisse videretur insultantibus: et hoc oportebat, ut resurgens suis se
ostenderet, et non illis, in magno sacramento; quia resurrectio ipsius vitam novam significabat, vita
autem nova amicis nota est, non inimicis.
12. [v 22.] Vidisti, Domine, ne sileas. Quid est, ne sileas? Iudica. De iudicio etenim dicitur quodam
loco: Tacui, numquid semper tacebo 39? Et de dilatione iudicii dicitur peccatori: Haec fecisti, et
tacui; suspicatus es iniquitatem, quod ero tibi similis 40. Quomodo tacet qui loquitur per Prophetas,
qui loquitur ore suo in Evangelio, qui loquitur per Evangelistas, qui loquitur per nos quando verum
dicimus? Quid ergo? Silet a iudicio, non a praecepto, non a doctrina. Hoc autem iudicium ipsius
invocat quodam modo Propheta, et praedicit: Vidisti, Domine, ne tacueris: id est, quia non silebis,
quia necesse est ut iudices. Domine, ne discedas a me. Donec veniat iudicium ne discedas a me,
sicut promisisti: Ecce ego vobiscum sum usque in consummationem saeculi 41.

Non poena facit martyres sed causa.
13. [v 23.] Exsurge Domine, et intende iudicio meo. Cui iudicio? Quia tribulatus es, quia laboribus et
doloribus cruciatus es? Nonne ista etiam multi mali patiuntur? Cui iudicio? Ideo iustus, quia ista
pateris? Non: sed quid? Iudicio meo. Quomodo sequitur? Intende iudicio meo, Deus meus et
Dominus meus, in causam meam. Non in poenam meam, sed in causam meam: non in id quod
mecum habet latro commune, sed in illud quod beati qui persecutionem patiuntur propter
iustitiam 42. Haec enim causa discreta est. Nam poena similis est bonis et malis. Itaque martyres

157

