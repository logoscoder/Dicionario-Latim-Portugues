quod promissum est, et creditur quod nondum videtur; cum autem venerit, erit salvatio et
glorificatio: non tamen, dum illa differuntur, deserimur; Deus enim auxilii mei, et spes mea in Deo.

Curas nostras iactemus in Deum.
14. [v 9.] Sperate in eum, omne concilium plebis. Imitamini Idithun; transilite inimicos vestros:
repugnantes vobis, resistentes itineri vestro, odio vos habentes transilite. Sperate in eum, omne
concilium plebis; effundite coram illo corda vestra. Nolite cedere eis qui dicunt vobis: Ubi est Deus
vester? Factae sunt, inquit, mihi lacrymae meae panis die ac nocte, dum dicitur mihi quotidie: Ubi
est Deus tuus? Sed quid ibi dicit? Haec meditatus sum, et effudi super me animam meam 74.
Commemoratus sum quod audio: Ubi est Deus tuus? memoratus sum haec, et effudi super me
animam meam. Quaerens Deum meum, effudi super me animam meam, ut illum attingerem; non in
me remansi. Ergo: Sperate in eum, omne concilium plebis. Effundite coram illo corda vestra:
deprecando, confitendo, sperando. Nolite corda vestra retinere intra corda vestra: Effundite coram
illo corda vestra. Non perit quod effunditis. Ille enim susceptor meus. Si suscipit, quid times
effundere? Iacta in Dominum curam tuam 75, et spera in eum. Effundite coram illo corda vestra:
Deus adiutor noster. Quid timetis inter susurrones, detractores Deo odibiles 76; ubi possunt palam
oppugnantes, ubi non possunt occulte insidiantes; falso laudantes, vere inimicantes? inter eos quid
timetis? Deus adiutor noster. An aemulantur Deum? Numquid fortiores illo sunt? Deus adiutor
noster; securi estote. Si Deus pro nobis, quis contra nos 77? Effundite coram illo corda vestra,
transilientes ad eum, levantes animas vestras: Deus adiutor noster.

Contra nos conspirant homines vani, temporalia quaerentem.
15. [v 10.] Et iam constituti in loco munito, in turri fortitudinis a facie inimici, miseramini eos quos
timebatis: currere enim debetis in siti. Despicite ergo illos iam in illo loco constituti, et dicite:
Verumtamen vani filii hominum, mendaces filii hominum. Filii hominum, usquequo graves corde?
Filii hominum vani, filii hominum mendaces; filii hominum, utquid diligitis vanitatem, et quaeritis
mendacium 78? Cum miseratione ista dicite, atque sapite. Si transilivistis, si diligitis inimicos
vestros, si destruere cupitis ut aedificetis, si eum amatis qui iudicat in gentibus, et replet ruinas 79;
ita his ista dicite, non odio habentes, non malum pro malo reddentes 80. Mendaces filii hominum in
stateris, ut decipiant ipsi de vanitate in unum. Certe multi sunt: ecce est ille unus, unus ille qui
proiectus est de turba convivantium 81. Conspirant, omnes temporalia quaerunt, quique carnales
carnalia, et in futurum sperant quicumque sperant: etsi de opinionum varietate in diversum, de
vanitate tamen in unum sunt. Diversi quidem errores et multiformes, et regnum adversum se
divisum non stabit 82: sed similis omnibus voluntas vana et mendax, pertinens ad unum regem,
cum quo in ignem aeternum praecipitanda est 83: Ipsi de vanitate in unum.

Vana est iniquitas; potens non est nisi iustitia.
16. [v 11.] Et illos videte quia sitit; videte quia currit in siti. Convertit ergo se ad illos, sitiens eos:
Nolite sperare super iniquitatem. Nam spes mea in Deo est. Nolite sperare super iniquitatem. Vos
qui non vultis accedere et transilire, nolite sperare super iniquitatem. Ego enim qui transilivi, spes
mea in Deo: et numquid iniquitas est apud Deum 84? Nolite sperare super iniquitatem. Hoc
faciamus, illud faciamus, illud cogitemus, sic insidias componamus; de vanitate in unum. Tu sitis:
qui contra te ista cogitant, ab eis quos bibis produntur. Nolite sperare super iniquitatem. Vana est
iniquitas, nihil est iniquitas; potens non est nisi iustitia. Occultari potest ad tempus veritas; vinci
non potest. Florere potest ad tempus iniquitas, permanere non potest. Nolite sperare super
iniquitatem: et in rapinam ne concupiscatis. Non es dives, et rapere vis? Quid invenis? quid perdis?
O lucra damnosa! Invenis pecuniam; perdis iustitiam. In rapinam ne concupiscatis. Pauper sum, non
habeo. Ideo rapere vis? Quid rapias, vides: a quo rapiaris, non vides? Nescis circuire inimicum
tamquam leonem rugientem, et quaerentem quid rapiat 85? Praeda illa quam vis rapere, in
muscipula est: tenes, et teneris. In rapinam ergo ne concupiscas, o pauper! sed concupisce in
Deum qui praestat nobis omnia abundanter ad fruenlum 86. Pascet te qui fecit te. Qui pascit
latronem, non pascet innocentem? Pascet te qui solem suum oriri facit super bonos et malos, et
pluit super iustos et iniustos 87. Si pascit damnandos, non pascet liberandos? Ergo in rapinam noli
concupiscere. Dictum est hoc pauperi, fortassis aliquid de necessitate rapturo. Dives procedat: Non
habeo ego, inquit, necessitatem rapiendi: nihil mihi deest; abundant omnia. Et tu audi: Divitiae si
fluant, ne apponatis cor. Ille non habet; iste habet: ille non quaerat rapere quod non habet; iste non
apponat cor in eo quod habet. Divitiae si fluant, id est, si exundent, tamquam de fonte currant. Ne
apponatis cor: noli de te praesumere, noli ibi te figere: certe vel hoc time, Divitiae si fluant. Non

377

