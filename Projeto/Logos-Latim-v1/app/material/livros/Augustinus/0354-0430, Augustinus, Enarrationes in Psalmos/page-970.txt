Christus, mirantibus unde idiotae homines linguis omnibus loquerentur. Per Petrum igitur apostolum
annuntiato eis Christo, quem in cruce contempserant, quem tamquam mortalem hominem
irriserant; cui propterea insultabant, quia de cruce non descendebat, cum utique maius multo fuerit
quod fecit, de sepulcro resurgere, quam de cruce descendere: annuntiato ergo sibi Christo dixerunt:
Quid faciemus? 41 Illi qui saevierunt in Dominum, quem videbant, iam consilium petunt salutis; et
dictum est eis: Agite poenitentiam, et baptizetur unusquisque vestrum in nomine Domini nostri Iesu
Christi; et dimittentur vobis peccata vestra 42. Ecce viderunt posteriora eius, cuius faciem videre
non potuerunt. Manus enim eius erat super oculos eorum; non semper, sed donec transiret.
Posteaquam transiit, abstulit manum ab oculis eorum: ablata manu ab oculis suis, dicunt discipulis:
Quid faciemus? Primo saevi, postea pii; primo irati, postea timidi; primo duri, postea flexi; primo
caeci, postea illuminati.

Conclusit Dominus omnia sub peccato ut omnium miseretur.
9. Puto quod agnoscamus et in hoc psalmo voces huiusmodi etiam Gentium recordantium
infidelitatem suam. Conclusit enim Deus omnes in infidelitate, ut omnium misereatur 43. Tu finxisti
me, et posuisti super me manum tuam. Mirificata est scientia tua ex me: invaluit; non potero ad
illam. Veluti posuisti super me manum tuam: mirus mihi factus es; non te comprehendo cum quo
eram. Quam facilis mihi erat vultus patris, quando dixi: Da mihi substantiam meam, quae me
contingit 44. Ecce profecto in regionem longinquam et fame contrito, multum mihi est, et labor est
ante me; non possum percipere quod dimisi. Mirificata est enim, inquit, scientia tua ex me. Ex
peccato meo factum est ut mirificata mihi esset, et incomprehensibilis mihi existeret. Nam erat mihi
facilitas contemplandi te, quando non superbia reliqueram te. Mirificata est scientia tua ex me:
invaluit; non potero ad illam: sed subaudis, ex me. Non potero ad illum ex me. Cum ergo potero,
non potero nisi ex te.

Quo ibit servus fugitivus a facie Dei?
10. [v 7.] Ecce invenis in longinquo fugitivum non latere oculos eius a quo fugit. Et quo iturus est
iam, cuius limes est investigatus? Videte quid dicit: Quo ibo a Spiritu tuo? Spiritus enim Domini
replevit orbem terrarum 45: quis potest fugere in mundo ab illo Spiritu, quo plenus est mundus? Quo
ibo a Spiritu tuo? et quo a facie tua fugiam? Locum quaerit quo fugiat ab ira Dei. Quis est locus
recepturus fugitivum Dei? Homines qui suscipiunt fugitivos, quaerunt ab eis, a quo fugerint; et
quem servum invenerint alicuius domini minus potentis, tamquam sine ullo timore suscipiunt,
dicentes in corde suo: Non habet iste talem dominum a quo possit investigari. Cum autem audierint
dominum potentem, aut non suscipiunt, aut cum magno timore suscipiunt: quia et homo potens
falli potest. Ubi non est Deus? quis fallit Deum? quem non videt Deus? a quo fugitivum suum non
repetit Deus? Quo ergo ibit fugitivus iste a facie Dei? Vertit se hac atque illac, quasi quaerens locum
fugae suae.
11. [v 8.] Si ascendero, inquit, in coelum, tu ibi es; si descendero in infernum, ades. Tandem
cognovisti, male fugitive, nullo pacto te posse fieri longe ab eo, a quo longinquare voluisti. Ecce ille
ubique est: tu, quo iturus es? Invenit consilium, et hoc ab illo qui eum iam revocare dignatur
inspiratum. Si ascendero in coelum, tu ibi es; si descendero in infernum, ades. Si me extulero, te
invenio repressorem; si me abscondero, te invenio inquisitorem; et non inquisitorem tantum, sed et
investigatorem. Si enim superbiero de iustitia mea, tu ibi es, cuius est vera iustitia. Si peccando
venero in profundum malorum, et confiteri contempsero 46, dicens: Quis me videt? 47 inferno enim
quis confitebitur tibi? 48 etiam illic ades, ut vindices. Quo ergo iturus sum, ut a facie tua fugiam, id
est, iratum te non sentiam?

Suspendamus nos pennis geminae dilectionis.
12. [v 9.] Hoc consilium invenit: Sic fugiam, inquit, a facie tua, sic fugiam a Spiritu tuo; ab ultore
Spiritu, a vindice facie, sic fugiam. Quomodo? Si recipiam pennas meas in directum, et habitabo in
extrema maris: sic possum fugere a facie tua. Si in extrema maris vult fugere a facie Dei, ibi non
erit ille a quo fugit, de quo dixit: Si descendero in infernum, ades? Mirum si in extremis maris non
est, qui nec apud inferos deest. Sed novi, inquit, quomodo fugiam ab ira tua. Recipiendae sunt
pennae meae non in pravum, sed in directum, ut nec in superbam erigar praesumptionem, nec in
perditam mergar desperationem. Quas pennas vult assumere, nisi duas alas, duo praecepta
caritatis? In quibus duobus praeceptis tota Lex pendet et Prophetae 49. Has, inquit, alas, has pennas
si recipiam sic, et habitabo in extrema maris, possum fugere a facie tua ad faciem tuam, a facie

970

