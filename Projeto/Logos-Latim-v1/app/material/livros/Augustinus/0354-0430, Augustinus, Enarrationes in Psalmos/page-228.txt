homo hominem. Sic discitur sapientia, sic discitur fides, cum abyssus abyssum invocat. Abyssum
invocant sancti praedicatores verbi Dei. Numquid et ipsi non abyssus? Ut noveris, quia abyssus et
ipsi, Apostolus ait: Minimum est ut a vobis diiudicer, aut ab humano die. Quanta autem abyssus sit,
audite amplius: Neque enim ego meipsum diiudico 30. Tantamne profunditatem creditis esse in
homine, quae lateat ipsum hominem in quo est? Quanta profunditas infirmitatis latebat in Petro,
quando quid in se ageretur intus nesciebat, et se moriturum cum Domino vel pro Domino temere
promittebat 31! quanta abyssus erat! Quae tamen abyssus nuda erat oculis Dei. Nam hoc illi
Christus praenuntiabat, quod in se ipse ignorabat. Ergo omnis homo licet sanctus, licet iustus, licet
in multis proficiens, abyssus est, et abyssum invocat, quando homini aliquid fidei, aliquid veritatis
propter vitam aeternam praedicat. Sed tunc est utilis abyssus abysso invocatae, quando fit in voce
cataractarum tuarum. Abyssus abyssum invocat, homo hominem lucratur: non tamen in voce sua,
sed in voce cataractarum tuarum.

Vehementer commendatur humilitas ne condemnemur ad ignem.
14. Alium accipite intellectum: Abyssus abyssum invocat, in voce cataractarum tuarum. Ego qui
contremisco, cum ad me perturbata est anima mea, a iudiciis tuis timui vehementer: iudicia enim
tua abyssus multa 32, et, abyssus abyssum invocat 33. Nam sub hac carne mortali, laboriosa,
peccatrice, molestiis et scandalis plena, concupiscentiis obnoxia, damnatio quaedam est de iudicio
tuo: quia tu dixisti peccatori: Morte morieris, et, In sudore vultus tui edes panem tuum 34. Haec
abyssus prima iudicii tui. Sed si male hic vixerint homines, abyssus abyssum invocat: quia de poena
in poenam transeunt, et de tenebris ad tenebras, et de profunditate ad profunditatem, et de
supplicio ad supplicium, et de ardore cupiditatis in flammas gehennarum. Ergo hoc timuit fortassis
homo iste, cum ait: Ad meipsum anima mea turbata est: propterea memoratus sum tui, Domine, de
terra Iordanis et Hermoniim. Humilis esse debeo. Exhorrui enim iudicia tua, vehementer timui
iudicia tua: ideo ad me anima mea turbata est. Et quae iudicia tua timui? Parvane iudicia sunt tua
ista? Magna sunt, dura sunt, molesta sunt: sed utinam sola essent! Abyssus abyssum invocat, in
voce cataractarum tuarum. Quia tu minaris, tu dicis et post illos labores restare alteram
damnationem: In voce cataractarum tuarum, abyssus abyssum invocat. Quo ergo abibo a facie tua,
et a spiritu tuo quo fugiam 35; si abyssus abyssum invocat, si post istos labores timentur graviores?
15. Omnes suspensiones tuae et fluctus tui super me ingressi sunt. Fluctus in his quae sentio,
suspensurae in his quae minaris. Omnis perpessio mea, fluctus est tuus: omnis comminatio tua,
suspensura tua est. In fluctibus invocat abyssus ista, in suspensuris invocat alteram abyssum. In eo
quod laboro, omnes fluctus tui: in eo quod minaris gravius, omnes suspensiones tuae super me
ingressae sunt. Qui enim minatur, non premit, sed suspendit. Sed quia liberas, hoc dixi animae
meae: Spera in Deum, quoniam adhuc confitebor illi; Dicit ipsam confessionem: repetit spei
confirmationem: salutare vultus mei, Deus meus. Quia magis crebra sunt mala, dulcior erit
misericordia tua.

Nemo in hoc mundo tribulatione carere potest.
16. [v 9.] Ideo sequitur: In die mandavit Dominus misericordiam suam, et nocte declarabit. Nulli
vacat audire in tribulatione. Attendite cum vobis bene est; audite cum vobis bene est: discite, cum
tranquilli estis, sapientiae disciplinam, et verbum Dei ut cibum colligite. Quando enim quisque in
tribulatione est, prodesse illi debet quod securus audivit. Et enim in rebus prosperis mandat tibi
Deus misericordiam suam, si ei fideliter servieris; quia liberat te de tribulatione; sed non tibi
declarat ipsam misericordiam, quam tibi per diem mandavit, nisi per noctem. Cum venerit ipsa
tribulatio, tunc adiutorio te non deserit: ostendit tibi verum fuisse quod tibi per diem mandavit.
Etenim scriptum est quodam loco: Speciosa misericordia Domini in tempore tribulationis, sicut
nubes pluviae in tempore siccitatis 36. In die mandavit Dominus misericordiam suam, et nocte
declarabit. Non tibi ostendit quia subvenit tibi, nisi venerit tibi tribulatio, unde eruaris ab illo qui tibi
per diem promisit. Ideo admonemur imitari formicam 37. Sicut enim prosperitas saeculi significatur
die, adversitas saeculi significatur nocte: ita alio modo prosperitas saeculi significatur aestate,
adversitas saeculi significatur hieme. Et quid facit formica? Per aestatem colligit, quod ei per
hiemem prosit. Ergo cum est aestas, cum bene est vobis, cum tranquilli estis, audite verbum
Domini. Unde enim fieri potest ut in hac tempestate saeculi huius sine tribulatione totum hoc mare
transeatis? unde fieri potest? cui hoc hominum contigit? Si contigit alicui, plus metuenda est ipsa
tranquillitas. In die mandavit Dominus misericordiam suam, et nocte declarabit.

Orandum est, non desperandum nec conturbandum.
228

