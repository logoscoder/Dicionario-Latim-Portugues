habent Christum? Ergo diabolum et angelos eius rectores mundi appellavit, id est, rectores
dilectorum mundi, rectores peccatorum, quod est, tenebrarum harum: ipsos habemus inimicos, a
quibus debemus deprecari Dominum ut eruamur.

Audi mundum et mundum uno loco in Scriptura sancta.
15. Audi mundum et mundum aperte uno loco in Scriptura sancta, in Evangelio: mundum quem
fecit Deus; mundum quem regit diabolus, id est, dilectores mundi. Homines enim ipsos fecit Deus;
dilectores mundi non eos fecit. Mundum enim diligere peccatum est; peccatum autem non fecit
Deus. Audi ergo, ut dicere coeperam, mundum et mundum. In hoc mundo erat 54, dictum est. De
quo dictum est: In hoc mundo erat, nisi de Sapientia Dei, quod est Christus Iesus; de qua dictum est
quod paulo ante commemoravi: Pertendit a fine usque ad finem fortiter, et disponit omnia
suaviter 55? Attingit enim ubique propter suam munditiam, et nihil inquinatum in illam incurrit 56.
Ergo: In hoc mundo erat, et mundus per ipsum factus est, et mundus eum non cognovit. Audisti
duos mundos: Mundus per eum factus est, et mundus eum non cognovit 57. Non mundus qui factus
est per Iesum, ab illis principibus et potestatibus tenebrarum regitur; sed mundus qui non cognovit
Iesum, id est, dilectores mundi, peccatores, iniqui, superbi et infideles 58. Unde mundus peccatores?
Quia diligunt mundum, et diligendo inhabitant mundum; quomodo domus dicitur et fabrica, et
inhabitantes. Bona domus, plerumque bona fabrica; et bona domus, quia boni conversantur in ea.
Et: Cave domum istam, quia mala est, duobus modis dicitur. Mala est domus haec, cave; forte
propter ruinam, ne aliquid cadat et te premat: dicitur et sic alio modo: Cave domum istam malam,
ne incurras in laqueum venantium, ne pauper opprimaris a divite, ne fraudem aliquam patiaris.
Quomodo ergo domus et domus, sic mundus et mundus. Quare autem et iusti, cum sint et ipsi in
mundo, non dicuntur mundus? Quia dicit Apostolus: In carne autem ambulantes, non secundum
carnem militamus; conversatio enim nostra in coelis est 59. Habitat hic iustus carne, sed corde cum
Deo est. Et ipse appellatur mundus, si sine causa audit: Sursum cor: si autem est causa quare
audit, sursum habitet. Mortui enim estis, dicit, et vita vestra abscondita est cum Christo in Deo 60.
Quorum autem vita hic est, id est, quorum desiderium et amor hic haeret, hic conteritur, hic
implicatur, bene dicuntur habitatores mundi: et bene dicuntur mundus, illi qui habitant mundum;
sicut bene dicuntur domus, illi qui habitant domum. Mundus ergo et mundus: Mundus per eum
factus est, et mundus eum non cognovit 61. Ecce mundus factus per Dominum, ecce mundus qui
non cognovit Dominum. Lauda tu fabricam, et ama fabricatorem; et noli amare habitare in fabrica,
sed habita in fabricatore.
16. Erue me a persequentibus me; quoniam corroborati sunt super me. Quis dixit, corroborati sunt
super me? Corpus Christi clamat, Ecclesiae vox est, membra Christi clamant: Multum crevit
numerus peccatorum. Quoniam abundavit iniquitas, refrigescet caritas multorum 62. Erue me a
persequentibus me; quoniam corroborati sunt super me.

Mundus iste spelunca et carcer est.
17. [v 8.] Educ de carcere animam meam, ut confiteatur nomini tuo. Carcer iste a prioribus varie
intellectus est. Et forte ipse est carcer qui scribitur in titulo, spelunca. Titulus enim psalmi huius ita
se habet: Intellectus ipsi David, cum esset in spelunca, oratio. Quae spelunca, ipse et carcer. Duo
quaedam intellegenda proposuimus; sed unum cum intellexerimus, utrumque erit. Merita carcerem
faciunt. Nam in uno quodam habitaculo, alteri domus est, alteri carcer est. Illi qui custodiunt
homines inclusos; etsi in domo sua custodiant, illi qui arctius custodiuntur, in carcere sunt: numquid
et illi in carcere esse dicendi sunt? Unum habitaculum est et illi et illi; alteri facit domum libertas,
alteri carcerem servitus. Quibusdam ergo visum est quod spelunca et carcer mundus iste sit; et hoc
orat Ecclesia, ut de carcere educatur, id est, de hoc mundo, de sub sole, ubi omnia vanitas. Dicitur
enim: Omnia vanitas, et praesumptio spiritus in omni opere hominis, quo ipse laborat sub sole 63.
Ergo extra istum mundum in nescio qua requie pollicetur nobis Deus quod futuri simus; forte ideo
de loco isto clamamus: Educ de carcere animam meam. Anima nostra per fidem et spem in Christo
est, sicut paulo ante dixi: Vita vestra abscondita est cum Christo in Deo 64. Corpus autem nostrum
in isto carcere, in isto mundo. Si diceret: Educ de carcere corpus meum; securi acciperemus
carcerem mundum. Fortasse tamen propter aliqua quae nos tenent desideria terrena, contra quae
luctamur et dimicamus, quia: Video aliam legem in membris meis, repugnantem legi mentis
meae 65; recte dicimus: Educ animam meam de hoc mundo, id est, de laboribus et pressuris huius
saeculi. Non enim caro quam tu fecisti, sed corruptela carnis, et pressurae, et tentationes carcer
mihi sunt.

999

