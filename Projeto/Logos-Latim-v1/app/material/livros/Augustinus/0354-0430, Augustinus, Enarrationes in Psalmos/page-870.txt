et fidem tuam praepone omnibus temporalibus; et erit sinistra sub capite tuo, et recte dextera eius
complectetur te.

Bonum facientes non deficiamus; tempore enim suo metemus.
10. Audi hoc ipsum exponi in Proverbiis, quid est sinistra ipsa, quid est dextera: cum de Sapientia
diceret: Longitudo, inquit, dierum et anni vitae in dextera eius; in sinistra autem eius divitiae et
gloria 38. Longitudo illa dierum, aeternitas est. Hoc enim proprio modo dicit Scriptura longum, quod
aeternum est: nam quidquid finem habet, breve est. Alio loco: Longitudine, inquit, dierum replebo
eum 39. Et numquid aliter pro magno diceretur: Honora patrem tuum et matrem tuam, ut longaevus
sis super terram 40? Super quam enim terram, nisi de qua dicit: Spes mea es tu, portio mea in terra
viventium 41? Ibi esse longaevum quid est, nisi ibi vivere in aeternum? Nam hic esse longaevum
quid est, nisi ad senectutem pervenire? Etsi longa videtur aetas, cum pervenerit, brevis convincitur;
quia finitur. Et multi maledicentes parentibus, senescunt in hac terra; multi autem obsequentes
parentibus, cito eunt ad Dominum. Numquid ergo impletur, ut longaevus sit secundum hanc vitam?
Sed longaevum pro aeternitate illa positum est 42. Longaevitas est in dextera eius; at vero divitiae
et gloria, id est sufficientia vitae huius, ea quae bona existimantur ab hominibus, sinistra est.
Nescio quis venit, et vult tibi percutere dexteram, id est, tollere tibi fidem tuam: tu accepisti alapam
in dexteram, praebe sinistram 43, id est, ut illud tollat quod temporale est, et non ea quae aeterna
habes. Audite Paulum apostolum hoc facientem. Homines persequebantur in eo quod christianus
erat; percutitur illi dextera, ille sinistram opponebat: Civis Romanus sum 44, ait. Dexteram
contemnebant illi, et de sinistra terrebat ille: quia illi dexteram eius timere non poterant; nondum
enim Christo crediderant. Quid ergo, si dextera amplectitur, sinistra sub capite est; quid est:
Nesciat sinistra tua quid faciat dextera tua 45? Id est, quando facis bonum opus, propter vitam
aeternam fac. Nam si opus bonum in terra propterea feceris, ut terrena tibi abundent; scit sinistra
tua quid faciat dextera tua, miscuisti dexteram sinistrae. Noli facere nisi propter vitam aeternam.
Ideo fac, et securus facies: hoc enim mandavit Deus. Si propter solas res humanas et solam vitam
istam facis quod facis, sinistra sola operatur; si autem propter vitam aeternam operaris, dextera
sola operatur: si autem habes intentionem ad vitam aeternam, sed subrepit tibi cupiditas vitae
temporalis, ut attendas etiam istam quando facis opus bonum, ut hic tibi aliquid retribuatur, miscet
se sinistra operibus dexterae: hoc vetat Deus.

A Deo in via protegimur et ad beatum finem perducimur.
11. Veniamus nunc ad illud quod ait Psalmus: Dominus tegumentum tuum super manum dexterae
tuae. Manum potestatem dicit. Unde probamus? Quia et manus Dei, potestas Dei dicta est. Nam
diabolus, qui tentavit Iob, hoc ait Deo: Mitte manum tuam, et tange omnia quae habet; et vide, si in
faciem benedicet tibi 46. Quid est: Mitte manum tuam, nisi, da potestatem? Evidentius audi, frater,
ne forte carnali sensu adhuc cogites quia membris distinctus est Deus; audi evidenter quomodo
dicatur manus potestas. Ait quodam loco Scriptura: Mors et vita in manibus linguae 47. Novimus
linguas frustra quaedam carnis; in ore moventur, et percutiendo palatum et dentes, distinguunt
sonos quibus loquimur: ostendantur mihi manus linguae. Lingua ergo non habet manus, et habet
manus. Quae sunt manus linguae? Potestas linguae. Quid est: Mors et vita in manibus linguae? Ex
ore tuo iustificaberis, et ex ore tuo condemnaberis 48. Ergo si manus potestas, quid est manus
dexterae? Nihil arbitror intellegi congruentius, nisi ut intellegamus manum dexterae, potestatem
quam tibi dedit Deus, ut si velis, donante Deo, ad dexteram sis. Erunt enim impii omnes ad
sinistram; erunt autem omnes filii boni ad dexteram, quibus dicetur: Venite, benedicti Patris mei,
percipite regnum quod vobis paratum est ab origine mundi 49. Ut autem sis ad dexteram, id est, ut
possis Dei filius fieri, potestatem accepisti. Quam potestatem? De qua dicit Ioannes: Dedit eis
potestatem filios Dei fieri. Unde accepisti hanc potestatem? Credentibus, inquit, in nomine eius 50.
Si ergo credis, ipsa tibi potestas data est, ut sis inter filios Dei. Esse autem inter filios Dei, hoc est
ad dexteram pertinere. Ergo fides tua, manus dexterae tuae; id est, potestas quae tibi data est, ut
sis inter filios Dei, manus est dexterae tuae. Sed quid valet ipsa potestas quam accepit homo, nisi
Dominus protegat? Ecce credidit, iam ambulat in fide: infirmus est, inter tentationes agitatur, inter
molestias, inter carnales corruptiones, inter suggestiones cupiditatis, inter versutias et laqueos
inimici. Quid valet ergo, quia habet potestatem, et credidit in Christum, ut sit inter filios Dei? Vae
homini illi, nisi et ipsius fidem Dominus protegat: id est, ut non te permittat tentari supra quam
potes ferre; sicut dicit Apostolus: Fidelis Deus, qui non vos permittet tentari supra quam potestis
ferre 51. Ille ergo qui non sinit tentari supra quam possumus ferre, quamvis iam fideles simus,
quamvis iam manus dexterae nostrae sit in nobis, protegit nos Deus super manum dexterae
nostrae. Non nobis sufficit habere manum dexterae, nisi ille et ipsam manum dexterae protegat.

870

