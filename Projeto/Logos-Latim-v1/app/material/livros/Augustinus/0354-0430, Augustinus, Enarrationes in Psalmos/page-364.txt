erant, et rursus vivificarentur et redirent ut boni essent? Istam quidem stragem fecit David ille
manu fortis Christus noster, cuius figuram gerebat ille homo; fecit ista, dedit hanc stragem gladio
suo et igne suo: nam utrumque attulit in hunc mundum. Et: Ignem veni mittere in mundum 17,
habes in Evangelio et: Gladium veni mittere in terram 18, habes in Evangelio. Attulit ignem unde
succenderetur Mesopotamia Syriae, et Syria Sobal; attulit gladium unde percuteretur Edom. Iam
ergo ista strages facta est propter eos qui immutantur in tituli inscriptionem ipsi David. Audiamus
ergo eorum vocem: salubriter percussi sunt, erecti loquantur. Dicant ergo mutati in melius, mutati
in tituli inscriptionem, immutati in doctrinam ipsi David; dicant: Deus repulisti nos, et destruxisti
nos: iratus es, et misertus es nostri. Destruxisti nos, ut aedificares nos; destruxisti nos male
aedificatos, destruxisti vanam vetustatem, ut sit aedificatio in novum hominem, aedificatio
mansura in aeternum. Merito iratus es, et misertus es nostri. Non miserereris, nisi irascereris.
Destruxisti nos in ira tua; sed ira tua in vetustatem nostram fuit, ut destrueretur vetustas. Sed
misertus es nostri propter novitatem, propter eos qui immutantur in tituli inscriptionem: quia et si
exterior homo noster corrumpitur, sed interior renovatur de die in diem 19.

De conversione peccatoris.
4. [v 4.] Commovisti terram, et conturbasti eam. Quomodo conturbata est terra? Conscientia
peccatorum. Quo imus? quo fugimus, quando ille gladius vibratus est: Agite poenitentiam;
appropinquavit enim regnum coelorum 20? Commovisti terram, et conturbasti eam. Sana
contritiones eius, quoniam mota est. Non digna est sanari, si mota non est: sed loqueris, praedicas,
minaris de Deo, venturum iudicium non taces, praeceptum Dei mones, ab his rebus non quiescis; et
qui audit, si non timet, si non movetur, non est dignus sanari. Audit alius; movetur, stimulatur,
pectus tundit, lacrymas fundit: Sana contritiones eius, quoniam mota est.
5. [v 5.] Post haec, percusso terreno, succensa vetustate, mutato homine in melius, facta luce eis
qui tenebrae fuerunt, sequitur quod alibi scriptum est: Fili, accedens ad servitutem Dei, sta in
iustitia et timore, et praepara animam tuam ad tentationem 21. Prior labor ut displiceas tibi, ut
peccata expugnes, ut muteris in melius: secundus labor, pro eo quod mutatus es, ferre tribulationes
et tentationes huius saeculi, et inter illas perseverare usque in finem. De his ergo cum loqueretur,
has significans, quid subiungit? Ostendisti plebi tuae dura: iam plebi tuae, factae tributariae post
victoriam David. Ostendisti plebi tuae dura. In quibus? In persecutionibus quas pertulit Ecclesia
Christi, quando tantus martyrum sanguis effusus est. Ostendisti plebi tuae dura: potasti nos vino
stimulationis. Quid est, stimulationis? Non peremptionis. Non enim erat peremptio perdens, sed
medicina urens. Potasti nos vino stimulationis.

Temporales tribulationes iustis prosunt.
6. [v 6.] Quare hoc? Dedisti metuentibus te significationem, ut fugiant a facie arcus. Per
tribulationes, inquit, temporales, significasti tuis fugere ab ira ignis sempiterni. Dicit enim apostolus
Petrus: Tempus est ut iudicium incipiat a domo Dei. Et exhortans martyres ad tolerantiam, cum
saeviret mundus, cum strages a persecutoribus fierent, cum longe lateque sanguis fidelium
funderetur, cum in catenis, in carceribus, in tormentis, multa dura Christiani paterentur; ne in his
ergo duris deficerent, eos alloquitur Petrus: Tempus est ut iudicium incipiat a domo Dei; et si
initium a nobis, qualis finis erit eis qui non credunt Dei Evangelio? et si iustus vix salvus erit,
peccator et impius ubi parebunt 22? Quid ergo futurum est in iudicio? Arcus est extentus; adhuc in
comminatione est, nondum in praesentatione. Et videte quid sit in arcu. Nonne sagitta in priora
mittenda est? Nervus tamen retro tenditur in contrarium qua illa mittenda est; et quanto plus ierit
eius extensio retrorsum, tanto maiore impetu illa currit in priora. Quid est quod dixi? Quanto magis
differtur iudicium, tanto maiore impetu venturum est. Ergo et de temporalibus tribulationibus
gratias Deo agamus, quia dedit plebi suae significationem, ut fugiant a facie arcus: ut exercitati
fideles eius in tribulationibus temporalibus, digni sint evadere damnationem ignis aeterni, quae
inventura est omnes qui ista non credunt. Dedisti metuentibus te significationem, ut fugiant a facie
arcus.

Non exaudiris ad voluntatem, sed ad utilitatem.
7. [v 7.] Ut eruantur dilecti tui. Salvum me fac dextera tua, et exaudi me. Dextera tua, Domine,
salvum me fac: ita salvum me fac, ut ad dexteram stem. Salvum me fac dextera tua: non salutem
temporalem peto; de hac fiat voluntas tua. Ad tempus quid nobis prosit, penitus ignoramus; quid
enim oremus sicut oportet, nescimus 23: sed salvum me fac dextera tua, ut etsi in tempore isto

364

