Perire ab aliquo fuga, duobus modis accipitur.
11. Periit fuga a me. Tamquam circumclusum se dicit: Periit fuga a me. Insultent persecutores,
oppressus est, captus est, circumclusus est, victus est; periit fuga ab illo. Ab illo periit fuga, qui non
fugit. Qui autem non fugit, patitur quidquid potest pro Christo; id est, non fugit animo. Nam corpore
fugere licet, concessum est, permissum est, Domino dicente: Si vos persecuti fuerint in una
civitate, fugite in aliam 40. Qui ergo non fugit animo, periit ab illo fuga. Sed interest quare non
fugiat; quia circumclusus est, quia captus est, an quia fortis est: et a capto enim periit fuga, et a
forti periit fuga. Quae ergo fuga cavenda est? quae fuga a nobis pereat? De qua Dominus dicit in
Evangelio, quia pastor bonus animam suam ponit pro ovibus suis: mercenarius autem et qui non
est pastor, cum viderit lupum venientem, fugit 41. Cum viderit praedonem, quare fugit? Quia non
est ei cura de ovibus 42. Talis fuga ab isto perierat; sive ab ipsius capitis persona accipiamus hanc
vocem illius Christi Domini, qui pro omnibus mortuus est; sive a membris eius martyribus nostris,
quia et ipsi pro fratribus passi sunt. Audi Ioannem dicentem: Sicut enim ille animam suam pro nobis
posuit, sic et nos debemus animas pro fratribus ponere 43. Sed cum illi ponunt, Christus ponit; quia
cum illi patiuntur persecutionem, ipse clamat: Quid me persequeris? 44 Periit fuga a me; et non est
qui exquirat animam meam. Ergo non est qui exquirat animam ipsius? Videt homines velle saevire
in necem suam, velle effundere sanguinem ipsius; quomodo non est qui requirat animam eius? Et
hoc duobus modis accipitur. Quomodo perire fugam accipitur duobus modis, quia et a capto et a
forti perit fuga; sic duobus modis quaeritur anima hominis, aut a persecutoribus, aut a dilectoribus.
Ita ergo: Non est qui requirat animam meam: de illis dixit: Certe persequuntur animam meam, et
non quaerunt animam meam. Si autem requirunt animam meam, invenient inhaerentem tibi: et si
norunt eam quaerere, norunt et imitari. Nam ut noveritis quaeri animam hominis et a
persecutoribus, inde alibi dicitur: Confundantur, et revereantur qui quaerunt animam meam 45.
12. [v 6.] Clamavi ad te, Domine; dixi: Tu es spes mea. Quando tolerabam, quando tribulabar, dixi:
Tu es spes mea. Spes mea hic; ideo tolero. Portio autem mea, non hic, sed in terra viventium. Dat
Deus portionem in terra viventium; sed non aliquid a se, extra se. Quid dabit amanti se, nisi se?
13. [v 7.] Intende ad orationem meam; quia humiliatus sum nimis. Humiliatus a persecutoribus,
humiliatus in confessione. Humiliat se invisibiliter, humiliatus ab hostibus visibiliter. Erigitur ergo ab
illo visibiliter et invisibiliter. Invisibiliter erecti sunt iam martyres: visibiliter erigentur, cum
corruptibile hoc induerit incorruptionem in resurrectione mortuorum 46, cum et hoc ipsum in quod
solum persecutores saevire potuerunt, instaurabitur. Nolite timere eos qui corpus occidunt, animam
autem non possunt occidere 47. Et quid perit? quid occidunt? Vel hoc eis permittitur, ut quod
occiderint pereat? Non periet. Audi ipsius Domini promissionem: Amen dico vobis, capillus capitis
vestri non periet 48. Quid ergo de caeteris membris sollicitus es, ubi damnum capilli non erit?

De hostibus nostris spiritalibus.
14. Erue me a persequentibus me. A quibus putatis quod oret ut eruatur? Ab hominibus qui
persequebantur? Ita vero ipsi homines sunt hostes nostri? Habemus alios hostes invisibiles, qui
aliter persequuntur. Homo persequitur, ut occidat corpus; persequitur alius, ut illaqueet animam. Et
ideo per vasa sua, quia de illo dictum est: Operatur in filiis diffidentiae 49: per vasa sua, id est,
homines in quibus operatur, agit persecutionem corporis, ut intus fiat ruina cordis. Nam si cadente
corpore stat anima, muscipula comminuta est, et nos liberati sumus 50. Ergo sunt et alii hostes
nostri, a quibus deprecari debemus Deum ut eruat nos, ne seducant nos, vel fractos molestiis
saecularibus, vel inductos illecebris. Qui sunt isti hostes? Videamus si ab aliquo servo Dominico
aperte describuntur, ab aliquo milite perfecto qui cum illis congressus est. Audi Apostolum
dicentem: Non est vobis colluctatio adversus carnem et sanguinem 51. Nolite quasi odia vestra
convertere in homines, et eos vobis hostes existimare, et eorum inimicitiis vos conteri putare: isti
homines quos timetis, caro et sanguis sunt; Non est vobis colluctatio adversus carnem et
sanguinem. Sic voluit dicere, contemnens hominum mortalitatem. Et adversus quos? Adversus
principes, inquit, et potestates, et rectores huius mundi, tenebrarum harum 52. Expaveras, cum
audires, rectores mundi. Si rectores mundi istius, numquid praeter mundum iturus es, ubi illos non
patiaris? praeter mundum iturus es, ubi ab eis eruaris? Sic ergo accipe mundi et tenebrarum harum
rectores, non rectores coeli et terrae; nam ipsa fabrica Dei est. Coelum et terra mundus dicitur, et
homines mali mundus. Quare et isti mundus? Quia diligunt mundum: et ideo tenebrae, quia impii.
Ideoque iam ex ipso numero credentibus multis, quid dicit Apostolus? Fuistis aliquando tenebrae;
nunc autem lux in Domino 53. Antequam essetis ergo lux, cum tenebrae essetis, attendite quem
rectorem habuistis. Quem rectorem habent iniqui, nisi diabolum, quomodo pii et fideles rectorem

998

