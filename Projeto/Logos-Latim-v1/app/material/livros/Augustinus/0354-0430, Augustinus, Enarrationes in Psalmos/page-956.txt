respiramus iam in auras illius libertatis; non enim fruimur puritate veritatis, et illa sapientia quae in
seipsa manens innovat omnia 7. Delectationibus temporalium rerum tentamur, et colluctamur
quotidie cum suggestionibus illicitarum voluptatum: vix respiramus vel in oratione; captivos nos
esse intellegimus. Sed qui nos captivos duxerunt? qui homines? quae gens? qui rex? Si redimimur,
captivi eramus. Quis nos redemit? Christus. A quo nos redemit? A diabolo. Diabolus ergo et angeli
eius captivos nos duxerunt; nec ducerent nisi consentientes. Nos ducti sumus captivi. Captivatores
nostri dixi qui sint. Ipsi sunt etiam latrones vulnerantes illum viatorem qui descendit ab Ierusalem in
Iericho; quem sauciatum semivivum reliquerunt 8. Hunc ille custos noster, id est Samaritanus
(Samaritanus enim Custos interpretatur), cui obiectum est a Iudaeis et dictum: Nonne verum
dicimus quia Samaritanus es, et daemonium habes? 9 et ille obiectorum duorum unum respuit, et
unum tenuit: Ego, inquit, daemonium non habeo; non autem dixit: Ego non sum Samaritanus: si
enim ille Samaritanus non custodierit, utique perimus: Samaritanus ergo transiens vidit saucium et
vulneratum derelictum a latronibus, et sicut nostis, collegit. Sicut aliquando latronum nomine
ponuntur, qui nobis plagas peccatorum inflixerunt, iam per consensionem nostrae captivitatis; sic et
captivatores nostri ipsi dicuntur.

Diabolus et angeli eius nos captivos duxerunt.
8. Isti ergo qui captivos duxerunt nos, diabolus et angeli eius, quando nobis dixerunt, et quando
nos interrogaverunt verba canticorum? Quid ergo intellegimus? Quia cum tales nos interrogant, in
quibus diabolus operatur, intellegendus est ipse nos interrogare, qui in eis operatur. Apostolus dicit:
Et vos cum essetis mortui in delictis et peccatis vestris, cum viveretis in illis secundum saeculum
mundi huius, secundum principem potestatis aeris huius, spiritus qui nunc operatur in filiis
diffidentiae, in quibus et nos, inquit, aliquando conversati sumus 10. Ostendit se redemptum de
Babylonia coepisse iam exire. Sed tamen adhuc quid dicit? Quia cum hostibus nostris confligimus.
Et ne irascamur hominibus qui nobis ingerunt persecutiones, tulit intentionem nostram Apostolus
ab odio hominum, et direxit in luctam quorumdam spirituum, quos non videmus, et cum ipsis
confligimus. Ait enim: Non est vobis colluctatio adversus carnem et sanguinem 11; id est, adversus
homines quos videtis, a quibus mala videmini pati, qui vobis important persecutiones: nam pro ipsis
orare praecepti sumus. Non est vobis, inquit, colluctatio adversus carnem et sanguinem, id est,
adversus homines; sed adversus principes, et potestates, et rectores mundi tenebrarum harum.
Quid dixit, mundi? Dilectorum mundi. Hos appellavit et tenebras, id est iniquos, sceleratos,
infideles, peccatores; quibus iam credentibus gratulatur hoc modo, ut dicat: Fuistis enim aliquando
tenebrae, nunc autem lux in Domino 12. Ergo constituit nos luctam habere cum illis principibus; ipsi
nos duxerunt captivos.

Multa bona Christus nobis attulit.
9. Quomodo autem diabolus intravit in cor Iudae, ut traderet Dominum 13, non autem intraret, nisi
ille locum daret; sic multi mali homines de media Babylonia per desideria carnalia et illicita locum
dando diabolo et angelis eius in cordibus suis, ut in illis et de illis operetur, aliquando interrogant
nos, et dicunt nobis: Exponite nobis rationem. Pagani plerique dicunt ista nobis: Exponite rationem,
quare venit Christus, et quid profuit Christus generi humano? Nonne ex quo venit Christus peiora
sunt in rebus humanis, quam fuerunt antea, et feliciores tunc erant res humanae quam modo?
Dicant nobis Christiani quid boni attulit Christus? unde feliciores putent res humanas, quia venit
Christus? Vides enim, si theatra et amphitheatra et circi starent incolumes, si nihil caderet de
Babylonia, si ubertas esset circumfluentium voluptatum hominibus cantaturis et saltaturis ad turpia
cantica, si libido scortantium et meretricantium haberet quietem et securitatem, si non timeret
famem in domo sua qui clamat ut pantomimi vestiantur; si haec omnia sine labe, sine perturbatione
aliqua fluerent, et esset securitas magna nugarum, felicia essent tempora, et magnam felicitatem
rebus humanis Christus attulisset. Quia vero caeduntur iniquitates, ut exstirpata cupiditate
plantetur caritas Ierusalem; quia miscentur amaritudines vitae temporali, ut aeterna desideretur;
quia erudiuntur in flagellis homines, paternam accipientes disciplinam, ne iudiciariam inveniant
sententiam; nihil boni attulit Christus, et labores attulit Christus. Et incipis dicere homini quanta
bona fecerit Christus, et non capit. Proponis enim illi eos qui faciunt quod modo audistis in
Evangelio, vendunt omnia sua et dant pauperibus, ut habeant thesaurum in coelis et sequantur
Dominum 14: dicis illi: Ecce quod attulit Christus. Quam multi faciunt ista, ut distribuant res suas
egenis, et fiant pauperes, non necessitate, sed voluntate, sequentes Deum, sperantes regnum
coelorum! Irrident isti quasi stultos: Et talia, inquiunt, bona attulit Christus, ut perdat homo res
suas, et cum dat egenis, remaneat egenus? Quid ergo facies? Bona Christi non capis: alius enim te
implevit, qui adversarius est Christo, cui dedisti locum in corde tuo. Priora tempora respicis, et
quasi laetiora tibi videntur fuisse tempora pristina, quae sic erant tamquam olivae pendentes in

956

