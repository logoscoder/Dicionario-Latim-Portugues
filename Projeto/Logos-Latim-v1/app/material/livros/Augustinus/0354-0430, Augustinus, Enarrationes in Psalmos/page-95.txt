Sperantibus et diligentibus Deum, etsi opprimantur, multum dulcedinis
promittitur.
1. [v 1.] In finem, psalmus ipsi David ecstasis. In finem psalmus ipsi David, mediatori manu forti in
persecutionibus. Nam et ecstasis, quae addita est titulo, excessum mentis significat, quae fit vel
pavore, vel aliqua revelatione. Sed in hoc psalmo pavor maxime apparet perturbati populi Dei
persecutione omnium gentium, et defectu per orbem fidei. Sed prior loquitur ipse mediator: deinde
redemptus sanguine ipsius populus gratias agit: ad extremum perturbatus diu loquitur, quod ad
ecstasim pertinet: Prophetae vero ipsius persona bis interponitur, prope finem, et in fine.
2. [v 2.] In te, Domine, speravi, non confundar in aeternum: in te Domine speravi, nunquam
confundar, dum tamquam homini simili caeteris insultabitur. In iustitia tua erue me, et exime me:
et in tua iustitia erue me de fovea mortis, et exime me de numero eorum.
3. [v 3.] Inclina ad me aurem tuam: humilem me exaudi, proximus mihi. Accelera ut eximas me: ne
differas in finem saeculi, sicut omnium credentium mihi, segregationem meam a peccatoribus. Esto
mihi in Deum protectorem: protector Deus mihi esto. Et in domum refugii, ut salvum me facias: et
tamquam domus, quo refugiens salvus fiam.
4. [v 4.] Quia fortitudo mea et refugium meum es tu: quia fortitudo mea ad tolerandos persecutores
meos, et refugium meum ad relinquendos tu mihi es. Et propter nomen tuum dux mihi eris, et
enutries me: et ut per me innotescas omnibus gentibus, per omnia sequar voluntatem tuam, et
paulatim mihi aggregatis sanctis adimplebis corpus meum, et perfectam staturam meam.
5. [v 5.] Educes me de muscipula ista, quam occultaverunt mihi: edoces me de insidiis istis, quas
occultaverunt mihi. Quoniam tu es protector meus.
6. [v 6.] In manus tuas commendo spiritum meum: potestati tuae commendo spiritum meum, cito
recepturus. Redemisti me, Domine Deus veritatis. Dicat et populus redemptus passione Domini sui,
et laetus clarificatione capitis sui: Redemisti me, Domine Deus veritatis.
7. [v 7.] Odisti observantes vanitatem supervacue: odisti observantes falsam beatitudinem saeculi.
Ego autem in Domino speravi.
8. [v 8.] Exsultabo, et iucundabor in tua misericordia: quae me non fallit. Quia respexisti
humilitatem meam: qua me vanitati in spe subiecisti. Salvam fecisti de necessitatibus animam
meam: salvam fecisti de necessitatibus timoris animam meam, ut tibi caritate libera serviat.
9. [v 9.] Nec conclusisti me in manus inimici: nec conclusisti me, ut non haberem aditum respirandi
in libertatem, et darer in sempiternam potestatem diaboli, cupiditate huius vitae illaqueantis, et
morte terrentis. Statuisti in loco spatioso pedes meos: resurrectione cognita Domini mei et mea
promissa mihi, spatiatur permanens in latitudinem libertatis ab angustiis timoris educta caritas
mea.
10. [v 10.] Miserere mei, Domine, quoniam tribulor. Sed quae est ista insperata persequentium
crudelitas, magnum mihi pavorem incutiens? Miserere mei, Domine. Non enim de morte iam
terreor, sed de cruciatibus atque tormentis. Conturbatus est in ira oculus meas: habebam oculum in
te, quo non me desereres; iratus es, et conturbasti eum. Anima mea et venter meus: in eadem ira
conturbata est anima mea, et memoria qua tenebam quid pro me pertulerit, et quid mihi promiserit
Deus meus.
11. [v 11.] Quoniam defecit in dolore vita mea: quoniam vita mea est confiteri te, sed defecit in
dolore, cum dixisset inimicus: Torqueantur donec negent. Et anni mei in gemitibus: tempora quae
ago in hoc saeculo, non mihi morte auferuntur, sed manent, atque in gemitibus sunt. Infirmatus est
in egestate vigor meus: egeo sanitate huius corporis, nec parcitur cruciatibus; egeo resolutione
corporis, et parcitur morti: et in hac egestate infirmata est fiducia mea. Et ossa mea conturbata
sunt: et firmitas mea conturbata est.
12. [v 12.] Super omnes inimicos meos factus sum opprobrium. Inimici mei sunt omnes iniqui; et
tamen pro sceleribus suis usque ad confessionem torquentur: superavi ergo opprobrium eorum,

95

