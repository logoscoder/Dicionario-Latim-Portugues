capere. Retine carnem Christi, in quam levabaris aegrotus, et a vulneribus latronum semivivus
relictus, ut ad stabulum perducereris 17, et ibi sanareris. Ergo curramus ad domum Domini, et
perveniamus ad civitatem ubi stent pedes nostri; civitatem quae aedificatur ut civitas, cuius
participatio eius in idipsum. Quid enim debes tenere? Quod pro te factus est Christus, quia ipse est
Christus; et ipse Christus recte intellegitur: Ego sum qui sum, quo modo est in forma Dei. Ubi non
rapinam arbitratus est esse aequalis Deo 18, ibi est idipsum. Ut autem efficiaris tu particeps in
idipsum, factus est ipse prior particeps tui; et Verbum caro factum est, ut caro participet Verbum.
Quia vero quod Verbum caro factum est et habitavit in nobis 19, ex semine venit Abraham;
promissum est autem Abrahae et Isaac et Iacob, quod in semine eorum benedicerentur omnes
gentes 20; et inde videmus Ecclesiam toto orbe diffusam: loquitur ad infirmos Deus. Firmitatem
cordis quaesivit, cum diceret: Ego sum qui sum: firmitatem cordis quaesivit, et aciem
contemplationis erectam, cum dixit: Qui est, misit me ad vos. Sed nondum habes forte
contemplationem: noli deficere, noli desperare. Qui est, voluit esse homo, ut tu es; et ideo secutus
ait Moysi quasi expavescenti nomen. Quod nomen? Quod est: Est. Et dixit, inquit: Dominus ad
Moysen: Ego sum Deus Abraham, et Deus Isaac, et Deus Iacob: hoc mihi nomen est in aeternum 21.
Noli de te desperare, quia dixi: Ego sum qui sum, et: Qui est, misit me ad vos: quia tu modo
fluctuas, et mutabilitate rerum et varietate mortalitatis humanae percipere non potes quod est
idipsum. Ego descendo, quia tu venire non potes. Ego sum Deus Abraham, et Deus Isaac, et Deus
Iacob. In semine Abraham spera aliquid, ut confirmari possis ad videndum qui venit ad te in semine
Abrahae.

Omnia ibi stant, ubi nihili transit.
6. Ergo hoc est idipsum de quo dictum est: Mutabis ea, et mutabuntur; tu autem idem ipse es, et
anni tui non deficient 22. Ecce idipsum, cuius anni non deficient. Fratres, nonne anni nostri quotidie
deficiunt, nec stant omnino? Nam et qui venerunt, iam non sunt; et qui futuri sunt, nondum sunt:
iam illi defecerunt, et illi defecturi venturi sunt. In hoc ergo ipso uno die, fratres, ecce modo quod
loquimur in momento est. Praeteritae horae transierunt, futurae nondum venerunt; et cum
venerint, et ipsae transibunt et deficient. Qui sunt anni qui non deficiunt, nisi qui stant? Si ergo ibi
anni stant, et ipsi anni qui stant unus annus est, et ipse unus annus qui stat unus dies est; quia ipse
unus dies nec ortum habet nec occasum, nec inchoatur ab hesterno, nec excluditur a crastino, sed
stat semper ille dies: et quod vis vocas illum diem; si vis, anni sunt; si vis, dies est; quodcumque
cogitaveris, stat tamen: ipsius stabilitatis participat illa civitas cuius participatio est in idipsum:
merito ergo, quia illius stabilitatis fit particeps, dicit iste qui illuc currit: Stantes erant pedes nostri
in atriis Ierusalem. Omnia enim ibi stant, ubi nihil transit. Vis et tu ibi stare et non transire? Illuc
curre. Idipsum nemo habet ex se. Intendite, fratres. Quod corpus habet, non est idipsum; quia non
in se stat. Mutatur per aetates, mutatur per mutationes locorum ac temporum, mutatur per morbos
et defectus carnales: non ergo in se stat. Corpora coelestia non in se stant: habent quasdam
mutationes suas, etsi occultas; certe de locis in loca mutantur, ascendunt ab oriente in occidentem,
et rursus circumeunt ad orientem: non ergo stant, non sunt idipsum. Anima humana nec ipsa stat.
Quantis enim mutationibus et cogitationibus variatur! quantis voluptatibus immutatur! quantis
cupiditatibus diverberatur atque discinditur! Mens ipsa hominis, quae dicitur rationalis, mutabilis
est, non est idipsum. Modo vult, modo non vult; modo scit, modo nescit; modo meminit, modo
obliviscitur: ergo idipsum nemo habet ex se. Qui voluit ex se habere idipsum, ut quasi ipse sibi
esset idipsum, lapsus est: cecidit angelus, et factus est diabolus. Propinavit homini superbiam,
deiecit secum invidentia eum qui stabat 23. Isti sibi voluerunt idipsum esse; sibi principari, sibi
dominari voluerunt: noluerunt habere verum Dominum, qui vere est idipsum, cui dictum est:
Mutabis ea, et mutabuntur; tu autem idem ipse es 24. Iam ergo post tantum languorem, post tantos
morbos, difficultates, labores, redeat anima humiliata ad idipsum: et sit in illa civitate cuius
participatio eius in idipsum.

Tribus alio nomine dici possunt curiae.
7. [v. 4.] Illuc enim ascenderunt tribus. Quaerebamus enim quo ascendat qui cecidit; quia diximus,
ascendentis hominis vox est, ascendentis Ecclesiae. Putamusne quo ascendit? quo it? quo erigitur?
Illuc ascenderunt, inquit, tribus. Quo ascenderunt tribus? In civitatem cuius participatio eius in
idipsum. Ergo illuc ascenditur, in Ierusalem. Homo autem qui descendebat de Ierusalem in Iericho,
incidit in latrones 25. Non descenderet, et non incideret in latrones. Quia vero descendendo incidit in
latrones, ascendendo veniat ad Angelos. Ascendat ergo, quia ascenderunt tribus. Sed quae sunt
tribus? Multi noverunt, multi non noverunt. Sed et nos qui novimus, descendamus ad illos qui non
noverunt tribus, ut nobiscum ascendant quo ascenderunt tribus. Tribus alio nomine dici possunt
curiae, sed non proprie. Itaque tribus uno nomine alio proprie dici non possunt; sed vicino dicuntur

875

