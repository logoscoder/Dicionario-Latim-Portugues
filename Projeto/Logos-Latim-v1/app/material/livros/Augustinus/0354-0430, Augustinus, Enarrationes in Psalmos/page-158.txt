non facit poena, sed causa. Nam si poena martyres faceret, omnia metalla martyribus plena essent,
omnes catenae martyres traherent, omnes qui gladio feriuntur coronarentur. Ergo discernatur
causa. Nemo dicat: Quia patior iustus sum. Quia ipse qui primo passus est, pro iustitia passus est:
ideo magnam exceptionem addidit: Beati qui persecutionem patiuntur propter iustitiam. Nam multi
habentes bonam causam faciunt persecutionem; et habentes malam causam patiuntur
persecutionem. Si enim persecutio non posset fieri bene, non diceretur in psalmo: Detrahentem
proximo suo occulte, hunc persequebar 43. Deinde, fratres, pater bonus et iustus nonne persequitur
filium luxuriosum? Persequitur vitia eius, non ipsum; non quod genuit, sed quod ille addidit. Medicus
nempe qui ad salutem adhibetur, nonne ferro plerumque armatur? Sed contra vulnus, non contra
hominem. Secat, ut sanet: et tamen cum secat aegrotum, dolet ille, clamat, resistit, et si forte febre
mentem perdiderit, etiam medicum caedit; nec tamen ille desistit a salute aegrotantis, quod novit
facit, illum maledicentem, conviciantem non curat. Nonne excitantur cuncti lethargici, ne sommo
gravi premantur in mortem? Et hoc patiuntur a filiis suis quos carissimos genuerunt; et non est
carus filius, nisi fuerit dormienti patri molestus. Lethargici excitantur, phrenetici ligantur: sed tamen
utrique amantur. Nemo ergo dicat: Persecutionem patior: non ventilet poenam, sed probet causam;
ne si causam non probaverit, numeretur cum iniquis. Ideo quam vigilanter, quam optime hic
commendavit: Domine, intende iudicio meo, non poenis meis: Deus meus et Dominus meus, in
causam meam.
14. [vv 24-26.] Iudica me, Domine, secundum iustitiam meam. Hoc est, in causam meam. Non
secundum poenam meam, sed secundum iustitiam meam, Domine Deus meus; id est, secundum
hoc me iudica.

Vult te mundus absorbere, tu absorbe mundum.
15. Et non insultent in me: inimici mei. Non dicant in corde suo: Euge, euge, animae nostrae; id est:
Fecimus quod potuimus, occidimus, abstulimus. Non dicant: Ostende quia nihil fecerunt. Non
dicant: Absorbuimus eum. Unde illi martyres dicunt: Nisi quia Dominus erat in nobis, fortasse vivos
absorbuissent nos 44. Quid est, absorbuissent nos? In corpus suum traiecissent nos. Hoc enim
absorbes, quod in corpus tuum traicis. Vult te mundus absorbere: tu absorbe mundum, traice illum
in corpus tuum, macta et manduca. Quod Petro dictum est: Macta et manduca 45: occide in eis quod
sunt, fac eos quod tu es. Illi autem contra si tibi persuaserint impietatem, absorberis ab eis. Non
quando persequuntur te, ab his absorberis; sed quando tibi persuadent quod sunt. Nec dicant:
absorbuimus eum. Tu absorbe corpus Paganorum. Quare corpus Paganorum? Vult te absorbere, fac
illi quod vult tibi facere. Ideo fortasse vitulus ille comminutus in aquam missus, et potum datus est,
ut absorberetur ab Israel corpus impiorum 46. Erubescant et revereantur simul, qui gratulantur
malis meis: induantur confusione et verecundia: ut nos illos absorbeamus erubescentes et
confusos. Qui maligna loquuntur adversum me: illi erubescant, illi confundantur.

Quidquid egeris, bene age, et laudasti Deum.
16. [vv 27.28.] Quid tu iam caput cum membris? Exsultent et laetentur qui volunt iustitiam meam:
qui haeserint corpori meo. Et dicant semper: Magnificetur Dominus, qui volunt pacem servi eius. Et
lingua mea meditabitur iustitiam tuam, tota die laudem tuam. Et cuius lingua durat meditari tota
die laudem Dei? Ecce modo paulo longior sermo factus est, fatigamini. Tota die Deum laudare quis
durat? Suggero remedium, unde tota die laudes Deum, si vis. Quidquid egeris, bene age, et laudasti
Deum. Quando cantas hymnum, laudas Deum: lingua tua quid agit, nisi laudet et conscientia tua?
Cessasti ab hymno cantando, discedis ut reficiaris? Noli inebriari, et laudasti Deum. Discedis ut
dormias? Noli surgere ad malefaciendum, et laudasti Deum. Negotium agis? noli fraudem facere, et
laudasti Deum. Agrum colis? Noli litem movere, et laudasti Deum. In innocentia operum tuorum
praepara te ad laudandum Deum tota die.

48

IN PSALMUM 35
ENARRATIO
Sermo ad plebem

Qui odit iniquitatem iungit se sermoni Dei.
158

