24. [v 10.] Cadent in retia eius peccatores. Quid est ergo, fratres: Cadent in retia eius peccatores?
Sed non omnes peccatores: quidam peccatores, qui usque eo sunt peccatores, ut sic ament vitam
istam, ut praeponant illam vitae aeternae, cadent in muscipulam eius. Sed quid dicis? Putas, isti
tales cadunt in retia eius? Sed quid de discipulis tuis, o Christe? Ecce cum ferveret persecutio,
quando dimiserunt te omnes solum, et ierunt unusquisque in sua 71 (praedixisti hoc, quia
praevidisti: non enim quia tu praenuntiasti, tu fecisti, aut tu in quoquam te negasti): sed ecce illi qui
tibi cohaerebant, in tua tentatione et persecutione, qua te inimici requirebant crucifigendum,
defecerunt. Et unus ille audax qui tibi promiserat quia tecum esset usque ad mortem, audivit
quidem a medico quid in se ageretur aegrotus. Febriens enim sanum se dixerat; cordis venam ille
tangebat. Ventum est ad tentationem, ventum est ad probationem, ventum est ad accusationem;
et iam ipse interrogatus, non ab aliqua magna potestate, sed ab infimo mancipio, et hoc femina, ab
ancilla interrogatus succubuit. Negavit ter. Semel negato, cum memoraretur, negavit iterum: bis
negato, cum memoraretur, negavit tertio. Hoc praedixerat Dominus; non praeceperat, non
coegerat. Aut si propterea putatur Petrus recte fecisse, quia hoc praedixerat Dominus; recte fecit et
Iudas qui tradidit eum, quia et hoc praedixerat Dominus. Absit, fratres mei; haec vox illorum
electorum est, qui etiam peccata sua defendunt potius quam fatentur. Petrum ipsum potius
attendamus. Si nihil peccavit, quare flevit? Non interrogemus de Petro, nisi lacrymas Petri: fideliores
testes de illo non invenimus. Flevit amare 72, inquit. Nondum idoneus erat passioni: Sequeris me
postea 73, illi dictum erat. Adhuc futurus erat firmus, confirmatus Domini resurrectione.

Christi discipuli ante et post Pascha
25. Ergo nondum erat tempus, ut dispergerentur illa ossa iuxta infernum. Nam videte quam multi
defecerunt, usque ad ipsos primos haerentes ori eius; etiam ipsi defecerunt. Quare hoc? Singularis
ego sum, donec transeam. Hoc enim sequitur in Psalmo. Supra dixerat: Custodi me, Domine, a
muscipula quam statuerunt mihi, et ab scandalis qui operantur iniquitatem. A muscipula, et ab
scandalis 74; et a terrentibus, et a lapsis. Sed quia in eius passione etiam illi primi, qui futuri erant
duces Ecclesiae et columnae terrae, defecerunt; nondum factum erat quod ait in alio psalmo. Ego
confirmavi columnas eius 75. Quid ait: Singularis ego sum, donec transeam? Haec vox ex persona
capitis: Singularis ego sum, donec transeam. Quid est, singularis? In passione tu solus pateris, tu
solus occideris ab inimicis. Singularis ego sum, donec transeam. Quid est, donec transeam?
Evangelista dicit: Cum autem venisset hora ut Iesus transiret de hoc mundo ad Patrem 76. Quid est
ergo, donec transeam, nisi, de hoc mundo ad Patrem? Tunc enim confirmavi columnas eius, id est
columnas terrae, quando in mea resurrectione plane didicerunt mortem non esse timendam: Donec
ergo transeam, singularis sum: cum transiero, multiplicabor; multi me imitabuntur, multi patientur
pro nomine meo. Unus ego sum donec transeam; multi in me unus erunt dum transiero. Singularis
ego sum, donec transeam. Audite etiam mysterium verbi eius. Secundum graecam locutionem,
Pascha videtur passionem significare;
enim pati dicitur: secundum hebraeam autem
linguam, sicut interpretati sunt qui noverunt, Pascha Transitus interpretatur. Nam et si interrogetis
bene Graecos, negant graecum esse Pascha. Sonat ibi quidem
, id est pati, sed non solet
sic deflecti: passio enim
graece dicitur, non pascha. Ergo Pascha, sicut dicunt qui noverunt,
et qui nobis quod legeremus interpretati sunt, transitus interpretatur. Ideo ventura passione
Domini, tamquam ipso verbo loqueretur Evangelista: Cum venisset, inquit, hora ut transiret Iesus
de hoc mundo ad Patrem. Pascha hic ergo sonuit in hoc versu: Singularis ego sum, donec
transeam. Post Pascha iam non ero singularis, post transitum non ero singularis. Multi imitabuntur,
multi consequentur: et si postea sequentur, quid erit? Singularis ego sum, donec transeam. Quid
est quod Dominus ait in hoc psalmo: Singularis ego sum donec transeam? quid est quod
exposuimus? Si intelleximus, attende ipsius verba in Evangelio: Amen, amen dico vobis, inquit, nisi
granum frumenti cadens in terram mortuum fuerit, ipsum solum manet; si autem mortuum fuerit,
multum fructum affert 77. Hoc ibi ait, ubi etiam dixit: Cum exaltatus fuero a terra, omnia traham ad
meipsum. Nisi granum frumenti, inquit, cadens in terram mortuum fuerit, ipsum solum manet; si
autem mortuum fuerit, multum fructum affert 78. Ergo illi grano multa seges debebatur: sed
exspecta, mortificetur adhuc; quia granum nisi in terram ceciderit et mortificatum fuerit, solum
remanet.

Primus inter martyres, Christus.
26. Ergo solus erat, antequam esset mortificatus. Propterea et Petrus nondum habebat tales vires:
accepturus erat vires sequendi, non habebat praecedendi 79. Propter Christum enim, id est, propter
confessionem nominis Christi, quo christiani sumus, nemo mortuus est ante Christum: ne forte
occurrat vobis. Multi enim mortui sunt et martyres sunt, multi Prophetae talia passi sunt; non

993

