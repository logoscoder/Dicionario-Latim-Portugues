nescirent, et dormitare amarent 182. Ubi utique demonstravit, quia si vigilarent et pro domino suo
latrarent, laudabiles canes essent: sicut laudantur isti de quibus dicitur: Lingua canum tuorum.
Quos tamen Propheta ex inimicis futuros esse praedixit, per illam scilicet conversionem de qua
superius loquebatur. Unde et ille psalmus: Convertentur, inquit, ad vesperam, et famem patientur
ut canes. Deinde veluti quaerentibus unde hoc illis tantum bonum, ut canes eius fierent, cuius
fuerant inimici; responsum est, ab ipso. Sic enim legitur: Lingua canum tuorum ex inimicis ab ipso.
Ipsius utique dilectione, ipsius misericordia, ipsius gratia. Nam quando id possent a seipsis? Etenim
cum inimici essemus, reconciliati sumus Deo per mortem Filii eius 183: ad hoc et Domini fuit exitus
mortis.

Dei gratia in V.T. latens, in Novo revelatur.
33. [v 25.] Visi sunt gressus tui, Deus. Gressus quibus venisti per mundum, tamquam in illo curru
peragraturus orbem terrarum; quos et nubes in Evangelio sanctos et fideles suos significat, ubi ait:
Amodo videbitis Filium hominis venientem in nubibus 184. Excepto illo adventu in quo erit iudex
vivorum atque mortuorum 185; Amodo, inquit, videbitis Filium hominis venientem in nubibus. Hi
gressus tui visi sunt, id est, manifestati sunt, revelata gratia Testamenti Novi: unde dictum est:
Quam speciosi pedes eorum qui annuntiant pacem, qui annuntiant bona! 186 Haec enim gratia et isti
gressus latebant in Vetere Testamento: cum autem venit plenitudo temporis, et placuit Deo
revelare Filium suum, ut annuntiaretur in gentibus 187, visi sunt gressus tui, Deus; gressus Dei mei,
regis qui est in sancto. In quo sancto, nisi in templo suo? Templum enim Dei sanctum est, inquit,
quod estis vos 188.
34. [v 26.] Ut autem gressus isti viderentur: Praevenerunt principes coniuncti psallentibus, in
medio adolescentularum tympanistriarum. Principes sunt Apostoli: ipsi enim praevenerunt, ut
populi sequerentur. Praevenerunt, annuntiantes Novum Testamentum; coniuncti psallentibus, de
quorum bonis operibus etiam visibilibus, tamquam organis laudis, glorificaretur Deus. Iidem autem
principes in medio adolescentularum tympanistriarum, in ministerio scilicet honorabili: nam ita sunt
in medio ministri praepositi Ecclesiarum novarum; hoc enim est, adolescentularum: carne edomita
Deum laudantium; hoc enim est, tympanistriarum, eo quod tympana fiant corio siccato et extento.
35. [v 27.] Ideo ne quisquam carnaliter ista acciperet, et ex his verbis quosdam luxuriae choros in
animum induceret, sequitur et dicit: In Ecclesiis benedicite Dominum: tamquam diceret: Utquid,
cum auditis adolescentulas tympanistrias, lasciva delectamenta cogitatis? In Ecclesiis benedicite
Dominum. Ecclesiae quippe vobis hac mystica significatione monstrantur: Ecclesiae sunt
adolescentulae, nova gratia decoratae; Ecclesiae sunt tympanistriae, castigata carne spiritaliter
sonorae. In Ecclesiis ergo benedicite Dominum Deum de fontibus Israel. Inde quippe prius elegit
quos fontes faceret. Nam inde sunt electi Apostoli; et hi primitus audierunt: Qui biberit ex aqua
quam ego dabo, non sitiet unquam; sed fiet in eo fons aquae salientis in vitam aeternam 189.

Martyres in Ecclesia summum locum obtinent.
36. [v 28.] Ibi Beniamin adolescentior in ecstasi. Ibi Paulus novissimus Apostolorum, qui dicit: Nam
et ego Israelita sum ex semine Abraham, de tribu Beniamin 190. Sed plane in ecstasi;
expavescentibus omnibus tam magnum in eius vocatione miraculum. Ecstasis namque est mentis
excessus: quod aliquando pavore contingit; nonnunquam vero per aliquam revelationem
alienatione mentis a sensibus corporis, ut spiritui quod demonstrandum est demonstretur. Unde
intellegi etiam sic potest quod hic positum est, in ecstasi; quia cum ei persecutori dictum esset de
coelo: Saule, Saule, quid me persequeris, adempto lumine oculorum carnalium, respondebat
Domino quem spiritu videbat; qui autem cum illo erant, vocem respondentis audiebant, neminem
tamen videntes cui loqueretur 191. Potest hic ecstasis etiam illa eius intellegi, de qua ipse loquens
ait, scire se hominem raptum usque in tertium coelum; sive autem in corpore, sive extra corpus,
nescire; sed raptum in paradisum audisse ineffabilia verba, quae non liceret homini loqui 192.
Principes Iuda, duces eorum; principes Zabulon, principes Nephthalim. Cum Apostolos significet
principes, ubi est et Beniamin adolescentior in ecstasi; quibus verbis Paulum significari nemo
ambigit; vel nomine principum omnes significentur in Ecclesiis excellentes atque imitatione
dignissimi: quid sibi volunt haec nomina tribuum Israeliticarum? Si enim tantum Iudae mentio fieret,
quoniam ex hac tribu reges fuerant, ex qua et Dominus Christus secundum carnem 193; ideo ex hac
tribu putaremus figuratos etiam principes Testamenti Novi: cum vero adiungit, principes Zabulon,
principes Nephthalim; quisquam forsitan dicat ex his tribubus Apostolos fuisse, ex aliis autem non
fuisse. Quod licet unde probari hoc posset non videam; tamen, quia nec unde refellatur invenio, et

430

