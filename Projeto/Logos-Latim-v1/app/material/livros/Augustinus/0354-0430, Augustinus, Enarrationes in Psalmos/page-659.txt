scriptum est: Deus stetit in synagoga deorum; in medio autem deos discernens 45. Super omnes
exaltatus est Iesus Christus Dominus noster: nec tantum super idola, nec tantum super daemonia;
sed super omnes homines iustos. Et hoc parum est; super omnes etiam Angelos: nam unde est:
Adorate eum omnes Angeli eius 46? Nimis exaltatus es super omnes deos.

Odisse debes quod odit Deus.
15. [v. 10.] Quid ergo facimus omnes qui ad illum convenimus, ad eum qui nimis exaltatus est
super omnes deos? Breve praeceptum nobis dedit. Qui diligitis Dominum, odite malignum. Non est
dignus Christus cum quo diligas avaritiam. Amas illum; debes odisse quod odit. Homo est inimicus
tuus, hoc est quod tu; creati estis ab uno Creatore, in una conditione: et tamen si filius tuus
loquatur inimico tuo, et veniat ad domum inimici tui, et assiduas collocutiones habeat cum illo,
exheredare illum vis; quia loquitur cum inimico tuo. Et quomodo? Quia iustam vocem videris tibi
habere: Amicus es inimici mei, et quaeris aliquid de re mea! Ergo attende. Diligis Christum, inimica
Christi est avaritia; quare cum illa loqueris? Non dico, loqueris cum illa; quare illi servis? Nam multa
iubet Christus, et non facis; iubet ipsa, et facis. Iubet Christus ut vestias pauperem, et non facis;
iubet avaritia ut facias fraudem, et hoc potius facis. Si haec ita sunt, si talis es, noli tibi multum
promittere haereditatem Christi. Sed dicis: Diligo Christum. Qui diligitis Dominum, odite malignum.
Hinc apparet te diligere quod bonum est, si inventus fueris odisse quod malum est: Qui diligitis
Dominum, odite malignum.

Deum tibi nemo tollit te invito.
16. Sed cum coeperimus odisse malignum, subsequentur persecutiones. Odimus malignum; dicit
nobis aliquis persecutor: Fac fraudem; dicit nobis: Adora idolum, dicit nobis: Thus pone daemoniis:
sed nos audivimus: Qui diligitis Dominum, odite malignum. Audivimus quidem, sed si non
fecerimus, saevit ille. Usquequo saevit? quid est ablaturus? Responde; quare Christianus es?
propter aeternam haereditatem, an propter terrenam felicitatem? Interroga fidem tuam, pone in
catasta conscientiae animam tuam, torque teipsum timore iudicii, responde cui credideris, quare
credideris. Dicis mihi: In Christum credidi. Quid tibi promisit Christus, nisi quod ostendit in se? Quid
ostendit in se? Mortuus est, et resurrexit, ascendit in coelum. Vis sequi? Imitare passionem,
exspecta promissionem. Quid ergo tibi ablaturus est saeviens, cum coeperis odisse malignum, quia
diligis Dominum? quid ablaturus? Patrimonium: numquid coelum? Postremo quidquid tibi dedit
Deus, tollat ille (non tollit quidem, si non vult Deus, si autem vult Deus, tollit quod dedit Deus, ne se
tibi auferat ipse Deus): Deum tibi nemo tollet, tu tibi illum tollis, si illum fugis.

Custodit Dominus animas iustorum et corpora.
17. Forte respondes: Non curo de patrimonio meo; Dominus dedit, Dominus abstulit; possum
dicere: Sicut Domino placuit, ita factum est 47; sed timeo ne occidat me. Hoc est totum. Audi ergo
Psalmum consolantem: Custodit Dominus animas servorum suorum. Quia ergo dixerat superius:
Qui diligitis Dominum, odite malignum; ne ideo timeres odisse malignum, ne occideret te malignus,
subiecit statim: Custodit Dominus animas servorum suorum. Audi illum custodientem animas
servorum suorum, et dicentem: Nolite timere eos qui corpus occidunt, animam autem non possunt
occidere 48. Occidit et corpus, qui in te plurimum potuerit: quid tibi fecit? Quod et Domino Deo tuo.
Quare amas habere quod Christus, si times pati quod Christus? Ille venit ferre vitam tuam
temporalem, infirmam, morti obnoxiam. Certe time mori, si potes non mori. Quod per naturam
vitare non potes, quare propter fidem non suscipis? Tollat tibi istam vitam qui minatur adversarius,
dat tibi Deus aliam vitam: quia et istam ipse tibi dedit, et si ipse noluerit, nec ipsa tolletur; si autem
voluerit ut tollatur tibi, habet quod tecum mutet; noli timere spoliari pro illo. Non vis exui veste
pannosa? Stolam gloriae tibi daturus est. Quam stolam dicis mihi? Oportet corruptibile hoc induere
incorruptionem, et mortale hoc induere immortalitatem 49. Haec ipsa caro tua non peribit. Usque ad
mortem potest saevire inimicus: potestatem ultra non habet, nec in animam, nec in ipsam carnem;
quia etsi dissipet carnem, non impedit resurrectionem. De anima sua timebant homines, et quid eis
Dominus ait? Vestri autem capilli capitis omnes numerati sunt 50. Times ne animam perdas, qui
capillum non perdis? Deo omnia numerata sunt. Omnia redintegrabit, qui omnia creavit. Non erant,
et creata sunt: erant, et non reparabuntur? Credite ergo toto corde, fratres mei, et qui diligitis
Dominum, odite malignum. Fortes estote, non solum in diligendo Deum, sed etiam in odiendo
malignum. Nemo vos terreat; potentior est qui vos vocavit, omnipotens est; fortior est omni forti,
superior est omni excelso. Filius Dei pro nobis mortuus est; securus esto accepturum te vitam
ipsius, qui pignus habes mortem ipsius. Pro quibus enim mortuus est? numquid pro iustis? Paulum

659

