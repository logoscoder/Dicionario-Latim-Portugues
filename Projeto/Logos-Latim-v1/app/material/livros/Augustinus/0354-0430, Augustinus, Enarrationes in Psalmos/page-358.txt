inimicis nostris alios confundimus inimicos. Disperge eos in virtute tua: tolle illis virtutem, tolle illis
fortitudinem eorum. Et deduc eos, protector meus Domine. Delicta oris eorum, sermonem labiorum
eorum: et comprehendantur in superbia sua. Et ex maledicto et mendacio annuntiabuntur
consummationes, in ira consummationis, et non erunt. Obscura sunt, et timeo ne non insinuentur
bene. Iam audiendo fatigati estis: itaque si placet Caritati Vestrae, quae restant in crastinum
differamus. Adiuvabit Dominus, ut vobis debitum persolvamus; quia de illo magis quam de nobis
promittimus.

75

IN EUNDEM PSALMUM 58
Sermo 2

Dei dona excolenda.
1. Hesternus sermo protractus, debitorem me in hodiernum reliquit: quia ergo Dominus voluit,
reddendi tempus advenit. Quam vero sumus nos devoti redhibitores, tam debetis vos esse avidi
exactores: hoc est, ut quod ille donat, et nos reddimus (ille enim Dominus, nos servi sumus), sic
accipiatis, ut sit fructus in auditione vestra de vita vestra. Cultus enim ager fructum non reddens, et
ingratus agricolae pro frugibus spinas afferens, non horreum, sed ignem quaerit, Dominus autem
Deus noster, sicut eum videtis hanc terram visitare imbribus sollemnibus, ita cor nostrum verbo suo
tamquam agrum suum visitare dignatur; et de corde nostro fructus quaerit, quia novit et quid ibi
seminet, et quantum pluat. Et quia revera nihil sine illo sumus, quia et antequam essemus, nihil
eramus, et quisquis iam homo est et sine illo esse voluerit, nihil aliud quam homo peccator erit;
verumque est quod hic dictum est: Fortitudinem meam ad te custodiam, quoniam quidquid
possumus, nisi apud illum et ad illum servemus, recedendo amittimus: vigilare debet semper mens
nostra non ab illo recedere, sed et si longe erat, magis magisque propinquare et accedere; non
gressu pedum, non subvectione vehiculorum, non celeritate animalium, non elevatione pennarum,
sed puritate affectuum, et probitate sanctorum morum.

Iudaeorum munus in oeconomia salutis.
2. [vv 12-14.] Videamus ergo quid restat de hoc psalmo. In hoc enim dimiseramus, cum coepisset
de inimicis suis loqui dicens Deo: Ne occideris eos, nequando obliviscantur legis tuae. Quamvis eos
inimicos suos esse dixerit, rogavit tamen Deum ne occiderentur et obliviscerentur legem ipsius.
Non tamen tenere legem, id est non oblivisci legem, iam perfectio est, et quasi securitas de
praemio, et nulla sollicitudo de supplicio. Sunt enim qui tenent legem memoria, et non implent vita:
qui vero implent vita, non possunt non tenere memoria. Ergo qui moribus praecepta Dei facit, et
quodam modo vivendo, semper in corde suo ne deleatur agit quod tenet, vivendoque se
commemorat quid ei in corde scriptum sit de lege Dei, ipse fructuose tenet legem Dei; ipse non
inimicus deputabitur. Nam ecce inimici Iudaei, quos videtur significare psalmus iste, legem Dei
tenent, et ideo de illis dictum est: Ne occideris eos, nequando obliviscantur legis tuae; ut gens
Iudaeorum maneret, et ea manente cresceret multitudo Christianorum. Per omnes gentes manent
certe, et Iudaei sunt, nec destiterunt esse quod erant: id est, gens ista non ita cessit in iura
Romanorum, ut amiserit formam Iudaeorum; sed ita subdita Romanis est, ut etiam leges suas
teneat, quae leges sunt Dei. Sed quid in illis factum est? Decimatis mentam et cyminum, et
reliquistis quae graviora sunt Legis misericordiam et iudicium; liquantes culicem, camelum autem
glutientes 1. Hoc eis Dominus dicit. Et revera ita sunt; tenent Legem, tenent Prophetas; legunt
omnia, cantant omnia: lucem Prophetarum non ibi vident, qui est Christus Iesus. Non solum eum
nunc non vident, cum sedet in coelo: sed nec tunc viderunt, quando inter illos humilis ambulabat, et
facti sunt rei fundendo sanguinem ipsius; sed non omnes. Hoc et hodie commendamus Caritati
Vestrae. Non omnes: quia multi eorum conversi ad eum quem occiderunt, et in eum credendo,
veniam et de effuso ipsius sanguine meruerunt; exemplumque praebuerunt hominibus quam non
debeant diffidere dimitti sibi qualecumque peccatum, quando et interfectio Christi dimissa est
confitentibus. Inde ergo dictum est: Quia Deus susceptor meus es; Deus meus, misericordia eius
praeveniet me: hoc est, ante omnia merita mea bona praevenit me misericordia ipsius; etsi nihil in
me boni invenerit, ipse me facit bonum, et ipse iustificat conversum, et ipse admonet ut
convertatur aversus. Deus meus, inquit iterum, demonstravit mihi in inimicis meis: id est, quantum
me diligat, quantumque mihi largiatur de bonitate sua, ex comparatione inimicorum meorum mihi
ostendit; quia cum sint ex una massa vasa irae et vasa misericordiae 2, per vasa irae discunt vasa
misericordiae quantum illis Deus largiatur boni. Et deinde: Ne occideris eos, nequando obliviscantur
legis tuae: hoc dictum est de Iudaeis. Sed quid illis facies? Disperge eos in virtute tua. Ostende illis
quia tu fortis es, non ipsi qui de virtute sua praesumendo, veritatem tuam non cognoverunt: non

358

