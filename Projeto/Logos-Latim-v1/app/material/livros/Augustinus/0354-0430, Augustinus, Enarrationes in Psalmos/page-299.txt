Saul nomen est mortis.
2. Denique etiam nomen ipsum si attendamus, non est sine mysterio. Nam Saul interpretatur
Petitio, hoc est appetitio. Quid enim dubitare debemus nos nobis fecisse mortem istam? A peccato
enim hominis nata est mors. Merito ergo ipse sibi homo appetivit mortem, et ideo petitio nomen est
mortis. Nam sicut scriptum est: Deus mortem non fecit, nec laetatur in perditione vivorum. Creavit
enim Deus ut essent omnia, et sanabiles fecit nationes orbis terrarum. Et unde mors tamquam
quaereres: Impii autem manibus, inquit, et verbis accersierunt illam, et aestimantes illam amicam
defluxerunt 8. Ergo appetendo illam defluxerunt, et in mortem irruerunt, aestimantes illam sibi esse
amicam: quomodo aestimavit populus amicum, et petivit regem inimicum. Extorsit enim populus a
Domino habere regem, et datus est Saul, tamquam dati essent illi in manus suas, qui manibus et
verbis accersierunt mortem, et figurata est in ipso Saule ipsa mors. Ideo psalmus ille septimus
decimus sic habet titulum: In die qua liberavit eum Dominus de manu omnium inimicorum eius, et
de manu Saul 9. Dixit primo, omnes inimicos eius; et postea, de manu Saul: quia novissima inimica
destruetur mors 10. Quid est: Et de manu Saul? Quoniam exemit nos ab inferis et de manu mortis
liberavit nos.

Doech et David, duo homines duo hominum genera significantes.
3. Cum ergo Saul persequeretur virum sanctum David, confugit David ubi tutum putavit: transiens
per sacerdotem quemdam Achimelech, accepit ab eo panes. Ubi figuravit etiam personam, non
tantum regis, sed et sacerdotis: quia manducavit panes propositionis, quos, sicut dicit Dominus in
Evangelio, non licebat manducare nisi solis sacerdotibus 11. Postea coepit eum quaerere Saul, et
iratus est suis quod nemo eum sibi vellet prodere. Hoc modo lectum est in libro Regnorum. Erat
autem ibi Doech quidam, quando venerat ille ad Achimelech sacerdotem, princeps pastorum Saul,
Idumaeus. Qui cum adesset quando Saul irascebatur suis, quod nullus illi vellet prodere David,
prodidit ubi eum vidisset. Misit continuo Saul, exhibuit sacerdotem et omnes eius, et iussit occidi.
Nemo ausus est hominum regis Saul, nec iubente rege, mittere manum in sacerdotes Domini: sed
ille qui prodiderat, sicut Iudas, qui a proposito suo non recessit, et usque in finem perseveravit de
illa radice fructus ferre, (quales, nisi quales fert arbor mala?) occidit Doech iste manu sua, iubente
rege, sacerdotem et omnes eius: deinde debellata est civitas etiam sacerdotum 12. Invenimus ergo
Doech istum inimicum regi David et sacerdoti Achimelech. Unus homo est Doech, sed genus
hominum est Doech: sicut David et corpus ipsum regis et sacerdotis, tamquam unus homo et duae
personae, sed tamen unum genus hominum. Proinde in isto tempore, et in isto saeculo videamus
haec duo genera, ut pertineat ad utilitatem nostram, vel quod cantamus, vel quod cantari audimus.
Modo videamus Doech, modo videamus corpus regis et sacerdotis, modo videamus corpus
hominum adversus regem et sacerdotem.

Caelestis terrenique regni cives nunc miscentur.
4. Primo nomina ipsa attendite quam mystica sint. Doech interpretatur Motus: Idumaeus
interpretatur Terrenus. Iam videte quale genus hominum significet Doech iste motus: non ergo
perseverans in aeternum, sed emigrandus. Terrenus: quid exspectatis de homine terreno aliquos
fructus? Coelestis homo erit in aeternum. Est ergo regnum terrenum, ut breviter dicam et cito
insinuem, hodie in isto saeculo, ubi est et regnum coeleste. Peregrinos habet cives suos utrumque
regnum, regnum terrenum et regnum coeleste, regnum eradicandum et regnum in aeternum
plantandum. Modo in hoc saeculo cives utriusque regni permixti sunt: corpus regni terreni, et
corpus regni coelestis commixtum est. Regnum coeleste gemit inter cives regni terreni, et
aliquando (nam et hoc tacendum non est) quodammodo regnum terrenum angariat cives regni
coelorum, et regnum coeleste angariat cives regni terreni. Utrumque vobis de Scriptura Dei
demonstrabimus. Daniel et tres pueri in Babylonia praepositi sunt negotiis regis 13: Ioseph in
Aegypto secundus a rege positus est administrare rempublicam 14, de qua republica erat populus
ille Dei liberandus: in ipsa republica angariam quodammodo faciebat Ioseph, sicut illi tres pueri,
sicut Daniel. Manifestum est ergo quod usurparat sibi ad opera sua, id est ad opera regni sui, non
ad facta sua mala, regnum terrenum cives regni coelorum. Quid et regnum coelorum, quomodo
usurpat in hoc saeculo ad tempus cives regni terreni? Nonne de his Apostolus dicit, quod non caste
Evangelium annuntiabant, sed terrena desiderantes regnum coelorum praedicabant; sua
quaerebant, et Christum annuntiabant? Et ut noveritis quod et ipsi ad opus regni coelorum,
tamquam mercenarii assumpti sunt, Apostolus gaudens de illis dicit: Sunt qui per invidiam et
contentionem Christum annuntiant non caste, existimantes tribulationem se suscitare vinculis
meis. Quid enim dum omni modo sive per occasionem sive per veritatem Christus annuntietur? Et
in hoc gaudeo, sed et gaudebo 15. De talibus etiam Christus annuntiat, dicens: Pharisaei et Scribae

299

