illam facit Deus, quamvis nomine poenitentiae appellet, aliter tu: tu enim facis, quia erraveras; ille
autem facit, quia vindicat, aut quia liberat. Mutavit regnum Saul, cum poeniteret eum sicut dictum
est: et in eo ipso loco ubi Scriptura dicit: Poenituit eum; ibi paulo post dicitur: Non enim sic est ut
homo, ut poeniteat eum 34. Cum ergo mutat opera sua per incommutabile consilium suum; propter
ipsam, non consilii, sed operis mutationem, poenitere dicitur. Hoc autem sic promisit, ut non
mutaret. Quomodo dicitur et illud: Iuravit Dominus, et non paenitebit eum: Tu es sacerdos in
aeternum, secundum ordinem Melchisedec 35: sic et hoc quia ita promissum est, ut non mutaretur,
quia necessario futurum erat et permansurum; dixit: Iuravit Dominus David veritatem, et non
poenitebit eum: Ex fructu ventris tui ponam super sedem tuam. Poterat dicere: Ex fructu femoris
tui: quare: Ex fructu ventris, voluit dicere? Et illud quidem si diceret, verum diceret: sed
significantius dicere voluit: Ex fructu ventris; quia de femina natus est Christus, quo vir non
accessit.

Dei mandata tenentes, vitam nobis aeternam speremus.
19. [v. 12.] Quid ergo? Iuravit Dominus David veritatem: Ex fructu ventris tui ponam super sedem
tuam. Si custodierint filii tui testamentum meum, et testimonia mea haec quae docebo illos; et filii
eorum sedebunt usque in aeternum super sedem tuam. Si filii tui custodierint, et filii eorum
sedebunt in aeternum. Meritum filiis parentes faciunt. Quid si filii ipsius custodirent, et filii eorum
non custodirent? Quare ad meritum patrum promittitur beatitudo filiorum? Quid enim ait: Si
custodierint filii tui, et filii eorum sedebunt in aeternum (non ait: Si custodierint filii tui, sedebunt
super sedem tuam; et si custodierint filii eorum, et ipsi sedebunt super sedem tuam: sed ait: Si filii
tui custodierint, et filii eorum sedebunt super sedem tuam), nisi quia filios hic voluit intellegi fructus
ipsorum? Si filii tui, inquit, custodierint legem meam, et mandata mea haec quae docebo eos
servaverint filii tui; et filii eorum sedebunt super sedem tuam: id est, hic erit fructus ipsorum, ut
sedeant super sedem tuam. Modo enim, fratres, omnes qui laboramus in Christo, omnes qui
contremiscimus verba ipsius, qui quomodocumque conamur facere voluntatem ipsius, et
ingemiscimus petentes ut adiuvet nos, quo impleamus quod iubet; numquid iam sedemus in illis
sedibus beatitudinis, quae nobis promittuntur? Non: sed mandata tenentes speramus hoc futurum.
Ipsa spes tamquam in filiis dicta est; quia hominis in hac vita viventis spes filii sunt, fructus filii
sunt. Propterea et homines excusantes avaritiam suam, dicunt se filiis suis servare quod servant; et
nolentes dare inopi, pietatis nomine se excusant, quia filii eorum spes eorum sunt. Omnes homines
enim qui secundum hoc saeculum vivunt, spem suam dicunt, filios generare et relinquere. Ideo
nomine filiorum spem ipsam posuit, et ait: Si custodierint filii tui testamentum meum, et testimonia
mea haec quae docebo illos; et filii eorum sedebunt in aeternum super sedem tuam: id est, tales
fructus habebunt, ut spes eos non fallat, ut illuc veniant quo sperant se venturos. Modo ergo
tamquam patres sunt, homines spei futurae: cum autem adepti fuerint quod sperant, filii sunt; quia
illud quod adipiscuntur, pepererunt et generaverunt in operibus bonis. Et hoc illis servatur in
posterum, quia et ipsa posteritas in filiis appellari solet.

David filii ii dicuntur qui fidem eius imitantur.
20. Aut si filios ipsos homines accipis, intellege et de ipsis dictum. Si custodierint filii tui
testamentum meum, et testimonia mea haec quae docebo eos; ut iste sit sensus: Si custodierint
filii tui testamentum meum, et testimonia mea haec quae docebo illos, et filii eorum, id est, si
custodierint; ut hic subdistinguas, et deinde inferas, sedebunt in aeternum super sedem tuam, id
est, et filii tui et filii eorum, sed omnes si custodierint. Quid ergo si non custodierint? periit
promissio Dei? Non: sed ideo dictum est, et ideo promissum est, quia praevidit Deus; quid, nisi
credituros? Sed ne aliquis quasi minaretur promissis Dei, et in potestate sua vellet ponere quod
promisit Deus ut impleretur; ideo et iuravit 36 dixit: in quo ostendit quia sine dubio venturum est.
Quomodo ergo posuit ibi: Si custodierint? Ne iam glorieris de promissis, et dimittas te non
custodire. Tunc eris filius David, si custodieris; si autem non, non eris filius David. Filiis David
promisit Deus. Noli dicere: Filius sum David, si degeneras. Si Iudaei illud non dicunt, qui de ipsa
stirpe nati sunt (imo dicunt illud, sed delirant. Aperte enim Dominus ait: Si filii Abrahae estis, facta
Abrahae facite 37. Inde illos negavit filios, quia facta non faciebant); nos quomodo nos dicimus filios
David, qui de eius stirpe non sumus secundum carnem? Restat ut filii non simus, nisi imitando
fidem, nisi colendo Deum, sicut ille coluit. Si ergo quod tibi per stirpem non speras, per facta non
vis assequi; quomodo in te complebitur quia sedebis super sedem David? et si non in te
complebitur, putas quia non complebitur? Et quomodo invenit eam in campis saltuum? et quomodo
steterunt pedes eius? Qualiscumque ergo fueris, illa domus stabit.

De patria nobis litterae pervenerunt.
932

