infernum viventes, de quibus dixerat: Veniat mors super eos? si iam super eos mors venerat,
quomodo vivi ad inferos descendebant? Ergo a minoribus coepit, ad maiores conclusit. Veniat mors
super eos, qui consenserunt et consecuti sunt. Quid illi duces et principes? Descendant ad infernum
viventes: quia ipsi Scripturas tractant, et noverunt bene quotidie legendo quomodo Ecclesia
catholica per totum orbem terrarum ita diffusa est, ut omnino contradictio omnis vacet, nec inveniri
possit aliquod testimonium pro schismate eorum, noverunt bene; ideo ad inferos viventes
descendunt, quia malum quod faciunt, malum esse noverunt. Illos autem divinae iracundiae ignis
absumpsit. Studio enim contentionis accensi, a ducibus suis malis recedere noluerunt: venit super
ignem ignis, super ardorem dissensionis ardor consumptionis. Veniat mors super illos, et
descendant ad infernum viventes. Quoniam nequitia in hospitiis eorum, in medio eorum. In
hospitiis, ubi peregrinantur et transeunt. Non enim hic semper futuri sunt: et tamen pro animositate
temporali sic pugnant. In hospitiis ergo eorum iniquitas, in medio eorum iniquitas: nullum tam
medium eorum quam cor eorum.

Una et universalis Ecclesia.
17. [v 17.] Ego ad Dominum exclamavi. Corpus Christi et unitas Christi in angore, in taedio, in
molestia, in conturbatione exercitationis suae; ille unus homo, in uno corpore posita unitas, cum
taederet animam eius exclamans a finibus terrae: A finibus terrae ad te clamavi, inquit, cum
angeretur cor meum 57. Ipse unus, sed unitas unus: et ipse unus, non in uno loco unus, sed a finibus
terrae clamat unus. Quomodo a finibus terrae clamaret unus, nisi in multis esset unus? Ego ad
Dominum exclamavi. Recte. Tu exclama ad Dominum, noli ad Donatum; ne tibi sit pro Domino
dominus, qui sub Domino noluit esse conservus. Ego ad Dominum exclamavi: et Dominus exaudivit
me.
18. [v 18.] Vespere, et mane, et meridie, enarrabo, et annuntiabo, et exaudiet vocem meam.
Evangeliza tu, noli tacere tu quod accepisti, vespere, de praeteritis; mane, de futuris; meridie, de
sempiternis. Ideo ad id quod ait, vespere, pertinet quod enarrat: ad id quod ait, mane, pertinet
quod annuntiat: ad id quod ait, meridie, pertinet quod exauditur vox eius. Finis enim in meridie est,
sed unde non declinatur in occasum. In meridie enim lux excelsa est, splendor sapientiae, fervor
dilectionis. Vespere, et mane, et meridie. Vespere Dominus in cruce, mane in resurrectione, meridie
in ascensione: enarro vespere patientiam morientis, annuntio mane vitam resurgentis, orabo ut
exaudiat meridie sedens ad dexteram Patris; exaudiet vocem meam qui interpellat pro nobis 58.
Quanta huius securitas, quanta consolatio, quanta refectio a pusillanimitate et tempestate, contra
malos, contra iniquos et foris et intus, et in his qui foris sunt, cum fuissent intus!

Haeresum fautores caritate carent.
19. [v 19.] Itaque, fratres mei, quos in ipsa congregatione parietum horum videtis turbulentos,
superbos, sua quaerentes, elatos, non habentes zelum Dei castum, sanum, quietum, sed multum
sibi tribuentes; ad dissensionem paratos, sed occasionem non invenientes, ipsa est palea
dominicae areae 59. Hinc illos paucos superbiae ventus excussit: tota palea non volabit, nisi cum ille
in ultimo ventilabit. Sed nos quid, nisi cum isto cantemus, cum isto oremus, cum isto plangamus et
dicamus securi: Redimet in pace animam meam? Contra illos qui non amant pacem: In pace
redimet animam meam: quia cum his qui oderunt pacem, eram pacificus 60. Redimet in pace
animam meam, ab his qui appropinquant mihi. Nam ab illis qui longe sunt a me, facilis causa est:
non me tam cito fallit qui dicit: Veni, idolum adora: multum a me longe est. Christianus es?
Christianus, inquit. Ex propinquo adversatur, prope est. Redimet in pace animam meam, ab his qui
appropinquant mihi: quoniam in multis erant mecum. Quare dixi, appropinquant mihi? Quia in
multis erant mecum. In hoc versu duae sententiae occurrunt. In multis erant mecum: Baptismum
habebamus utrique, in eo erant mecum; Evangelium utrique legebamus, erant in eo mecum; festa
martyrum celebrabamus, erant ibi mecum; Paschae solemnitatem frequentabamus, erant ibi
mecum. Sed non omnino mecum: in schismate non mecum, in haeresi non mecum. In multis
mecum, in paucis non mecum. Sed in his paucis in quibus non mecum, non eis prosunt multa in
quibus mecum. Etenim, fratres, videte quam multa enarravit apostolus Paulus: unum dixit; si
defuerit, frustra sunt illa. Si linguis hominum loquar et Angelorum, ait, si habeam omnem
prophetiam et omnem fidem, et omnem scientiam, si montes transferam, si distribuam omnia mea
pauperibus, si tradam corpus meum ita ut ardeat 61. Quam multa enumeravit! His omnibus multis
desit una caritas: illa numero plura sunt, haec pondere maior est. Ergo in omnibus Sacramentis
mecum, in una caritate non mecum: In multis erant mecum. Rursus alio modo: Quoniam in multis
erant mecum, qui se separaverunt a me, mecum erant, non in paucis, sed in multis. Etenim per
totum orbem terrarum pauca sunt grana, multae sunt paleae. Quid ergo ait? In palea mecum erant,

321

