salus eorum. Hoc agitur, sic crescit domus, sic aedificatur: et ut noveritis, sequentia Psalmi audite;
videte operantes et fabricantes domum. Cantate Domino canticum novum, cantate Domino omnis
terra.

Donatistae obcaecati, Dei Verbo refelluntur.
3. [vv. 2.3]. Cantate Domino, benedicite nomen eius, bene nuntiate de die in diem salutare eius.
Quomodo crescit aedificium? Bene, inquit, nuntiate de die in diem salutare eius. De die in diem
praedicetur; de die in diem, inquit, aedificetur; crescat, inquit Deus, domus mea. Et quasi diceretur
ab operariis: Ubi iubes aedificari? ubi vis crescere domum tuam? Elige nobis aliquem locum
aequalem, aliquem locum spatiosum, si tibi amplam domum vis aedificari. Ubi iubes ut bene
nuntiemus de die in diem? Ostendit locum: Annuntiate in gentibus gloriam eius. Gloriam, inquit,
eius annuntiate in gentibus: gloriam eius, non gloriam vestram. O structores, gloriam eius bene
nuntiate in gentibus. Si gloriam vestram annuntiare volueritis, cadetis; si eius aedificabimini, cum
aedificatis. Ideo qui gloriam suam annuntiare voluerunt, noluerunt esse in ista domo; et propterea
non cantant canticum novum cum omni terra. Non enim communicant universo orbi terrarum: et
ideo non sunt aedificantes in domo, sed parietem dealbatum erexerunt. Quanta minatur Deus
parieti dealbato? Sunt testimonia Prophetarum innumera, unde maledicit parieti dealbato 8? Quid
est paries dealbatus, nisi hypocrisis, id est simulatio? Foris lucet, intus lutum est. Quod dicturus
sum, iam dictum est, sed quia eo spiritu dictum est, quem nobis quoque Dominus impertire
dignatus est, nos illud diximus; et quidquid modo eodem Spiritu dicimus, illi dixerunt qui fuerunt
ante nos. Non est ergo praetermittendum, sed dicendum est, quia dono Dei dictum est. Quidam de
isto pariete dealbato cum diceret, hoc ait: "Quomodo in pariete non coniuncto aliis parietibus, sed
singulariter erecto, si ostium facias, quisquis intraverit foris est; sic in illa parte quae noluit cantare
cum domo canticum novum, sed parietem voluit struere, et hunc dealbatum, non solidatum quid
valet quod habet ianuam? Si intraveris, foris inveniris." Quia enim ipsi non per ianuam introierunt,
et ianua ipsorum non intromittit. Dominus enim dicit: Ego sum ianua; per me intratur. Qui sunt qui
intrant per ianuam? Qui gloriam Domini quaerunt, non suam. Qui intrant per ianuam? Qui faciunt
quod dictum est: Bene nuntiate in gentibus gloriam eius. Qui intrat per ianuam, pastor ovium est,
ait Dominus; qui autem per aliam partem ascendit, ille fur est et latro 9. Qui per ianuam intrat,
humilis est; qui per aliam partem ascendit, superbus est: ideo illum dixit intrare, illum ascendere.
Sed ille intrando recipitur; ille ascendendo praecipitatur. Annuntiate in gentibus gloriam eius. Quid
est, in gentibus? Forte gentes nominantur et paucae; et adhuc habet quod dicat illa pars quae
erexit parietem dealbatum: Quare non gentes sunt Getulia, Numidia, Mauritania, Byzacium?
Provinciae gentes sunt. Auferat sermonem hypocrisi parieti dealbato, sermo Dei, aedificans domum
toto orbe terrarum. Parum est quod dixit: Annuntiate in gentibus gloriam eius; ne aliquas gentes
exceptas putares, sequitur et dicit: In omnibus populis mirabilia eius.

Nolite contemnere parvum Christum, intellegite magnum.
4. [v. 4.] Quoniam magnus Dominus et laudabilis nimis. Quis Dominus, nisi Iesus Christus, magnus
et laudabilis nimis? Nostis certe quia homo apparuit; nostis certe quia in utero feminae conceptus
est, nostis quia ex utero natus est, nostis quia lactatus est, quia manibus portatus est, quia
circumcisus, quia hostia pro illo oblata est, quia crevit; postremo nostis quia expalmatus est,
consputus, spinis coronatus, crucifixus est, mortuus est, lancea percussus est; nostis quia haec
omnia passus est: Magnus est et laudabilis nimis. Nolite contemnere parvum, intellegite magnum.
Parvus factus est, quia parvi eratis; intellegatur magnus, et in illo magni eritis. Sic enim aedificatur
domus, sic eriguntur moles in ipsa domo: crescunt lapides qui ducuntur ad aedificium. Crescite
ergo, intellegite Christum magnum: et parvus magnus est, magnus nimis. Finivit verba: volebat
dicere quantum magnus; etsi tota die diceret: Magnus, magnus, quid diceret? Tota die dicens:
Magnus finiret aliquando; quia finitur dies: magnitudo illius ante dies, ultra dies, sine die. Ergo quid
diceret? Quoniam magnus Dominus et laudabilis nimis. Quid enim dictura est lingua parva ad
laudandum magnum? Dicendo, nimis, emisit vocem, et dedit cogitationi quod sapiat: tamquam
dicens: Quod sonare non possum, tu cogita; et cum cogitaveris, parum erit. Quod cogitatio nullius
explicat, lingua alicuius explicat? Magnus Dominus et laudabilis nimis. Ipse laudetur, ipse
praedicetur, eius gloria nuntietur, et aedificatur domus.

Vendere se potuit homo, redimere non potuit.
5. Terribilis est super omnes deos. Sunt enim dii super quos sit terribilis ille? Videamus quos dicat,
et videbimus quare dicat. Interim antequam dicat, carissimi, advertite. Ille qui quasi territus videtur
inter homines, terribilis est super omnes deos. Numquid non fremuerunt gentes? numquid non

648

