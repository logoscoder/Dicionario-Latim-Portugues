tibi, et oraveris pro eo, et deprecatus veniam dederis, ut possis libera fronte dicere in precibus tuis,
quas tibi Iurisperitus coelestis dictavit: Dimitte nobis debita nostra, sicut et nos dimittimus
debitoribus nostris 10; didicisti portare onera fratris tui; ut et alius portet si qua sunt tua, et fiat in
vobis quod ait Apostolus: Invicem onera vestra portate, et sic implebitis legem Christi 11. Ita securus
cantas quod modo dictum est: Propter legem tuam sustinui te, Domine.

Minuta peccata quotidiana parvipendenda non sunt.
5. Hanc autem legem qui non servat, nec sustinet Dominum; nec, si velit sustinere, causa est quare
sustineat; inaniter sustinet. Venturus est enim Dominus, et inventurus peccata tua; quod autem
perfecta iustitia vixisti, non inventurus. Homicidia forte, (gravia sunt enim et valde maiora), non est
inventurus; adulterium non est inventurus, furta non est inventurus, rapinam non est inventurus,
maleficia non est inventurus, idololatriam non est inventurus; non est ista inventurus. Nihil ergo est
inventurus? Audi sermonem Evangelii: Qui dixerit fratri suo: Fatue. Ab istis etiam peccatis linguae
minutissimis quis abstinet? Sed forte dicis: Parva sunt. Reus erit, inquit, gehennae ignis 12. Si
parvum tibi videbatur aut modicum, fratri dicere: Fatue, vel gehenna ignis videatur tibi magna: si
contemnebas minus peccatum, vel poenae magnitudine deterrere. Sed dicis: Minora sunt, minuta
sunt, sine quibus non potest esse ista vita. Congere minuta, et faciunt ingentem acervum. Nam et
grana minuta sunt, et tamen massam faciunt: et guttae minutae sunt, et flumina implent, et moles
trahunt. Ideo et ille considerans quam multa minuta peccata quotidiana committat homo, si nihil
aliud, vel per cogitationes et linguam, attendit quam multa sint; et si attendit quam minuta sint,
videt per multa minuta fieri acervum magnum; et non quasi peccata sua pristina cogitans, sed
ipsam fragilitatem humanam, iam ascendens clamat: De profundis clamavi ad te, Domine; Domine,
exaudi vocem meum. Fiant aures tuae intendentes in vocem deprecationis meae. Si iniquitates
observaveris Domine; Domine, quis sustinebit? Vitare possum homicidia, adulteria, rapinas,
periuria, maleficia, idololatriam; numquid et peccata linguae? numquid et peccata cordis? Scriptum
est: Peccatum iniquitas est 13. Quis ergo sustinebit, si tu iniquitates observaveris? si nobiscum
severus iudex agere volueris, non misericors pater, quis stabit ante oculos tuos? Sed est apud te
propitiatio; propter legem tuam sustinui te, Domine. Qualis est lex ista? Invicem onera vestra
portate, et sic implebitis legem Christi 14. Qui portant invicem onera sua? Qui fideliter dicunt:
Dimitte nobis debita nostra, sicut et nos dimittimus debitoribus nostris 15.

Hoc speremus in nobis futurum quod in Domino praecessit.
6. Sustinuit anima mea in verbum tuum. Nemo sustinet, nisi qui nondum accepit quod promissum
est: nam qui iam accepit, quid sustinet? Accepimus remissionem peccatorum; sed promissum est
nobis regnum coelorum: debita nostra deleta sunt; sed merces nostra adhuc futura est: accepimus
veniam; sed aeternam vitam nondum tenemus. Sed qui dedit veniam, ipse promisit et vitam
aeternam. Si verbum nostrum esset, deberemus timere: quia verbum Dei est, non fallit. Securi ergo
speramus in verbum eius qui fallere non potest. Speravit anima mea in Dominum, a vigilia matutina
usque ad noctem. Quid est quod ait? uno die speravit in Dominum, et finita est tota spes ipsius? A
vigilia matutina usque ad noctem, speravit in Dominum. Ista vigilia matutina, finis noctis est; hinc
usque ad noctem speravit anima mea in Dominum. Ergo intellegendum est, ne putemus uno die
nobis sperandum esse in Dominum: A vigilia matutina usque ad noctem. Quid ergo putatis, fratres?
Hoc est: A vigilia matutina usque ad noctem, speravit anima mea in Dominum: quia Dominus per
quem nobis dimissa sunt peccata, in vigilia matutina resurrexit a mortuis, ut hoc speremus in nobis
futurum quod praecessit in Domino. Iam enim peccata nostra dimissa sunt, sed nondum
resurreximus: si nondum resurreximus, nondum in nobis factum est quod praecessit in capite
nostro. Quid praecessit in capite nostro? Quia et caro ipsius capitis resurrexit; spiritus illius capitis
numquid mortuus est? Sed quod in eo mortuum est, resurrexit. Resurrexit autem tertia die; et
quodam modo hoc nobis dixit Dominus: Quod in me vidistis, sperate in vobis; id est, quia ego
resurrexi, resurgetis et vos.

Primitiae nostrae Christus.
7. Sed sunt qui dicant: Ecce resurrexit Dominus; numquid propterea sperandum est et me posse
resurgere? Utique propterea: in hoc enim resurrexit Dominus, quod a te accepit. Non enim
resurgeret nisi mortuus esset, non autem mortuus esset, nisi carnem portaret. Quid accepit a te
Dominus? Carnem. Quid venit ipse? Verbum Dei, quod erat ante omnia, per quem facta sunt omnia.
Sed ut acciperet abs te aliquid. Verbum caro factum est, et habitavit in nobis 16. Accepit abs te,
quod offerret pro te; quomodo accipit sacerdos a te, quod pro te offerat, quando vis placare Deum

918

