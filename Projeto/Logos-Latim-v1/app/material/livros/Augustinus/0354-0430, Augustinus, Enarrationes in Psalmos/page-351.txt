ex semine David de Maria virgine 7: non ergo illum solum qui est caput nostrum cogitemus, quando
audimus Christum loqui; sed cogitemus Christum caput et corpus, totum integrum quemdam virum.
Nobis enim dicitur: Vos autem estis corpus Christi et membra 8, ab apostolo Paulo. Et de illo dicitur
ab eodem Apostolo quia est caput Ecclesiae 9. Si ergo ille caput, nos corpus; totus Christus caput et
corpus. Aliquando enim invenis verba quae non congruant capiti, et nisi ea coaptaveris corpori,
nutabit intellectus tuus: rursus invenis verba quae non apta sunt corpori, et Christus tamen
loquitur. Ibi non timendum est ne erret quisque; cito enim pergit ut capiti aptet quod videt corpori
non convenire. Ipse denique in cruce pendens, ex persona corporis locutus est: Deus meus, Deus
meus, respice in me, quare me dereliquisti 10? Non enim dereliquerat Christum, a quo derelictus
non est. Aut vero sic ad nos venit, ut illum desereret; aut sic illum misit, ut ab illo discederet? Sed
quia homo desertus est a Deo, Adam ille peccans, qui cum soleret gaudere ad faciem Dei,
conscientia peccati deterritus fugit a gaudio suo 11; et vere dereliquit illum Deus, quia ipse deseruit
Deum: ex quo Adam Christus cum carnem accepisset, hoc ex persona ipsius carnis ait, quia tunc
vetus homo noster simul confixus est cruci cum illo 12.

Resurgens Dominus Christus inimicorum astus elusit.
3. Audiamus ergo quod sequitur: Quando misit Saul, et custodivit domum eius, ut eum interficeret.
Hoc non ad crucem Domini, sed tamen ad passionem Domini pertinet. Crucifixus enim Christus, et
mortuus, et sepultus est. Erat ergo illa sepultura tamquam domus: ad quam custodiendam misit
regnum Iudaeorum, quando custodes adhibiti sunt sepulcro Christi 13. Est quidem historia in
Scriptura Regnorum, quando misit Saul ad custodiendam domum, ut interficeret David 14: sed
quantum inde sumpsit qui Psalmum scripsit, tantum debemus discutere cum titulum Psalmi
tractamus. Hoc nobis significare tantum voluit, quia missum est ad domum ut custodiretur, et ille
interficeretur? Quomodo ergo ad hoc custodita est domus, si David figurabat Christum, ut Christus
interficeretur; quando in sepultura Christus positus non est, nisi in cruce interfectus? Refer hoc ergo
ad corpus Christi; quia interficere Christum erat, tollere nomen Christi ne crederetur in Christum,
dum mendacium praevaleret custodum, qui corrupti sunt ut dicerent quia cum dormirent, venerunt
discipuli eius, et abstulerunt eum 15. Hoc est vere Christum velle interficere, nomen resurrectionis
eius exstinguere, ut mendacium Evangelio praeferretur. Sed quomodo illud non effecit Saul, ut
interficeret David; sic hoc nec potuit regnum Iudaeorum efficere, ut plus valeret testimonium
custodum dormientium, quam Apostolorum vigilantium. Quid enim edocti sunt custodes ut
dicerent? Damus vobis, inquiunt, quantum vultis pecuniae; et dicite quia cum dormiretis, venerunt
discipuli eius, et abstulerunt eum. Ecce quales testes mendacii contra veritatem et resurrectionem
Christi inimici eius per Saul figurati produxerunt. Interroga, infidelitas, testes dormientes;
respondeant tibi quid actum sit in sepulcro. Qui si dormiebant, unde scierunt? Si vigilabant, fures
quare non tenuerunt? Dicat ergo quod sequitur.
4. [v 2.] Erue me de inimicis meis, Deus meus, et ab insurgentibus super me redime me. Factum
est hoc in carne Christi, fit et in nobis. Neque enim cessant inimici nostri, diabolus et angeli eius,
insurgere super nos quotidie, et illudere velle infirmitati et fragilitati nostrae, deceptionibus,
suggestionibus, tentationibus, et quibuscumque laqueis irretire, cum in terra adhuc vivimus. Sed
vox nostra vigilet ad Deum, et clamet in membris Christi, sub capite in coelo constituto: Erue me de
inimicis meis, Deus meus, et ab insurgentibus super me redime me.

Sanguis Martyrum semen est Christianorum.
5. [v 3.] Erue me de operantibus iniquitatem, et de viris sanguinum salvum me fac. Erant illi
quidem viri sanguinum, qui iustum occiderunt, in quo nullam culpam invenerunt: erant illi viri
sanguinum, quia cum vellet alienigena lotis manibus dimittere Christum, clamaverunt: Crucifige,
crucifige: erant viri sanguinum, quibus cum iam obiceretur crimen sanguinis Christi, responderunt,
propinantes posteris suis: Sanguis eius super nos, et super filios nostros 16. Sed nec in eius corpus
exsurgere viri sanguinum cessaverunt, nam et post resurrectionem ascensionemque Christi,
persecutiones passa est Ecclesia; et illa quidem primo quae effloruit de gente Iudaeorum, de qua et
Apostoli nostri fuerunt. Ibi primo Stephanus lapidatus est 17, et quod vocabatur accepit. Stephanus
enim Corona dicitur. Humiliter lapidatus, sed sublimiter coronatus. Deinde in Gentibus
exsurrexerunt regna Gentium, antequam in eis impleretur quod praedictum erat: Adorabunt eum
omnes reges terrae; omnes gentes servient ei 18: et fremuit impetus regni illius adversus testes
Christi; effusus est magnus et multus martyrum sanguis: quo effuso, tamquam seminata seges
Ecclesiae fertilius pullulavit, et totum mundum, sicut nunc conspicimus, occupavit. Ab his ergo viris
sanguinum eruitur Christus, non solum caput, sed etiam corpus. A viris sanguinum eruitur Christus,

351

