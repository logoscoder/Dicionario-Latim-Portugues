15. [v. 15.] Ergo et hic quid dicit? Quoniam beneplacitum habuerunt servi tui in lapides eius. In
lapides cuius? In lapides Sion. Sed sunt ibi et non lapides. Cuius non lapides? Ergo quid sequitur? Et
pulveris eius miserebuntur. Agnoscamus lapides in Sion, agnoscamus pulverem in Sion. Non enim
dicit: Lapidum eius miserebuntur; sed quid ait? Quoniam beneplacitum habuerunt servi tui in
lapides eius, et pulveris eius miserebuntur. Beneplacitum habuerunt in lapides eius; pulveris autem
miserebuntur. Intellego lapides Sion, omnes Prophetas: ibi praemissa est vox praedicationis, inde
assumptum Evangelicum officium, per illud praeconium cognitus Christus. Ergo servi tui
beneplacitum habuerunt in lapides Sion. Sed illi praevaricatores, recedentes a Domino, malisque
factis suis offendentes Creatorem, in terram unde sumpti sunt, redierunt. Pulvis facti sunt, impii
facti sunt: de quibus dicitur: Non sic impii, non sic; sed tamquam pulvis quem proicit ventus a facie
terrae 64. Sed exspecta, Domine; sustine, Domine; patiens esto, Domine: non irruat ventus, et
auferat hunc pulverem a facie terrae. Veniant, veniant servi tui, agnoscant in lapidibus eloquia tua,
misereantur pulveris Sion, formetur homo ad imaginem tuam: dicat pulvis ne pereat: Memento quia
pulvis sumus 65. Et pulveris eius miserebuntur. Hoc de Sion. Numquid non erat pulvis, qui Dominum
crucifixit? Quod peius est, pulvis de parietinis ruinarum. Pulvis erat prorsus: verumtamen non
frustra de pulvere dictum erat: Pater, ignosce illis, quia nesciunt quid faciunt 66. De ipso pulvere
venit paries tot millium credentium, et pretia rerum suarum ad pedes Apostolorum ponentium. Ergo
exstitit de illo pulvere humanitas et formata et formosa. Quis enim de Gentibus sic? Quam paucos
miramur hoc fecisse ad illorum tot millia? Subito primo tria, postea quinque millia; omnes in unitate
viventes, omnes venditarum rerum suarum pretia ad pedes Apostolorum ponentes, ut
distribueretur unicuique sicut cuique opus erat, quibus erat anima una et cor unum in Deum 67. Quis
hoc fecit etiam de isto pulvere, nisi qui et ipsum Adam fecit ex pulvere? Hoc ergo de Sion, sed non
tantum in Sion.
16. [v. 16.] Quid igitur sequitur? Et timebunt Gentes nomen tuum, Domine, et omnes reges terrae
gloriam tuam. Iam quoniam misertus es Sion, iam quoniam servi tui beneplacitum habuerunt in
lapides eius, cognoscendo fundamentum Apostolorum et Prophetarum; iam quoniam miserti sunt
pulveris eius, ut formaretur, vel potius reformaretur homo vivus ex pulvere; hinc praedicatio crevit
in Gentibus: timeant nomen tuum Gentes, et omnes reges terrae gloriam tuam; veniat et alius
paries de Gentibus, agnoscatur lapis angularis 68, ibi haereant duo de diverso venientes, sed iam
non adversa sentientes.

Dominus non cessat aedificare Ierusalem, miserans eius.
17. [v. 17.] Quoniam aedificabit Dominus Sion. Hoc agitur nunc. Eia lapides vivi in structuram
currite, non in ruinam. Aedificatur Sion; cavete parietinas: aedificatur turris, aedificatur arca;
observate diluvium. Hoc agitur nunc: Quoniam aedificabit Dominus Sion. Sed aedificata Sion, quid
fiet? Et videbitur in gloria sua. Ut aedificaret Sion, ut esset fundamentum in Sion, visus est a Sion,
sed non in gloria sua: Vidimus eum, et non habebat speciem neque decorem 69. At vero cum venerit
iudicare cum Angelis suis, quando congregabuntur ante eum omnes gentes, quando oves ad
dexteram, haedi ad sinistram separabuntur 70, nonne tunc videbunt in quem pupugerunt 71? Et
confundentur sero, qui prima poenitentia et salubri confundi noluerunt. Aedificabit Dominus Sion, et
videbitur in gloria sua: qui in illa primo visus est in infirmitate sua.
18. [v. 18.] Respexit in orationem humilium, et non despexit precem eorum. In aedificatione Sion
hoc agitur modo; aedificantes Sion orant, gemunt: ille unus pauper, quod pauperes multi; quia
millia in tot gentibus unus, quia unitas pacis Ecclesiae. Ipse unus, ipse multi: unus, propter
caritatem; multi, propter latitudinem. Ergo nunc oratur, nunc curritur; nunc, si quis aliter erat, et
aliter se habebat, manducet cinerem sicut panem, et potum suum cum fletu commisceat. Nunc
tempus est, cum aedificatur Sion; nunc intrant lapides in structuram: perfecto aedificio et dedicata
domo, quid curris, sero quaesiturus, inaniter petiturus, frustra pulsaturus, foris remansurus cum
quinque virginibus fatuis 72? Nunc ergo curre: Respexit enim in orationem humilium, et non
despexit precem eorum.

De salutis oeconomia in Vetere et in N.T.
19. [vv. 19.20.] Scribantur haec in generationem alteram. Quando scribebantur haec, non ita
proderant eis inter quos scribebantur: scribebantur enim ad prophetandum Novum Testamentum,
inter homines qui vivebant ex Vetere Testamento. Sed et illud Vetus Testamentum Deus dederat, et
in illa terra promissionis populum suum collocaverat. Sed quoniam memoriale tuum in
generationem et generationem, non iniquorum est, sed iustorum: in una generatione pertinet ad

689

