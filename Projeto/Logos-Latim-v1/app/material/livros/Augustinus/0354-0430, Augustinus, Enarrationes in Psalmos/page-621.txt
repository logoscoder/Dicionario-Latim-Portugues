iniquitatem? quid tibi erit? Et exaltabitur sicut unicornis cornu meum. Quare dixit, sicut unicornis?
Aliquando unicornis significat superbiam, aliquando unicornis exaltationem unitatis significat: quia
unitas exaltatur, omnes haereses cum inimicis Dei peribunt. Et exaltabitur sicut unicornis cornu
meum. Et quando erit? Et senectus mea in misericordia pingui. Quid dixit, senectus mea? Novissima
mea. Quomodo in aetatibus nostris novissima senectus est; sic totum hoc quod modo patitur corpus
Christi in laboribus, in aerumnis, in vigiliis, in fame, in siti, in scandalis, in iniquitatibus, in pressuris,
iuventus ipsius est: senectus ipsius, id est, novissima ipsius in laetitia erunt. Et intendat Caritas
vestra, quia dixit senectutem, ne putetis et mortem: homo enim in carne ideo senescit, ut moriatur.
Senecta Ecclesiae candida erit recte factis, morte autem non corrumpetur. Quod est caput senis,
hoc erunt opera nostra. Videtis quemadmodum canescat caput, et inalbescat, quantumcumque
senectus accedit. Qui bene senescit ordine suo, quaeris illi aliquando in capite capillum nigrum, et
non invenis: sic cum fuerit vita nostra talis, ut quaeratur nigritudo peccatorum, et non inveniatur;
senecta ista iuvenilis est, senecta ista viridis est, semper virebit. Audistis de feno peccatorum,
audite de senecta iustorum: Senectus in mea misericordia pingui.

Iniquo blandienti noli fidere.
12. [v. 12.] Et respexit oculus meus in inimicis meis. Quos dicit inimicos suos? Omnes qui operantur
iniquitatem. Noli attendere quia amicus tuus est iniquus: incurrat negotium, et ibi illum probas.
Incipis venire contra iniquitatem ipsius, et ibi videbis, quia quando tibi blandiebatur, inimicus erat;
sed nondum pulsaveras, non ut institueretur in corde quod non erat, sed ut erumperet quod erat.
Et respexit oculus meus in inimicis meis; et in eis qui insurgunt in me malignantibus, audiet auris
mea. Quando? In senecta. Quid est, in senecta? In novissimo. Et quid audiet auris nostra? Stantes
ad dexteram audiemus quod dicetur eis qui sunt ad sinistram: Ite in ignem aeternum, qui paratus
est diabolo et angelis eius 24. Ab isto auditu malo iustus non timebit. Scitis quia dictum est in
quodam psalmo: In memoria aeterna erit iustus; ab auditu malo non timebit 25. Quo auditu malo?
Ite in ignem aeternum, qui paratus est diabolo et angelis eius. Et in eis qui insurgunt in me
malignantibus, audiet auris mea.

Christianorum pulchritudo ostendetur in fine.
13. [v. 13.] Transit fenum, transit flos peccatorum: quid de iustis? Iustus ut palma florebit. Illi
exoriuntur sicut fenum; iustus ut palma florebit. In palma altitudinem significavit. Forte et hoc
significavit in palma, quia in novissimis suis pulchra est; ut initium eius a terra ducas, finem ipsius
in cacumine, ubi habet totam pulchritudinem: aspera radix videtur in terra, pulchra coma sub coelo
est. Erit ergo et tua pulchritudo in fine. Radix tua fixa sit: sed sursum versus habemus radicem
nostram. Radix enim nostra Christus est, qui ascendit in coelum. Humiliatus exaltabitur. Velut
cedrus in Libano, multiplicabitur. Videte quas arbores dixit: Iustus ut palma florebit; velut cedrus in
Libano, multiplicabitur. Numquid cum sol exierit, arescit palma? numquid arescit cedrus? Cum
autem sol candens aliquando fuerit, arescit fenum. Veniet ergo iudicium, ut arescant peccatores, et
virescant fideles. Velut cedrus in Libano, multiplicabitur.

Omnes viae Domini rectae, veraque iudicia eius.
14. [vv. 14-16.] Plantati in domo Domini, in atriis domus Dei nostri florebunt: Adhuc
multiplicabuntur in senecta uberi: et tranquilli erunt, ut annuntient. Hoc est sabbatum quod vobis
paulo ante commendavi, unde habet titulum Psalmus. Tranquilli erunt, ut annuntient. Quare
tranquilli annuntiant? Non illos movet fenum peccatorum: cedrus et palma nec in tempestatibus
curvantur. Ergo tranquilli sint, ut annuntient: et vere, quia modo annuntiandum est et
subsannantibus hominibus. O miseri homines amatores mundi! annuntiant vobis qui plantati sunt in
domo Domini; qui confitentur Domino in cantico et cithara, in verbo et opere, annuntiant vobis, et
dicunt vobis: Nolite seduci felicitate iniquorum, nolite attendere florem feni; nolite attendere ad
tempus beatos, in aeternum miseros. Nec ista beatitudo quae modo foris videtur, vera est; nec in
corde beati sunt, quia torquentur mala conscientia. Tu autem tranquillus esto, sperans de promissis
Domini Dei tui. Quid enim annuntiabis in tranquillitate? Quoniam rectus Dominus Deus, et non est
iniquitas in eo. Attendite, fratres, si plantati estis in domo Domini, si vultis florere sicut palma, et
multiplicari sicut cedrus, Libani, et non arescere sicut fenum sole candente; sicut hi qui videntur
florere sole absente. Si ergo non vultis esse fenum, sed palma et cedrus, quid annuntiabitis?
Quoniam rectus Dominus Deus, et non est iniquitas in illo. Quomodo non est iniquitas? Tanta mala
facit; sanus est, filios habet, plenam domum, abundat gloria, exaltatur honoribus, de inimicis
vindicatur, et omnia mala committit: alius innocens sui negotii, non rapiens aliena, non contra
quemquam faciens, laborat in vinculis, in carceribus, in inopia aestuat et suspirat. Quomodo non

621

