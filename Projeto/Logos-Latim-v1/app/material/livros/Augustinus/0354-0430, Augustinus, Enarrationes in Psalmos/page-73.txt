12. [v 12.] Pes meus stetit in rectitudine: dilectio mea non recessit a iustitia tua. In Ecclesiis
benedicam te, Domine: non occultabo eis quos vocasti benedictionem tuam, Domine; quoniam
dilectioni tuae subinfero proximi dilectionem.

28

IN EUMDEM PSALMUM 25
ENARRATIO II
Sermo ad plebem

Quid renovari significet.
1. Paulus apostolus cum legeretur, audivit nobiscum Sanctitas vestra: Sicut est, inquit, veritas in
Iesu, deponere vos secundum priorem conversationem veterem hominem, eum qui corrumpitur
secundum concupiscentias deceptionis; renovamini autem spiritu mentis vestrae, et induite novum
hominem qui secundum Deum creatus est in iustitia et sanctitate veritatis 1. Et ne aliquis
arbitraretur deponendam esse aliquam substantiam, quemadmodum se exspoliat tunica; aut
aliquid forinsecus accipiendum, quomodo accipit aliquod vestimentum, quasi ponens unam tunicam
et sumens alteram; et carnalis iste intellectus non permitteret homines agere in se intus spiritaliter
quod praecipiebat Apostolus: secutus est, et exposuit quid esset exui veterem hominem, et indui
novum. Caetera enim lectionis ipsius ad eumdem intellectum pertinent. Ait quippe quasi dicenti: Et
quomodo me exuturus sum veterem, aut quomodo induturus novum? An ipse tertius homo sum
depositurus veterem hominem, quem habui, et accepturus novum, quem non habui; ut tres
homines intellegantur, et sit in medio qui deponit veterem hominem, et accipit novum? ne ergo
quisquam tali carnali cogitatione impeditus, minus faceret quod iubetur, et non faciens excusaret
se de obscuritate lectionis, dicit in consequentibus: Quapropter deponentes mendacium, loquimini
veritatem. Et ecce hoc est deponere veterem hominem, et induere novum: Quapropter, deponentes
mendacium, loquimini veritatem, unusquisque cum proximo suo: quia sumus invicem membra 2.

Omnes proximi sumus.
2. Ne autem quisquam vestrum ita cogitet, fratres, cum christiano loquendam veritatem et cum
pagano mendacium. Cum proximo tuo loquere. Proximus tuus ille est, qui tecum natus est ex Adam
et Eva. Omnes proximi sumus conditione terrenae nativitatis: sed aliter fratres illa spe coelestis
haereditatis. Proximum tuum debes putare omnem hominem, et antequam sit christianus. Non
enim nosti quid sit apud Deum, quomodo illum praesciverit Deus ignoras. Aliquando quem irrides
adorantem lapides, convertitur, et adorat Deum, fortasse religiosius quam tu, qui eum paulo ante
irridebas. Sunt ergo proximi nostri latentes in his hominibus, qui nondum sunt in Ecclesia; et sunt
longe a nobis latentes in Ecclesia. Ideoque qui non scimus futura, unumquemque proximum
habeamus, non solum conditione mortalitatis humanae, qua in hanc terram eadem sorte
devenimus; sed etiam spe illius haereditatis, quia non scimus quid futurus sit qui modo nihil est.

Christus sol iustitiae.
3. Ergo attendite caetera in induendo novum hominem et exuendo veterem. Deponentes, inquit,
mendacium, loquimini veritatem unusquisque cum proximo suo: quia sumus invicem membra.
Irascimini; et nolite peccare. Si propterea irasceris servo tuo quia peccavit: ne et tu ipse pecces,
irascere tibi. Sol non occidat super iracundiam vestram 3: intellegitur quidem secundum tempus,
fratres; quia etsi ex ipsa humana conditione et infirmitate mortalitatis, quam portamus, subrepit ira
christiano, non debet diu teneri et fieri pridiana. Eice illam de corde antequam occidat lux ista
visibilis, ne te deserat lux illa invisibilis. Sed et aliter bene intellegitur, quia est noster sol iustitiae
veritas Christus, non iste sol qui adoratur a Paganis et Manichaeis, et videtur etiam a peccatoribus;
sed ille alius cuius veritate humana natura illustratur, ad quem gaudent Angeli, hominum autem
infirmatae acies cordis etsi trepidant sub radiis eius, ad eum tamen contemplandum per mandata
purgantur. Cum coeperit iste sol in homine habitare per fidem, non tantum in te valeat iracundia
quae in te nascitur, ut occidat super iracundiam tuam, id est, deserat Christus mentem tuam; quia
non vult habitare Christus cum iracundia tua. Videtur enim quasi ipse a te occidere, cum tu ab ipso
occidas: quia ira cum inveteraverit, odium fit; cum factum fuerit odium, iam homicida es. Omnis
enim qui odit fratrem suum, homicida est 4, sicut dicit Ioannes apostolus. Item ipse dicit, quia omnis
qui odit fratrem suum, in tenebris manet 5: et non mirum si ille in tenebris manet, a quo occidit sol.

73

