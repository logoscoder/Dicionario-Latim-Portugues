5. [v 2.] Dirigatur oratio mea tamquam incensum in conspectu tuo; elevatio manuum mearum
sacrificium vespertinum. Hoc de ipso capite solere intellegi, omnis christianus agnoscit. Declinante
enim iam die in vesperum, Dominus in cruce animam deposuit recepturus, non amisit invitus. Sed
tamen et ibi nos figurati sumus. Quid enim illius pependit in ligno, nisi quod de nobis accepit? Et
unde fieri potest ut aliquando Deus Pater dimittat et deserat unicum Filium, qui utique cum illo unus
Deus est? Et tamen nostram infirmitatem figens in cruce, ubi vetus homo noster, sicut dicit
Apostolus, confixus est cruci cum illo 20, ex voce ipsius hominis nostri clamavit: Deus meus, Deus
meus, utquid me dereliquisti? 21 Illud ergo est sacrificium vespertinum, passio Domini, crux Domini,
oblatio victimae salutaris, holocaustum acceptum Deo. Illud sacrificium vespertinum fecit in
resurrectione munus matutinum. Oratio ergo pure directa de corde fideli, tamquam de ara sancta
surgit incensum. Nihil est delectabilius odore Domini: sic oleant omnes qui credunt.

Christus nostra delicta portavit.
6. [v 3.] Vetus ergo homo noster, Apostoli verba sunt, confixus est cruci cum illo; ut evacuaretur,
inquit, corpus peccati, ut ultra non serviamus peccato. Inde et in ipso psalmo cum dictum esset:
Deus meus, Deus meus, utquid dereliquisti me, longe a salute mea; statim subiectum est: Verba
delictorum meorum. Quorum delictorum, si caput attendas? Et tamen eius fuisse vocem in psalmo,
ipse testatus est in cruce, ipsa verba dixit, ipsum versum pronuntiavit. Non est relictus humanae
coniecturae locus, nullus negandi aditus qualicumque christiano. Quod lego in psalmo, hoc audio a
Domino. In ipso etiam psalmo agnosco quod in Evangelio lego: Foderunt manus meas, et pedes;
dinumeraverunt omnia ossa mea. Ipsi vero consideraverunt, et conspexerunt me; diviserunt sibi
vestimenta mea, et super vestem meam miserunt sortem 22. Haec omnia sicut praedicta, ita facta;
sicut audivimus, ita et vidimus. Ergo si Dominus noster Iesus Christus nos figurans in caritate
corporis sui, quamvis esset ipse sine peccato, dixit: Verba delictorum meorum 23; dixit autem hoc
ex persona corporis sui: quis audet in membris eius dicere non se habere peccatum, nisi qui fuerit
ausus se falsae iustitiae nomine efferre, et Christum falsitatis arguere? Fatere ergo, o membrum,
quod pro te pronuntiavit caput tuum. Quod ut fateamur, quod ut faciamus, nec nos iustificemus
ante conspectum solius iusti, qui iustificat impium 24; subiecit iam sui corporis vocem: Pone,
Domine, custodiam ori meo, et ostium continentiae circa labia mea. Non dixit, claustrum
continentiae; sed, ostium. Ostium et aperitur et clauditur: ergo si ostium est, et aperiatur, et
claudatur; aperiatur ad confessionem peccati, claudatur ad excusationem peccati. Ita enim erit
ostium continentiae, non ruinae.

Christus in nobis per fidem inhabitat.
7. [v 4.] Quid enim nobis prodest hoc ostium continentiae? quid orat ex persona corporis Christus?
Ut non declines, inquit, cor meum in verba maligna. Quid est, cor meum? Cor Ecclesiae meae, cor
utique corporis mei. Verba illa attendite ubi nobis regula figitur: Saule, Saule, quid me
persequeris? 25 cum ipsum nemo tetigisset. Esurivi, et cibastis me; sitivi, et potum dedistis mihi 26:
et caetera. Et illi: Quando te vidimus esurientem aut sitientem? 27 Et ille: Cum uni ex minimis meis
fecistis, mihi fecistis 28. Haec Christianis inusitata esse non debent, maxime in quibus regulae fixae
sunt et caeterorum intellegendorum; et aut non turbabuntur, aut cito corrigentur. Sicut ergo ibi
dicturi sunt iusti: Domine, quare dixisti: Esurivi, et dedistis mihi manducare? quando vidimus te
esurientem? et ille responsurus est: Cum uni ex minimis meis fecistis, mihi fecistis; sic et hic
dicamus Christo intus, in interiore homine nostro, qui ibi per fidem habitare dignatur 29. Non enim
absens est a nobis, et non est cui dicamus, cum ipse dicat: Ecce ego vobiscum sum usque ad
consummationem saeculi 30. Dicamus ergo illi et nos, quoniam vocem eius in hoc psalmo
accepimus: eius enim vox est, quod nemo negat: Elevatio manuum mearum sacrificium
vespertinum. Dic ergo consequenter: Pone, Domine, custodiam ori meo, et ostium continentiae
circum labia mea; ut non declines cor meum in verba maligna, ad excusandas excusationes in
peccatis. Quare sic oras, Domine? quae peccata tua excusaturus es? Respondet: Cum unum ex
membris meis sic orat, ego sic oro: sicut ibi respondit: Cum uni ex minimis meis fecistis, mihi
fecistis 31.

De Simone pharisaeo et muliere illa peccatrice.
8. Cum autem non declinatum fuerit cor tuum, o membrum Christi, cum cor tuum non fuerit
declinatum in verba maligna, ad excusandas excusationes in peccatis, cum hominibus operantibus
iniquitatem; et non combinabis cum electis eorum. Hoc enim sequitur: Et non combinabo cum
electis eorum. Qui sunt electi eorum? Qui seipsos iustificant. Qui sunt electi eorum? Qui sibi iusti

986

