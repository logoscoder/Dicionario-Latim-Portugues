hominem: quomodo non potes dicere non te passum iniuriam, si vestis tua conscindatur. Et quando
quereris vel amicis vel in iudicio, hoc dicis iudici: Conscidit me: non dicis: Conscidit birrum meum;
sed: Conscidit me. Si potuit et meruit vestis tua dici tu, quae non est tu, sed vestis tua; quanto
potius meruit audire caro Christi, templum Verbi unitum cum Verbo, ut quidquid in carne pateretur,
Deus ipse pateretur: quamvis Verbum nec mori potuerit, nec corrumpi, nec mutari, nec occidi; sed
quidquid horum passum est, in carne passum est? Et noli mirari quia Verbum nihil passum est: nec
anima hominis potest pati aliquid occisa carne, dicente ipso Domino: Nolite timere eos qui corpus
occidunt, animam autem non possunt occidere 50. Si anima non potest occidi, Verbum Dei poterat
occidi? Et tamen quid dicit? Flagellavit me, colaphizavit me, percussit me, dilaniavit me: totum hoc
non fit in anima; et tamen non dicit, nisi, me, propter unitatem consortii ipsius.

Ecclesia veritatis depositum custodit.
11. Dominus ergo noster Iesus Christus panis, se fecit nobis lac, incarnatus et apparens mortalis; ut
in eo finiretur mors, et non aberraremus a Verbo, credentes in carnem quod factum est Verbum.
Hinc crescamus, ipso lacte nutriamur; antequam validi simus ad capiendum Verbum, non
recedamus a fide lactis nostri. Illi autem haeretici volentes disputare de eo quod non poterant
capere, dixerunt quia Filius minor est quam Pater, et dixerunt quia Spiritus sanctus minor est quam
Filius; et fecerunt gradus, et immiserunt in Ecclesiam tres deos. Non enim possunt negare Deum
Patrem, nec possunt negare Deum esse Filium, nec possunt negare Spiritum Sanctum Deum. At si
Pater Deus et Filius Deus et Spiritus sanctus Deus inaequales sunt, et non sunt eiusdem
substantiae; non est unus Deus, sed tres dii. Disputantes ergo quod capere non poterant, elati sunt
in superbiam; et factum est in eis quod dicitur in isto psalmo: Si non humiliter sentiebam, sed
exaltavi animam meam; quemadmodum qui ablatus est a lacte super matrem suam, sic retributio
in animam meam. Mater enim Ecclesia Dei est, unde illi separati sunt: ibi lactari et nutriri debebant,
ut crescerent ad capiendum Verbum Deum apud Deum, in forma Dei aequalem Patri.
Humilitas superbiam, non sapientiam, excludit.
12. Visa est hic quidem ab his qui ante nos ista tractarunt, et alia sententia, et alius intellectus in
his verbis, quem non tacebo Caritati vestrae. Hoc enim dixerunt: Omnis superbus displicet Deo, et
debet se humana anima humiliare, ne Deo displiceat, et toto corde intueri quod dictum est: Quanto
magnus es, tanto humilia te in omnibus, et coram Deo invenies gratiam 51. Sed rursus sunt quidam
homines, qui cum audierint quia humiles esse debent, dimittunt se, nihil volunt discere, putantes
quia si aliquid didicerint superbi erunt; et remanent in solo lacte. Quos reprehendit Scriptura,
dicens: Et facti estis opus habentes lacte, non solido cibo 52. Sic enim nos Deus vult nutriri lacte, ut
non ibi remaneamus; sed crescendo per lac, ad solidum cibum perveniamus. Ergo non debet homo
extollere cor suum in superbiam, sed debet levare in doctrinam verbi Dei. Nam si levanda anima
non esset, non diceretur in alia voce psalmi: Ad te, Domine, levavi animam meam 53. Et nisi se ipsa
anima super se effundat, non pervenit ad visionem Dei, et ad cognitionem substantiae illius
incommutabilis. Nam modo cum adhuc in carne est, dicitur ei: Ubi est Deus tuus? 54 Sed intus est
Deus eius, et spiritaliter intus est, et spiritaliter excelsus est; non quasi intervallis locorum,
quomodo per intervalla loca altiora sunt. Nam si talis altitudo quaerenda est, vincunt nos aves ad
Deum. Ergo intus Deus altus est, et spiritaliter altus; nec pervenit anima ut contingat eum, nisi
transierit se. Nam quidquid de Deo sentis secundum corpus, multum erras. Multum infans es, si
sentis de Deo etiam secundum animam humanam, quod Deus aut obliviscatur, aut ita sapiat ut
desipiat, aut faciat aliquid et poeniteat eum: omnia enim ista posita sunt in Scripturis, ut nobis
lactentibus commendaretur Deus; non ut proprie de illo sic audiamus ista, et intellegamus quasi
poeniteat Deum, et modo discat aliquid quod non noverat, et intellegat quod non intellegebat, et
reminiscatur quod oblitus erat. Talia enim animae sunt, non Dei. Nisi ergo transierit et modum
animae suae, non videbit quia Deus est quod est; qui dixit: Ego sum qui sum 55. Itaque ille cui
dicebatur: Ubi est Deus tuus, quid dixit? Factae sunt mihi lacrymae meae panis die ac nocte, dum
dicitur mihi quotidie: Ubi est Deus tuus? Ut autem inveniret Deum suum, quid egit? Haec meditatus
sum, inquit, et effudi super me animam meam 56. Ut inveniret Deum, effudit super se animam
suam. Non ergo sic tibi dicitur: Humilis esto, ut non sapias. Humilis esto, propter superbiam; altus
esto, propter sapientiam. Audi evidentem sententiam de hac re: Nolite pueri effici mentibus; sed
malitia infantes estote, ut mentibus perfecti sitis 57. Certe explicatum est, fratres mei, ubi nos Deus
voluit esse humiles, ubi altos: humiles, propter cavendam superbiam; altos, propter capiendam
sapientiam. Lactare, ut nutriaris; sic nutrire, ut crescas; sic cresce, ut panem manduces. Cum enim
coeperis panem manducare, ablactaberis, id est, iam tibi non opus erit lac, sed solidus cibus. Et hoc
videtur dixisse: Si non humiliter sentiebam, sed exaltavi animam meam; id est, si non mente, sed
malitia parvulus fui. Quod significans, dixit superiora verba: Domine, non est exaltatum cor meum,

925

