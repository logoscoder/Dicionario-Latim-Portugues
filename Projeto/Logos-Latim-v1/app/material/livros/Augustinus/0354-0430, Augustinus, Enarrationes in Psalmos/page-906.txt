filii excussorum 2; et cum quaereremus qui sint filii excussorum, visum esse nobis, suggerente
quantum credimus Domino, filios excussorum Apostolos dictos esse, filios Prophetarum: quia
Prophetae in aenigmatis locuti sunt, et figuris rerum tamquam mysteriorum involucris cooperuerunt
intellectum; qui intellectus prodire non potuit ad homines, nisi involucra illa excuterentur: unde dicti
sunt illi filii excussorum, qui de Prophetis excussis profecerunt. Ergo et nos excutiamus istum, ne
per involucra fallamur, et tangentes quod intus est et non videntes, dicamus forte lignum pro auro,
aut testam pro argento. Excutiamus, si videtur Caritati vestrae: aderit Dominus, ut procedat quod
intus est; maxime, fratres mei, quia martyrum natalitia celebramus. Quanta mala passi sunt
martyres, quanta exitia, quanta tormenta, squalores carcerum, stricturam catenarum, saevitiam
ferarum, ardorem flammarum, aculeos contumeliarum! Ista omnia passi essent, nisi nescio quid
viderent quo se tenderent, quod ad huius saeculi felicitatem non pertinet? Turpe est autem ut
natalitia martyrum celebremus, horum videlicet servorum Dei contemnentium mundum istum
propter sempiternam felicitatem, et accipiamus quod hic scriptum est pro praesenti felicitate, ut
cuicumque forte homini Dei fideli, civi illius Ierusalem, contingat etiam ducta uxore filios non
habere, dicamus: Non timet homo iste Dominum; nam si timeret Dominum, uxor eius tamquam
vinea fertilis esset in domo eius, non sterilis, ut nullum generaret; et si timeret Dominum homo iste,
filii ipsius circumdarent mensam ipsius, tamquam arbores olivarum. Si enim talia dixerimus,
animales sumus, non percipientes quae sunt Spiritus Dei. Incipiamus et nos excutere, ut simus et
nos filii excussorum. Si enim erimus filii excussorum, erimus in manu potentis tamquam sagittae, et
iaculabitur nos de praecepto suo in corda hominum nondum amantium, ut percussa sagittis
verborum Dei ament. Nam si talia coeperimus illis praedicare: Filii, aut fratres mei, timete
Dominum, ut habeatis filios et nepotes, ut gaudeat domus vestra; non sagittamus ut ametur illa
aeterna Ierusalem: remanebunt in amore terrenorum, et videntes ista abundare impiis, etsi nobis
non audent, in corde suo dicunt: "Quare ille qui non timet Deum, plenam domum habet filiis?" Et
forte alius dicit illi: "Adhuc nescis quid illi possit contingere; quid si efferet illos, quia non timet
Deum, et ad hoc illi plures nati sunt, ut maiorem dolorem de illorum morte patiatur?" Sed si talia
dixeris, respondebit tibi ille: "Ego novi hominem impium, paganum, sacrilegum, adoratorem
idolorum (et forte novit et verum dicit, nec unum novit, nec duos vel tres), quem deduxerunt ad
fossam, senem, decrepitum, mortuum in lecto suo, turbae filiorum et nepotum. Ecce non timuit
Dominum, et proles fecundissima domus eius clausit oculos eius". Quid ad hoc dicturi sumus? Nihil
illi potest evenire mali, ut efferat filios suos vivus, quando iam mortuus a filiis ad sepulcrum
gloriosum deductus est.

Christus caput et corpus est.
3. Excutiamus ergo, excutiamus, si volumus esse filii excussorum: exeat huc aliquid. Est enim
quidam homo qui sic benedicitur; et nemo timet Dominum, nisi qui est in membris ipsius hominis:
et multi homines sunt, et unus homo est; multi enim Christiani, et unus Christus. Ipsi Christiani cum
capite suo, quod ascendit in coelum, unus est Christus: non ille unus et nos multi, sed et nos multi
in illo uno unum. Unus ergo homo Christus, caput et corpus. Quod est corpus eius? Ecclesia eius,
dicente Apostolo: Quoniam membra sumus corporis eius 3; et: Vos autem estis corpus Christi et
membra 4. Intellegamus ergo vocem huius hominis, in cuius corpore unus sumus homo; et ibi
videbimus ista vera bona Ierusalem. Sic enim dixit in fine: Et videas bona quae sunt Ierusalem 5. Si
autem ista bona terreno oculo attenderis, abundantiam filiorum et nepotum, et fertilitatem
fecunditatemque coniugis, non sunt bona illius Ierusalem; quia bona ista in terra morientium sunt,
illa terra viventium est. Noli valde pro magno habere, si habes filios morituros, etsi non ante te,
certe post te. Vis habere filios nunquam morituros, et tecum semper victuros? Esto in illius corpore,
de quo dictum est: Vos autem estis corpus Christi et membra.
4. Nam ut hoc ostenderet et ipse Psalmus, quia sic est obscurus ut admoneat pulsari, sic opertus ut
velit excuti, a pluribus coepit: Beati omnes qui timent Dominum, qui ambulant in viis eius. Multis
loquitur; sed quia ipsi multi unum sunt in Christo, sequitur et singulariter iam dicit: Labores
fructuum tuorum manducabis. Superius dixerat: Beati omnes qui timent Dominum, qui ambulant in
viis eius: modo quare: Labores fructuum tuorum manducabis; et non, manducabitis? et quare:
Labores fructuum tuorum; et non: Labores fructuum vestrorum? Tam in proximo oblitus est quia
pluribus loquebatur? Sed si iam excussisti, quid tibi respondit? Cum plures Christianos appello, in
uno Christo unum intellego. Plures ergo estis, et unus estis; plures sumus, et unus sumus. Quomodo
plures sumus, et unus sumus? Quia illi inhaeremus cuius membra sumus; et quorum caput in coelo
est, ut membra sequantur.

Nunc de spe gaudemus, post hanc vitam de re gaudebimus.
906

