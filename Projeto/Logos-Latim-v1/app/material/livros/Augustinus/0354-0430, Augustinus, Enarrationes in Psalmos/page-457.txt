Quo praecessit Caput membra secutura sunt.
11. [v 9.] Ne proicias me in tempore senectutis. Spes mea a iuventute mea, ne proicias me in
tempore senectutis. Quod est hoc tempus senectutis? Cum deficiet virtus mea, ne derelinquas me.
Respondet hic tibi Deus: Imo vero deficiat virtus tua, ut in te maneat mea; ut dicas cum Apostolo:
Quando infirmor, tunc potens sum 45. Noli timere ne proiciaris in infirmitate, in ista senectute. Quid
enim, Dominus tuus non est infirmatus in cruce? nonne ante illum, tamquam ante hominem nihil
valentem, captivatum et oppressum, caput agitaverunt fortissimi, et tauri pingues, et dixerunt: Si
Filius Dei est, descendat de cruce 46? Numquid ille, quia infirmus erat, desertus est; qui maluit non
descendere de cruce, ne non potentiam ostendisse, sed insultantibus cessisse videretur? Quid te
docuit pendens, qui descendere noluit, nisi patientiam inter insultantes, nisi ut sis fortis in Deo tuo?
Forte et ex eius persona dictum sit: Tamquam prodigium factus sum multis, et tu adiutor fortis: ex
persona eius secundum infirmitatem, non secundum potestatem; secundum id quod nos in se
transfiguraverat, non secundum id quod ipse descenderat. Factus est enim multis prodigium. Et
forte ipsa erat senectus eius; quia ex vetustate non incongrue senectus vocatur, et ait Apostolus:
Vetus homo noster simul crucifixus est cum illo 47. Si ibi erat vetus homo noster, senectus ibi erat;
quia vetus, senectus. Tamen quia verum est: Renovabitur sicut aquilae iuventus tua 48, resurrexit
ipse die tertio, promisit resurrectionem finito saeculo. Iam praecessit caput; membra secutura sunt.
Quid times ne derelinquat te, ne abiciat in tempus senectutis, cum defecerit virtus tua? Imo tunc in
te erit virtus eius, quando defecerit virtus tua.

Venere Deus Christus dereliquit?
12. [vv 10.11.] Quare hoc dico? Quia dixerunt inimici mei mihi, et qui custodiebant animam meam,
consilium fecerunt in unum, dicentes: Deus dereliquit eum; persequimini et comprehendite eum,
quia non est qui eruat eum. Dictum est hoc de Christo: ille enim qui potentia magna divinitatis, qua
Patri aequalis est, resuscitaverat mortuos, subito inter manus inimicorum infirmus factus est, et
quasi nihil valens prehensus est. Quando prehenderetur, nisi illi primo in corde suo dicerent: Deus
dereliquit eum? Unde illa vox est in cruce: Deus meus, Deus meus, utquid dereliquisti me? 49 Ergo
Deus dereliquit Christum, cum Deus esset in Christo mundum reconcilians sibi 50, cum esset et
Christus Deus, ex Iudaeis quidem secundum carnem, qui est super omnia Deus benedictus in
saecula 51? Deus reliquit illum? Absit. Sed in vetere nostro vox nostra erat, quia simul crucifixus erat
vetus homo noster cum illo; et de ipso vetere nostro corpus acceperat, quia Maria de Adam erat.
Ergo quod illi putaverunt, hoc de cruce dixit: Quare me dereliquisti 52? Quare me isti derelictum
putant malo suo? Quid est, derelictum putant malo suo? Si enim cognovissent, nunquam Dominum
gloriae crucifixissent 53. Persequimini, et comprehendite eum. Familiarius tamen hoc, fratres,
accipiamus ex membris Christi, et vocem nostram in his verbis agnoscamus: quia et ille tales voces
ex persona nostra habuit, non ex potentia et maiestate sua; sed ex eo quod factus est propter nos,
non secundum id quod erat qui fecit nos.
13. [v 12.] Domine Deus meus, ne elonges a me. Ita fit, et non elongat omnino. Prope est enim
Dominus his qui obtriverunt cor 54. Deus meus, in adiutorium meum respice.

In tribulatione ne fueris Deo rebellis. Inimicis parcendum pro eisque orandum.
14. [v 13.] Confundantur et deficiant committentes animam meam. Quid optavit? Confundantur et
deficiant. Quare optavit? Committentes animam meam. Quid est, committentes animam meam?
Committentes quasi in rixam aliquam. Committi enim dicuntur, qui rixari provocantur. Si ergo ita
est, caveamus committentes animam nostram. Quid est, committentes animam nostram? Primo
provocantes nos ut Deo resistamus, ut in malis nostris Deus nobis displiceat. Quando enim rectus
es, ut bonus sit tibi Deus Israel, bonus rectis corde 55? quando rectus es? vis audire? Quando in eo
bono quod facis, Deus tibi placet; in eo autem malo quod pateris: Deus tibi non displicet. Videte
quid dixerim, fratres, et cauti estote contra committentes animas vestras. Omnes enim qui
vobiscum agunt, ut in moeroribus et tribulationibus fatigemini, id agunt, ut in eo quod patimini
Deus vobis displiceat, et exeat ex ore vestro: Quid est hoc? quid enim feci? Iam ergo tu nihil mali
fecisti, et tu iustus es, ille iniustus? Peccator sum, inquis, fateor; iustum me non dico. Sed quid,
peccator? numquid tantum quantum ille cui bene est? quantum Gaius Seius? Ego scio mala ipsius,
ego scio iniquitates ipsius, a quibus ego, etsi peccator, longe absum; et tamen video eum florere
omnibus bonis, et ego tanta patior! Non ergo ideo dico: Deus quid tibi feci, quia nihil omnino mali
feci; sed quia non tantum feci, ut ista dignus sim pati. Iterum tu iustus es, ille iniustus? Evigila
miser; commissa est anima tua. Non, inquit, ego iustum me dixi. Quid ergo dicis? Peccator sum, sed

457

