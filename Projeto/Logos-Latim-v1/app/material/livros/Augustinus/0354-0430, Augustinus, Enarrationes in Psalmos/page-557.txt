desperatio, nisi subveniat de consequenti: Infelix ego homo, quis me liberabit de corpore mortis
huius? Gratia Dei per Iesum Christum Dominum nostrum 31. Ergo et hic in psalmo isto vidit illa
gaudia, cogitavit animo: Beati qui habitant in domo tua, Domine; in saecula saeculorum laudabunt
te. Sed quis illuc ascendet? quid facio de carnis pondere? "Beati qui habitant in domo tua; in
saecula saeculorum laudabunt te. Condelector enim legi Dei secundum interiorem hominem." Sed
quid faciam? quomodo volabo? quomodo perveniam? Video aliam legem in membris meis,
repugnantem legi mentis meae. Dixit se infelicem, et dixit: Quis me liberabit de corpore mortis
huius, ut inhabitem in domo Domini, et in saecula saeculorum laudem cum? quis me liberabit?
Gratia Dei per Iesum Christum Dominum nostrum. Sicut ergo in verbis Apostoli illi difficultati et
quasi inextricabili luctae subvenit quod subiecit: Gratia Dei per Iesum Christum Dominum nostrum;
sic et hic cum suspiraret flammante desiderio in domum Dei et in illas laudes Dei, considerata
gravedine corporis sui et mole carnis suae, et desperatione quadam suborta, rursus in spem
evigilavit, et ait: Beatus vir cuius est susceptio eius abs te, Domine.

Amando et canticum graduum cantando ascende. Lex et gratia ad hominem
salvandum quid valeant.
10. [vv 6.7. ] Quid ergo praestat Deus in hac gratia, ei quem suscepit perducendum? Sequitur, et
dicit: Ascensus in corde eius. Facit illi gradus quibus ascendat. Ubi illi facit gradus? In corde. Quanto
ergo plus amaveris, tanto plus ascendes. Ascensus, inquit, in corde eius disposuit. Quis? Qui
suscepit eum: Beatus enim cuius est susceptio eius abs te, Domine. Quia per se non potest, opus
est ut gratia tua suscipiat. Et quid facit gratia tua? Disponit ascensus in corde. Ubi disponit
ascensus? In corde, in convalle plorationis. Ecce habetis torcular convallem plorationis: ipsae
lacrymae piae contribulatorum, mustum sunt amantium. Ascensus in corde eius disposuit. Ubi ergo
disposuit? In convalle plorationis. Hic enim disposuit ascensus, in convalle plorationis; hic enim
ploratur ubi seminatur: Euntes, inquit, ibant et flebant, mittentes semina sua 32. Ergo ascensus in
corde tuo sint dispositi a Deo per gratiam ipsius. Amando ascende: inde cantatur Canticum
graduum. Et ubi tibi disposuit hos ascensus? In corde, in convalle plorationis. Dixit ubi disposuit,
quo disposuit. Quid disposuit? Ascensus. Ubi? Intus, in corde. In qua regione, et quasi habitationis
loco? In convalle plorationis. Ut quo ascendatur? In locum quem disposuit. Quid est hoc, fratres: In
locum quem disposuit? Quem locum diceret quem disposuit, si dici posset. Dictum tibi est:
Ascensus disposuit in corde, in convalle plorationis. Quaeris quo? Quid tibi dicturus est? Quod
oculus non vidit, nec auris audivit, nec in cor hominis ascendit 33. Collis est, mons est, terra est,
pratum est, prope omnia ista dictus est locus ille. Sed quid sit per proprietatem, non per
similitudinem (videmus enim nunc per speculum in aenigmate quid sit ille locus, tunc videbimus
facie ad faciem 34), quis explicet? Noli ergo quaerere quo disposuit, in locum quem disposuit. Ipse
novit quo, ipse novit qui disposuit quo te ducat cuius ascensus in corde disposuit. Quid? times
ascendere, ne erret qui te ducit? Ecce in convalle plorationis disposuit ascensus: In locum quem
disposuit. Ploramus modo. Unde? Ubi dispositi sunt nostri ascensus. Unde ploramus, nisi inde unde
se miserum exclamabat Apostolus, quia videbat aliam legem in membris suis repugnantem legi
mentis suae 35? Et unde hoc nobis? Ex poena peccati. Et putabamus nos facile iustos esse posse
quasi viribus nostris, antequam acciperemus mandatum; adveniente autem mandato, peccatum
revixit: ego autem mortuus sum; hoc ait Apostolus. Data est enim Lex hominibus, non quae salvaret
eos iam, sed per quam cognoscerent in qua aegritudine iacebant. Audi verba Apostoli: Si enim data
esset Lex quae posset vivificare, omnino ex Lege esset iustitia; sed conclusit Scriptura omnia sub
peccato, ut promissio ex fide Iesu Christi daretur credentibus 36: veniret gratia post Legem,
inveniret hominem non solum iacentem, sed iam etiam confitentem et dicentem: Miser ego homo,
quis me liberabit de corpore mortis huius? et opportune veniret medicus ad convallem plorationis,
et diceret: Certe cognovisti quia cecidisti; audi me ut surgas, qui me contempsisti ut caderes. Data
est ergo Lex ut aegrum de morbo convinceret, qui sibi sanus videbatur; ut peccata
demonstrarentur, non ut auferrentur. Demonstrato peccato per datam Legem, auctum est
peccatum, quia peccatum est et contra Legem: Occasione, inquit, accepta, peccatum per
mandatum operatum est in me omnem concupiscentiam 37. Quid est, occasione accepta per
mandatum? Acceptum mandatum quasi viribus suis conati sunt facere homines; victi
concupiscentia, mandati etiam ipsius transgressione rei facti sunt. Sed quid ait Apostolus? Ubi
autem abundavit peccatum, super abundavit gratia 38; id est, auctus est morbus, commendata est
medicina. Propterea, fratres, quinque illae porticus Salomonis, numquid curabant aegrotos, ubi erat
piscina in medio earum? Et iacebant, inquit, aegroti in quinque porticibus 39; in Evangelio lectum
habemus. Quinque illae porticus, Lex est in quinque libris Moysi. Ad hoc producebantur aegroti de
domibus suis, ut iacerent in porticibus. Ergo lex prodebat aegrotos, non sanabat; sed benedictione
Dei turbabatur aqua, tamquam angelo descendente: visa aqua turbata, qui poterat unus
descendebat et sanabatur. Aqua illa cincta quinque porticibus, populus Iudaeorum erat Lege
conclusus: hunc perturbavit Dominus praesentia sua, ut occideretur. Nisi enim descensu suo

557

