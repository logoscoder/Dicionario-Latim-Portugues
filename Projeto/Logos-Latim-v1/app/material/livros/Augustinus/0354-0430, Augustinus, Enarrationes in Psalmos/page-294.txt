peccatum; spiritus autem vita est propter iustitiam 20. Quomodo ergo sine vinculo peccati nascitur,
quod concipitur et seminatur de corpore mortuo propter peccatum? Opus hoc castum in coniuge
non habet culpam, sed origo peccati trahit secum debitam poenam. Non enim maritus, quia maritus
est, mortalis non est, aut aliunde nisi peccato mortalis est. Erat enim et Dominus mortalis, sed non
de peccato: suscepit poenam nostram, et ideo solvit culpam nostram. Merito ergo in Adam omnes
moriuntur, in Christo autem omnes vivificabuntur 21. Per unum hominem enim, ait Apostolus,
peccatum in hunc mundum intravit, et per peccatum mors, et ita in omnes homines pertransiit, in
quo omnes peccaverunt 22. Definita est sententia: In Adam, inquit, omnes peccaverunt. Solus esse
innocens infans potuit, qui de opere Adam non natus est.

Percutit Deus putredinem facinoris, sanat dolorem vulneris.
11. [v 8.] Ecce enim veritatem dilexisti: incerta et occulta sapientiae tuae manifestasti mihi.
Veritatem dilexisti: id est, impunita peccata etiam eorum quibus ignoscis, non reliquisti. Veritatem
dilexisti: sic misericordiam praerogasti, ut servares et veritatem. Ignoscis confitenti, ignoscis, sed
seipsum punienti: ita servatur misericordia et veritas; misericordia, quia homo liberatur; veritas,
quia peccatum punitur. Ecce enim veritatem dilexisti: incerta et occulta sapientiae tuae
manifestasti mihi. Quae occulta? quae incerta? Quia Deus ignoscit et talibus. Nihil tam occultum,
nihil tam incertum. Ad hoc incertum Ninivitae poenitentiam egerunt. Dixerunt enim, quamvis post
minas prophetae, quamvis post illam vocem: Triduo, et Ninive subvertetur: dixerunt apud se,
petendam esse misericordiam: dixerunt ita apud se disceptantes: Quis novit, si Deus flectat in
melius sententiam suam, et miseretur? Incertum erat, cum dicitur: Quis novit. De incerto
poenitentiam egerunt, certam misericordiam meruerunt: prostraverunt se in lacrymis, in ieiuniis, in
cilicio et in cinere prostraverunt se, gemuerunt, fleverunt, pepercit Deus 23. Stetit Ninive, an eversa
est Ninive? Aliter quidem videtur hominibus, et aliter visum est Deo. Ego autem puto impletum
fuisse quod propheta praedixerat. Respice quae fuit Ninive, et vide quia eversa est, eversa in malo,
aedificata in bono: sicut eversus Saulus persecutor, aedificatus Paulus praedicator 24. Quis non
diceret civitatem istam, in qua nunc sumus, feliciter eversam, si omnes illi insani, nugis suis
desertis, ad ecclesiam compuncto corde concurrerent, Dei misericordiam de suis factis praeteritis
invocarent? Nonne diceremus: Ubi est illa Carthago? Quia non est quod erat, eversa est: sed si est,
quod non erat, aedificata est. Ita dicitur Ieremiae: Ecce dabo tibi eradicare, suffodere, evertere,
disperdere, et rursus aedificare, et plantare 25. Inde est vox illa Domini: Ego percutiam, et ego
sanabo 26. Percutit putredinem facinoris, sanat dolorem vulneris. Faciunt medici cum secant,
percutiunt et sanant; armant se ut feriant, ferrum gestant et curare veniunt. Sed quia peccata
magna erant Ninivitarum, dixerunt. Quis novit? Hoc incertum patefecerat Deus servo suo David.
Cum enim dixisset, stante et arguente se Propheta: Peccavi: statim audivit a Propheta, id est a
Spiritu Dei qui erat in Propheta: Dimissum est tibi peccatum tuum 27. Incerta et occulta sapientiae
suae manifestavit ei.

Esto humilis in humili Deo tuo.
12. [v 9.] Asperges me, inquit, hyssopo, et mundabor. Hyssopum herbam novimus humilem, sed
medicinalem: saxo haerere radicibus dicitur. Inde in mysterio mundandi cordis similitudo assumpta
est. Apprehende et tu radicem dilectionis petram tuam: esto humilis in humili Deo tuo, ut sis
excelsus in glorificato Deo tuo: Aspergeris hyssopo, humilitas Christi te mundabit. Noli herbam
contemnere, vim medicamenti attende. Aliquid etiam dicam quod a medicis solemus audire, vel
experiri in aegrotis. Hyssopum dicunt purgandis pulmonibus aptum esse. In pulmone solet notari
superbia: illic enim inflatio, illic anhelitus. Dicebatur de Saulo persecutore, tamquam de Saulo
superbo, quod ibat ad vinciendos Christianos spirans caedem 28: anhelabat caedes, anhelabat
sanguinem, nondum purgato pulmone. Audi et hic humilatum, quia hyssopo purgatum: Asperges
me hyssopo, et mundabor; lavabis me, id est, mundabis me: et super nivem dealbabor. Etsi fuerint,
inquit, peccata vestra sicut phoenicium, tamquam nivem dealbabo 29. De talibus sibi exhibet
Christus vestem sine macula et ruga 30. Proinde vestis eius in monte, quae tamquam nix dealbata
effulsit 31, significavit Ecclesiam omni macula peccati mundatam.

Deus paratus est dare, noli opponere obicem defensionis.
13. [v 10.] Sed ubi humilitas ex hyssopo? Audi sequentia: Auditui meo dabis exsultationem et
laetitiam, et exultabunt ossa humilata. Auditui meo, inquit, dabis exsultationem et laetitiam:
gaudebo audiendo te, non loquendo contra te. Peccasti, quid defendis te? Loqui vis: patere, audi,
cede divinis vocibus, ne perturberis et amplius vulnereris: commissum est, non defendatur; in

294

