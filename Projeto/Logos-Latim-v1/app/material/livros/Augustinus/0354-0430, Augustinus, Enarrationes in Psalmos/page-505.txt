recedere quid nobis praestitum sit. Et si modo non est cogitatio tua quae fuit: (etenim prima
cogitatio fuit recedere a peccato; modo autem non recedis, sed tunc recessisti): sint reliquiae
cogitationis, ne excidat a memoria qui sanavit. Vulnus te habuisse si oblitus fueris, non tibi erunt
reliquiae cogitationis. Quid enim putatis dixisse David? Ecce ex omnium persona loquitur. Peccavit
David sanctus graviter; missus est ad illum Nathan propheta, et corripuit illum: et confessus est, et
dixit: Peccavi 50. Haec fuit prima cogitatio confitentis: Cogitatio hominis confitebitur tibi. Quae erant
reliquiae cogitationis? Quando ait: Et peccatum meum ante me est semper 51. Quae fuit ergo prima
cogitatio? Ut recederet a peccato. Et si iam recessit a peccato, quomodo peccatum illius ante illum
est semper, nisi quia cogitatio illa transiit, sed reliquiae cogitationis solemnia celebrant?
Meminerimus ergo, fratres carissimi; rogamus vos: quisquis liberatus est a peccato, meminerit quid
fuit; sint in illo reliquiae cogitationis. Tunc enim portat alium sanandum, si se meminerit esse
sanatum. Ergo unusquisque recordetur quid fuit, et utrum iam non sit; et tunc subveniet ei qui
adhuc est quod ille iam non est. Si autem iactat se quasi de meritis suis, et repellit tamquam
indignos peccatores, et sine misericordia saevit; equum ascendit, videat ne dormiat: dormitaverunt
enim qui ascenderunt equos 52. Iam tunc dimisit equum; humilavit se: non iterum ascendat equum,
id est, non se rursus erigat in superbiam. Unde illi hoc fit? Si reliquiae cogitationis solemnia
celebrent Deo.

Vovete et reddite.
16. [v 12.] Vovete, et reddite Domino Deo nostro. Quisque quod potest voveat, et reddat. Ne
voveatis, et non reddatis; sed quisque quod potest voveat, et reddat. Non sitis pigri ad vovendum;
non enim viribus vestris implebitis. Deficietis, si de vobis praesumitis; si autem de illo cui vovetis,
vovete, securi reddetis. Vovete, et reddite Domino Deo nostro. Omnes communiter quid debemus
vovere? Credere in illum, sperare ab illo vitam aeternam, bene vivere secundum communem
modum. Est enim quidam modus communis omnibus. Furtum non facere, non castimoniali
praecipitur, et nuptae non praecipitur: adulterium non facere, omnibus praecipitur: non amare
vinolentiam, qua ingurgitatur anima, et corrumpit in se templum Dei, omnibus aequaliter
praecipitur: non superbire, omnibus aequaliter praecipitur: non hominem occidere, non odi se
fratrem, non adversus aliquem tenere perniciem, omnibus in commune praecipitur. Hoc totum
omnes vovere debemus. Sunt etiam vota propria singulorum: alius vovet Deo castitatem
coniugalem, ut praeter uxorem suam non noverit aliam; sic et femina, ut praeter virum suum non
noverit alium. Alii etiam vovent, etsi experti tale coniugium, ultra nihil tale pati, nihil tale
concupiscere aut sustinere: et ipsi voverunt aliquid maius quam illi. Alii virginitatem ipsam ab
ineunte aetate vovent, ut nihil tale vel experiantur, quale illi experti reliquerunt: et isti voverunt
plurimum. Alii vovent domum suam esse hospitalem omnibus sanctis advenientibus: magnum
votum vovent. Alius vovet relinquere omnia sua distribuenda pauperibus, et ire in communem
vitam, in societatem sanctorum: magnum votum vovet. Vovete, et reddite Domino Deo nostro.
Quisque quod vovere voluerit voveat: illud attendat, ut quod voverit reddat. Unusquisque Deo quod
vovet, si respicit retrorsum, malum est. Nescio quae castimonialis nubere voluit: quid voluit? Quod
et virgo quaelibet. Quid voluit? Quod et mater ipsius. Aliquid mali voluit? Mali plane. Quare? Quia
iam voverat Domino Deo suo. Quid enim dixit de talibus apostolus Paulus? Cum dicat viduas
adolescentulas nubere si velint 53, sed tamen ait quodam loco: Beatior autem erit, si sic
permanserit secundum meum consilium 54. Ostendit beatiorem, si sic permanserit; non tamen
damnandam, si nubere voluerit. Quid autem ait de quibusdam quae voverunt, et non reddiderunt?
Habentes, inquit, damnationem, quia primam fidem irritam fecerunt 55. Quid est, primam fidem
irritam fecerunt? Voverunt, et non reddiderunt. Nemo ergo positus in monasterio frater dicat:
Recedo de monasterio, neque enim soli qui sunt in monasterio perventuri sunt ad regnum
coelorum, et illi qui ibi non sunt ad Deum non pertinent. Respondetur ei: Sed illi non voverunt; tu
vovisti, tu retro respexisti. De die iudicii cum Dominus minaretur, quid ait? Mementote uxoris Lot 56.
Omnibus dixit. Quid enim fecit uxor Lot? Liberata est a Sodomis, et in via posita retrorsum respexit:
ubi respexit, ibi remansit. Facta est autem statua salis 57, ut illius contemplatione condiantur
homines; cor habeant, non sint fatui, non retro respiciant, ne malum exemplum dantes, ipsi
remaneant, et alios condiant. Nam et modo dicimus illud quibusdam fratribus nostris, quos forte
viderimus velut infirmari in proposito bono: Et talis vis esse, qualis ille? Obicimus illis quosdam qui
retro respexerunt. Illi fatui sunt in se, sed alios condiunt, quando commemorantur, ut illorum
exemplum timentes isti retro non respiciant. Vovete, et reddite Domino Deo nostro, quia illa uxor
Lot ad omnes pertinet. Maritata mulier voluit facere adulterium; de loco suo quo pervenerat retro
respexit. Vidua quae iam sic permanere voverat, voluit nubere, hoc voluit quod licuit ei quae nupsit;
sed illi non licuit, quia de loco suo retro respexit. Virgo est castimonialis, iam dicata Deo; habeat et
cetera, quae vere ornant ipsam virginitatem, et sine quibus illa virginitas turpis est. Quid si enim sit
corpore integra, et mente corrupta? Quid est quod dixi? Quid si nullus tetigerit corpus, sed si forte
ebriosa sit, superba sit, litigiosa sit, linguosa sit? Haec omnia damnat Deus. Si antequam vovisset

505

