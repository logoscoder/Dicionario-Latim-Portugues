4. Quod autem mutato verborum ordine, cum prius dixisset, Deus, iudicium tuum regi da, et
iustitiam tuam filio regis, prius ponens iudicium, deinde iustitiam; prius iustitiam posuit, deinde
iudicium, dicens: Iudicare populum tuum in iustitia, et pauperes tuos in iudicio; magis ostendit
iudicium se appellasse iustitiam, nihil interesse demonstrans quo ordine ponatur, cum idem
significet. Solet enim dici iudicium pravum quod iniustum est; iustitiam vero iniquam vel iniustam
dicere non solemus. Si enim prava, et iniusta erit; nec iustitia iam dicenda est. Proinde ponendo
iudicium, atque iustitiae nomine repetendo; vel ponendo iustitiam, et eam iudicii nomine
repetendo, satis edocet proprie se appellare iudicium quod pro iustitia poni solet, id est, quod in
male iudicando intellegi non potest. Ubi enim Dominus dicit: Nolite iudicare personaliter, sed
rectum iudicium iudicate 21, ostendit esse posse pravum iudicium, cum dicit: Rectum iudicium
iudicate: denique illud vetat; hoc praecipit. Cum vero sine ulla adiectione dicit iudicium, continuo
iustum vult intellegi; sicut est quod ait Relinquitis graviora Legis, misericordiam, et iudicium 22. Et
illud quod Ieremias dicit: Faciens divitias suas non cum iudicio 23. Non ait: Faciens divitias suas
pravo iniustove iudicio, vel non cum iudicio recto aut iusto; sed, non cum iudicio: iudicium non
appellans, nisi quod rectum ac iustum est.

Quinam in Ecclesia sint montes et quinam colles.
5. [v 3.] Suscipiant montes pacem populo, et colles iustitiam. Montes maiores sunt, colles minores.
Nimirum ergo hi sunt quos alius habet psalmus: Pusillos cum magnis. Isti quippe montes
exsultaverunt sicut arietes, et isti colles sicut agni ovium, in exitu Israel ex Aegypto 24, id est in
populi Dei liberatione ab huius saeculi servitute. Excellenti ergo sanctitate eminentes in Ecclesia,
montes sunt; qui idonei sunt et alios docere 25, sic loquendo ut fideliter instruantur, sic vivendo ut
salubriter imitentur: colles autem sunt illorum excellentiam sua obedientia subsequentes. Quare
ergo montes pacem, et colles iustitiam? An forte nihil interesset, etiamsi ita diceretur: Suscipiant
montes iustitiam populo, et colles pacem? Utrisque enim iustitia, et utrisque pax necessaria est: et
fieri potest ut alio nomine pax appellata sit ipsa iustitia; haec est enim vera pax, non qualem iniusti
inter se faciunt. An potius cum distinctione non contemnenda intellegendum est quod ait: Montes
pacem, et colles iustitiam? Excellentes quippe in Ecclesia, paci debent vigilanti intentione
consulere; ne propter suos honores superbe agendo schismata faciant, unitatis compage disrupta.
Colles autem ita eos imitando et obediendo subsequantur, ut eis Christum anteponant; ne malorum
montium, quoniam videntur excellere, vana auctoritate seducti, se a Christi unitate disrumpant.
Ideo dictum est: Suscipiant montes pacem populo. Dicant quidem: Imitatores mei estote, sicut et
ego Christi 26. Sed rursus dicant: Licet si nos, aut angelus de coelo vobis annuntiaverit praeterquam
quod accepistis. anathema sit 27. Dicant etiam: Numquid Paulus pro vobis crucifixus est, aut in
nomine Pauli baptizati estis 28? Ita suscipiant pacem populo Dei, id est, pauperibus Dei; non illis, sed
cum illis regnare cupientes. Illi quoque non dicant: Ego sum Pauli, ego sum Apollo, ego vero
Cephae; sed omnes dicant: Ego sum Christi 29. Haec est iustitia: non anteponere servos Domino,
nec aequare; ita levare oculos in montes unde veniat auxilium sibi, ut tamen auxilium suum non
sperent a montibus, sed a Domino qui fecit coelum et terram 30.

Deus utitur ministris in opere reconciliationis.
6. Potest et sic convenientissime intellegi: Suscipiant montes pacem populo, ut pacem intellegamus
in reconciliatione qua Deo reconciliamur: montes quippe eam suscipiunt populo eius. Hoc Apostolus
ita testatur: Vetera transierunt; ecce facta sunt nova: omnia autem ex Deo, qui reconciliavit nos
sibi per Christum, et dedit nobis ministerium reconciliationis. Ecce quomodo suscipiunt montes
pacem populo eius. Deus enim erat in Christo, mundum reconcilians sibi; non reputans illis delicta
eorum, et ponens in nobis verbum reconciliationis. In quibus, nisi in montibus qui suscipiunt pacem
populo eius? Quocirca legati pacis subsequenter adiungunt, et dicunt: Pro Christo ergo legatione
fungimur, tamquam Deo exhortante per nos; obsecramus pro Christo reconciliari Deo 31. Hanc
pacem suscipiunt montes populo eius, id est, praedicationem legationemque pacis eius: colles
autem iustitiam; hoc est obedientiam, quod est in hominibus et in omni rationali creatura omnis
iustitiae origo atque perfectio; ita ut duorum hominum, id est, Adam qui fuit caput mortis nostrae,
et Christi qui est caput salutis nostrae, haec commendetur magna distinctio: quia sicut per
inobedientiam unius hominis, peccatores constituti sunt multi; ita et per obedientiam unius
hominis, iusti constituentur multi 32. Suscipiant ergo montes pacem populo, et colles iustitiam; ut
hoc modo utrisque concordantibus, fiat quod scriptum est: Iustitia et pax osculatae sunt se 33. Quod
vero alii codices habent: Suscipiant montes pacem populo, et colles: utrosque praedicatores
evangelicae pacis intellegendos puto; sive praecedentes, sive subsequentes. In his autem codicibus
illud sequitur: In iustitia iudicabit pauperes populi. Sed illi magis codices approbantur, qui habent

469

