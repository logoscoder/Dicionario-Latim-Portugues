20. [v. 16.] Quis exsurget mihi adversus malignantes? aut quis consistet mihi adversus operantes
iniquitatem? Persuadent multi multa mala, susurrare serpens non desinit, ut facias iniquitatem:
quacumque te converteris, forte si profecisti, quaeris cum aliquo bene vivere, et vix invenis; multi
mali te circumdant, quia pauca grana, multa palea. Habet haec area grana sua, sed adhuc laborant.
Separata ergo a palea tota massa grandis erit: pauca grana sunt, sed in comparatione palearum;
multa autem in se. Ergo cum undique mali perstrepant, et dicant: Quare sic vivis? tu solus
christianus es? Quare non facis quod faciunt et alii? quare non spectas, quemadmodum et alii?
quare non remedia et ligaturas adhibes? quare non mathematicos et aruspices consulis, sicut et
alii? et tu signas te, et dicis, Christianus sum, ut repellas istos nescio quos: sed adversarius premit,
urget; quod peius est, exemplo christianorum suffocat christianos. Sudatur, aestuatur; tribulatur
anima christiana: vincere habet tamen; sed numquid de se? Ideo vide quid dicat. Respondet enim:
Quid mihi prodest quia modo mihi facio remedia, et lucror paucos dies? exeo hinc de isto saeculo,
et vado ad Dominum meum, et mittet me in ignem; quia praeposui paucos dies vitae futurae,
mittet me in gehennas. Quas gehennas? Aeterni iudicii Dei. Vere, nisi putas quia Deus curat
quomodo vivant homines? Et hoc forte non in platea tibi dicit amicus, sed in domo uxor, aut forte
maritus uxori fideli bonae et sanctae, deceptor ipsius. Si mulier marito, Eva est illi; si vir uxori,
diabolus est illi: aut ipsa tibi Eva est, aut tu illi serpens es. Aliquando vult convertere pater
cogitationem suam vel ad filium: invenit et ipsum malum, nequissimum; aestuat, fluctuat, quaerit
quomodo vincat, prope sorbetur, prope consentit, sed adsit Deus. Audite ergo Psalmum: Quis
exsurget mihi, inquit adversus malignantes? Tam multi sunt; quacumque respicio, ipsi occurrunt.
Quis occurret principi iniquitatis diabolo, et angelis eius, et hominibus seductis ab eo?
21. [v. 17.] Nisi quia Dominus, inquit, adiuvit me, paulo minus habitaverat in inferno anima mea.
Prope rueram in illam fossam quae paratur peccatoribus: hoc est, paulo minus in inferno
habitaverat anima mea. Quia iam nutabat, iam prope consentiebat, respexit ad Dominum. Ut puta,
verbi gratia, insultabatur illi, ut faceret iniquitatem. Aliquando enim congregant se mali, et insultant
bonis; maxime si fuerint illi plures, et ceperint illum unum, quomodo aliquando multa palea est
circa unum granum (tunc non erunt simul cum fuerit massa ventilata): capitur inter multos iniquos
ille, insultatur illi, circumvenitur; superponere se volunt illi, exagitant quasi iustum, et insultant
quasi de ipsa iustitia: Magnus, inquiunt, apostolus; in coelum volasti, quomodo Elias. Faciunt
homines ista, ita ut aliquando attendens ad linguam humanam, erubescat esse bonus inter malos.
Resistat ergo malis; sed non de viribus suis, ne efficiatur superbus, cum vult evadere superbos, et
augeat numerum superborum. Sed quid dicat? Quis exsurget mihi adversus malignantes? aut quis
consistet mihi adversus operantes iniquitatem? Nisi quia Dominus adiuvit me, paulo minus
habitaverat in inferno anima mea.

Quo graviora pericula, eo dulcior gratia liberans nos.
22. [vv. 18.19.] Si dicebam: Motus est pes meus; misericordia tua, Domine, adiuvabat me. Vide
quomodo confessionem amat Deus. Movetur pes tuus, et non dicis: Movetur pes meus; sed stare te
dicis, cum iam ruas. Imo si iam coepisti moveri, si iam coepisti fluctuare, confitere motum, ne
plangas ruinam; ut adiuvet te ille, ne in inferno sit anima tua. Confessionem vult Deus, humilitatem
vult. Metus es, ut homo; adiuvat te ille, ut Deus: sed dic tamen: Motus est pes meus. Quare iam
moveris, et dicis: Sto? Si dicebam: Motus est pes meus; misericordia tua. Domine, adiuvabat me.
Quomodo praesumpsit Petrus, non in viribus suis. Videbatur Dominus ambulare super mare,
calcans capita omnium superborum in isto saeculo. Ipsum iter suum calcantis capita superborum,
significavit ambulans super tumidos fluctus. Calcat et Ecclesia: nam ipsa est Petrus. Non tamen
ausus est Petrus per seipsum ambulare super aquas: sed quid ait? Domine, si tu es, iube me venire
ad te super aquas. Ille in potestate sua, Petrus in iussu illius. Iube, inquit, venire me ad te.
Respondit ille: Veni. Calcat enim et Ecclesia capita superborum; sed quia Ecclesia est et habet
infirmitatem humanam, ut compleretur: Si dicebam: Motus est pes meus, titubavit Petrus in mari, et
exclamavit: Domine, pereo. Quod ergo hic positum est: Si dicebam: Motus est pes meus; hoc ibi
positum est Domine, pereo. Et quod hic positum est: Misericordia tua, Domine, adiuvabat me; hoc
ibi positum est: Porrexit manum Iesus dicens: Modicae fidei, utquid dubitasti? 58 Mirum est
quomodo probat Deus homines: ipsa pericula nostra dulciorem nobis faciunt liberantem. Nam
videte quod sequitur. Quia dixit: Si dicebam: Motus est pes meus; misericordia tua, Domine,
adiuvabat me: dulcis illi utique factus est Dominus, eripiens illum a periculis; et ideo exponens
ipsam dulcedinem Domini, exclamat dicens: Domine, secundum multitudinem dolorum meorum in
corde meo, exhortationes tuae iucundaverunt animam meam. Multi dolores, sed multae
consolationes: amara vulnera, sed suavia medicamenta.

Flagellis erudit et exercet Pater filios suos.
637

