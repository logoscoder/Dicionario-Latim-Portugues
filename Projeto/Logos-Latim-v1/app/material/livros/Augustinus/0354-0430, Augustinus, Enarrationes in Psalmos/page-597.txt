promissio Dei de semine David in illo putaretur impleta: sed cecidit Salomon, et dedit locum
sperando Christo; ut quoniam Deus nec falli posset, nec fallere, quem sciebat casurum, non in eo
poneret promissum suum, sed post casum eius respiceres tu Deum, et flagitares promissum. Ergo,
Domine, mentitus es? Non imples quod promisisti? non exhibes quod iurasti? Forte hic dicturus tibi
erat Deus: Iuravi quidem et promisi, sed iste noluit perseverare. Quid ergo? tu, Domine Deus, non
praesciebas istum non perseveraturum? Utique sciebas. Quare ergo in non perseveraturo mihi quod
aeternum esset promittebas? Nonne tu dixisti: Si dereliquerint legem meam, et in iudiciis meis non
ambulaverint, et mandata mea non custodierint, et testamentum meum profanaverint 21; manebit
tamen promissio mea, implebitur iuratio mea? Semel iuravi in sancto meo, intus in secreto quodam,
in ipso fonte unde Prophetae biberunt, qui nobis haec ructaverunt: Semel, inquit, iuravi, si David
mentiar. Exhibe ergo quod iurasti, redde quod promisisti. Sublatum est de isto David, ne
exspectaretur in isto David. Exspecta ergo quod promisi.

In populo Israel Christi adventus parabatur.
7. Novit illud et ipse David. Vide enim quid dicat: Tu vero repulisti, et ad nihilum deduxisti. Ergo ubi
est quod promisisti? Distulisti Christum tuum. Quamvis tristitia quaedam enumeret, in hoc tamen
verbo reficit nos: manet omnino, Deus, quod promisisti; nam Christum tuum non abstulisti, sed
distulisti. Huic ergo David, in quo sperabant ignari promissa sua Deum completurum, videte quid
accidit, ut promissa Dei firmius in alio sperata compleantur: Distulisti Christum tuum: evertisti
testamentum servi tui. Ubi est enim testamentum vetus Iudaeorum? ubi est terra illa promissionis,
in qua habitantes peccarunt, qua deleta migrarunt? Regnum Iudaeorum quaeris, non est: altare
Iudaeorum quaeris, non est: sacrificium Iudaeorum quaeris, non est: sacerdotium Iudaeorum
quaeris, non est. Evertisti testamentum servi tui; profanasti in terra sanctitatem eius. Sancta illa
quae habebant, terrena esse ostendisti. Destruxisti omnes macerias eius, quibus eum munieras:
quando enim diriperetur, nisi maceriae dirutae fuissent? Posuisti munitiones eius formidinem. Quid
est, formidinem? Ut dicatur peccantibus: Si Deus naturalibus ramis non pepercit, neque tibi
parcet 22. Diripuerunt eum omnes transeuntes viam: omnes scilicet Gentes, per viam, hoc est, per
vitam istam transeuntes diripuerunt Israel, diripuerunt David. Primum videte frusta eius in omnibus
gentibus: de ipsis enim dictum est: Partes vulpium erunt 23. Reges quippe impios vulpes appellavit
Scriptura, dolosos et timidos quos terret virtus aliena. Ideo ipse Dominus cum de Herode
comminante loqueretur: Dicite, inquit, vulpi illi 24. Rex qui neminem hominum timet, ipse vulpes
non est: leo ille de tribu Iuda, cui dicitur: Ascendisti recumbens, dormisti sicut leo 25. Potestate
ascendisti, potestate dormisti; quia voluisti, dormisti. Ideo in alio psalmo dicit: Ego dormivi. Nonne
plena erat sententia: Dormivi, et somnum coepi: et exsurrexi, quoniam Dominus suscipiet me 26?
quare additum est: Ego? Et cum magno pondere pronuntiandum est: Ego; Ego dormivi. Illi
saevierunt, illi persecuti sunt, sed si noluissem, non dormissem. Ego dormivi. Ergo de quibus dictum
erat: Partes vulpium erunt; de his nunc dictum est: Diripuerunt eum omnes transeuntes viam;
factus est opprobrium vicinis suis. Exaltasti dexteram inimicorum eius; iucundasti omnes inimicos
eius. Advertite Iudaeos, et videte omnia impleta quae praedicta sunt. Avertisti adiutorium gladii
eius. Quomodo solebant pauci dimicare, multos prosternere? Avertisti adiutorium gladii eius, et non
es opitulatus ei in bello. Merito victus, merito captus, merito a regno suo alienatus, merito
dispersus: eam enim terram perdidit, pro qua Dominum occidit. Avertisti adiutorium gladii eius, et
non es opitulatus ei in bello. Dissolvisti eum ab emundatione. Quid est hoc? Inter omnia mala
magnus hic terror. Quantumcumque enim caedat Deus, quantumlibet irascatur, quantumlibet
verberet, flagellet; ligatum tamen flagellet, quem mundet, non dissolvat ab emundatione: si enim
dissolvit ab emundatione; iam non habet mundandum, sed proiciendum. A qua ergo emundatione
dissolvitur Iudaeus? A fide. Ex fide enim vivimus 27; et de fide dictum est: Fide mundans corda
eorum 28: et quia sola fides Christi mundat, non credendo in Christum soluti sunt ab emundatione.
Dissolvisti eum ab emundatione; sedem eius in terram collisisti: merito et fregisti. Minuisti dies
sedis eius: putabant se in aeternum regnaturos. Perfudisti eum confusione. Haec omnia evenerunt
Iudaeis, non tamen ablato Christo, sed dilato.
8. [v. 47.] Videamus ergo utrum impleat Deus promissa sua. Post haec dura quae commemoravit
evenisse illi populo et illi regno, ne ibi putaretur Deus implevisse quod promiserat, et non daret
alterum regnum in Christo, cuius regni non erit finis; alloquitur eum Propheta, et dicit: Quousque,
Domine, averteris in finem? Forte enim non in finem et ab ipsis; quia caecitas ex parte Israel facta
est, ut plenitudo Gentium intraret, et sic omnis Israel salvus fieret 29. Interea tamen: Exardescet
sicut ignis ira tua.

Deus hominem peccati vanitate inquinatum mundat.
597

