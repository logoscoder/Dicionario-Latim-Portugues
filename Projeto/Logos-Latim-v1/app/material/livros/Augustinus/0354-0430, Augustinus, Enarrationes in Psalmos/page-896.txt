quaerebant munditiam. De talibus erat etiam ille pharisaeus qui invitaverat Dominum, quando
accessit mulier quae in civitate peccatrix erat et famosa, quae lacrymis lavit pedes Domini, tersit
capillis, unxit unguento. Pharisaeus ergo, qui invitaverat Dominum, et munditiam non habebat nisi
forinsecus corpore, corde autem plenus erat iniquitate et rapina, dixit apud semetipsum: Iste si
esset propheta, sciret quae mulier illi accessit ad pedes 13. Unde noverat utrum sciret, an nesciret?
Sed ideo eum nescire arbitratus est, quia non a se eam repulit. Si enim accessisset ad ipsum
pharisaeum talis mulier, ille qui munditiam tenebat quasi in carne, exsufflaret, repelleret, abiceret;
ne immunda tangeret mundum, et contaminaret eius munditiam. Quia hoc non fecit Dominus, ideo
illum credidit nescisse qualis mulier illi accessisset ad pedes; Dominus autem non solum illam
noverat, sed et cogitationes illius audiebat: quia etsi contactus corporis aliquid facit, o immunde
pharisaee, caro Domini posset pollui contactu mulieris, an mulier mundari contactu Domini?
Permittebat autem medicus aegrotam tangere medicamentum; et illa quae venerat, noverat
medicum; et quae solebat in sua fornicatione fortasse esse frontosa, frontosior facta est ad
salutem. Irrupit in domum quo non erat invitata; sed vulnera habebat, et illuc venerat ubi medicus
recumbebat. Ille autem qui invitaverat medicum, sanus sibi videbatur; propterea non curabatur.
Iam quae sequuntur in Evangelio nostis, quomodo confusus est ipse pharisaeus, cum ei ostenderet
quia et illam mulierem noverat, et cogitationem ipsius audierat.

De interiore et exteriore munditia.
6. Sed ad id revertamur quod modo de Evangelio lectum est, quod pertinet ad praesentem versum
ubi dictum est: Impletum est gaudio os nostrum, et lingua nostra exsultatione: quaerimus enim
quod os, et quae lingua. Attendat Caritas vestra. Insultatum est Domino, quia non lotis manibus
discipuli eius manducarent 14. Respondit illis Dominus sicut oportebat, et vocatis turbis ait: Audite
omnes, et intellegite. Omne quod intrat in os, non coinquinat hominem, sed quod exit 15. Quid est
hoc? Cum dixit: Quod intrat in os, nonnisi os corporis voluit ostendere. Intrant enim cibi, et non
coinquinant homines cibi; quia: Omnia munda mundis 16; et: Omnis creatura Dei bona est, et nihil
abiciendum quod cum gratiarum actione percipitur 17. In figura Iudaeis posita erant quaedam, et
immunda dicta sunt 18. Sed postea quam lux ipsa venit, remotae sunt umbrae, non sumus retenti in
littera, sed vivificati in spiritu: et non est impositum iugum observationis Christianis, quod
impositum erat Iudaeis; quia Dominus dixit: Iugum enim meum suave est, et sarcina mea levis
est 19: et: Omnia, ait Apostolus, munda mundis: immundis autem et infidelibus, nihil est mundum;
sed polluta sunt eorum et mens et conscientia 20. Quid voluit intellegi? Mundo homini et panis et
porcina munda est, immundo nec panis, nec porcina. Immundis autem, inquit, et infidelibus nihil
est mundum. Quare nihil est mundum? Sed polluta sunt, inquit, eorum et mens et conscientia: quia
si interius quod est, immundum est; foris quod est, nihil mundum esse potest. Si ergo illis quibus
interiora immunda sunt, exteriora munda esse non possunt; si volueris ut exteriora munda sint,
interiora mundato. Ibi est enim os quod implebitur tibi gaudio, et quando taces: quando enim taces
et gaudes, os tuum clamat ad Deum. Sed vide unde gaudeas. Si de saeculo gaudes, immundo
gaudio vociferaris ad Deum: si vero de redemptione gaudes, quomodo dixit psalmus iste: Cum
converteret Dominus captivitatem Sion, facti sumus iucundati; tunc impletur vero gaudio os tuum,
et lingua tua exsultatione: manifestum est quia in spe gaudes, et acceptum est gaudium tuum apud
Deum. In ipso gaudio, vel in ipso ore quod habemus intus, et manducamus et bibimus: sicut de isto
ore ad refectionem corporis, sic et de illo ore ad refectionem cordis. Nam inde: Beati qui esuriunt et
sitiunt iustitiam, quoniam ipsi saturabuntur 21.

Quae de ore procedunt hominem coinquinat.
7. Si autem non facit immundum nisi quod exit de ore, et hoc cum audimus in Evangelio, non
intellegimus nisi os corporis; absurdum est et nimis stultum, ut tunc putemus non fieri immundum
hominem, cum manducat, tunc autem putemus immundum, si vomat. Ait enim Dominus: Non quod
intrat in os, sed quod exit, coinquinat 22. Quando ergo manducas, non fis immundus; et quando
vomis, efficeris immundus? Quando bibis, non es immundus; et quando spuis, immundus es?
Quando spuis enim, de ore tuo exit aliquid; quando bibis, in os intrat aliquid. Quid voluit dicere
Dominus: Non quod intrat in os, sed quod exit, inquinat? Secutus eodem loco secundum alium
evangelistam dixit quae sunt quae procedunt de ore; ut intellegas non de ore corporis eum dixisse,
sed de ore cordis. Ait enim: De corde enim exeunt cogitationes malae, fornicationes, homicidia,
blasphemiae; haec sunt quae coinquinant hominem: non lotis autem manibus manducare, non
coinquinat hominem 23. Illa ergo, fratres mei, quomodo exeunt de ore, nisi quia exeunt de corde,
sicut ipse Dominus dicit? Non enim quando illa loquimur, tunc nos maculant. Ne quis dicat: Quando
loquimur, de ore nostro exeunt, quia verba et voces de ore nostro exeunt; et quando mala
loquimur, immundi efficimur. Quid si aliquis non loquatur, et tantum cogitet mala, mundus est, quia

896

