Qui in Dominum saevierant salutis consilium ab Apostolis petierunt.
8. [v 6]. Mirificata est scientia tua ex me: invaluit; non potero ad illam. Aliquid quod obscurum
quidem est, sed cum non parva dulcedine intellegitur, advertentes audite. Moyses sanctus Dei
famulus, cum quo loquebatur Deus per nubem, quia temporaliter loquens utique per assumptam
creaturam loquebatur servo suo 26; id est, non per substantiam suam, sed per assumptam aliquam
corporalem creaturam, per quam voces illae fierent, et humanis atque mortalibus auribus
personarent (Sic enim loquebatur tunc Deus, non quomodo loquitur in substantia sua. Quomodo
enim loquitur in substantia sua? Locutio Dei, Verbum Dei est; Verbum Dei Christus est: Verbum illud
non sonat et transit, sed semper incommutabiliter manet Verbum, per quod facta sunt omnia 27. Cui
Verbo dicitur (ipsa est enim et Sapientia Dei): Mutabis ea, et mutabuntur; tu autem idem ipse es 28.
Et alio loco de Sapientia cum Scriptura diceret: In seipsa manens, ait, innovat omnia 29. Illa ergo
Sapientia stans (si dici debet vel stans: dicitur autem propter incommutabilitatem, non propter
immobilitatem) et eodem modo se semper habens, nullo loco, nullo tempore variata, nusquam
aliter quam hic aut ibi, nunquam aliter quam nunc aut antea, ipsa est locutio Dei. Locutio vero illa
quae fiebat ad Moysen, ad hominem fiebat per syllabas, per transeuntes sonos. Non autem fierent
ista, nisi Deus assumeret talem creaturam, per quam huiusmodi sermonem et voces emitteret):
Moyses sanctus noverat istam locutionem Dei assumptis quibusdam corporeis creaturis fieri; et
desideravit et concupivit videre ipsam speciem Dei, et loquenti secum Deo dixit: Si inveni gratiam
ante te, ostende mihi temetipsum 30. Cum hoc vehementer concupisceret, et hoc quadam, si
dicendum est, amica familiaritate, qua ipse dignatus est, extorquere vellet Deo, ut videret eius
maiestatem et faciem, quomodo dici potest facies Dei; ait illi: Non potes videre faciem meam:
nemo enim vidit faciem meam, et vixit. Sed ponam te in spelunca petrae, et transibo, et ponam
super te manum meam; cum autem transiero, posteriora mea videbis 31. Et ex his verbis natum est
alterum aenigma, id est obscura quaedam figura rerum. Cum transiero, posteriora mea videbis,
dicit Deus; quasi ex alia parte habeat faciem, ex alia dorsum. Absit a nobis tale aliquid de illa
Maiestate sentire. Nam qui hoc sentit de Deo, quid ei prodest quod templa clausa sunt? Idolum in
corde suo fabricat. Sunt ergo in illis verbis magna mysteria. Loquebatur Dominus, ut dixi, per
creaturam, quomodo vellet famulo suo. Intellecta est illic persona ipsius Domini et Salvatoris nostri
Iesu Christi. Qui quidem secundum formam Dei, qua aequalis est Patri 32, similiter oculis humanis
invisibilis est, sicut et Pater. Si enim sapientia humana videri oculis non potest, Virtus et Sapientia
Dei videri oculis carneis potest? Sed quia erat Dominus opportuno tempore carnem suscepturus, ut
oculis etiam carneis propter salubritatem curandae intus mentis appareret, quando ita apparere
opus esset; hoc praedicens Moysi figurate ait: Faciem meam videre non potes; posteriora mea
videbis, sed cum transiero 33: ut autem non videas faciem meam, manus mea erit super te. Transire
quid fuit Domino, nisi quod evangelista dicit: Cum autem venisset hora, ut transiret Iesus de hoc
mundo ad Patrem 34? Nam ipsum transitum significat Pascha. Quod enim hebraico verbo dicitur
Pascha, latine Transitus interpretatur. Quid est: Faciem meam non videbis, sed posteriora mea
videbis? Cuius personam gerebat ille Moyses, quando ei dictum est: Faciem meam non videbis, sed
posteriora mea videbis, et hoc cum transiero: ut autem non videas faciem meam, ponam super te
manum meam? Faciem suam dixit, prima sua? et quodam modo posteriora sua, transitum de hoc
mundo passionis suae. Apparuit Iudaeis; non eum cognoverunt. Eorum personam gerebat Moyses,
quando ei dicebatur: Faciem meam non potes videre. Unde autem non viderunt Deum in carne
positum. Quia gravata erat super eos manus Domini. De illis enim dixerat Isaias: Incrassa cor populi
huius, et oculos eius grava 35: et eorum vox est in alio psalmo: Quoniam gravata est super me
manus tua 36. Ut ergo non cognoscerent tunc divinitatem Christi (si enim cognovissent, nunquam
Dominum gloriae crucifixissent 37: non crucifixo autem Domino, sanguis illius non redimeret orbem
terrarum), quid egit Deus, nisi quod ait Apostolus, altitudinem divitiarum sapientiae et scientiae
Dei, ubi exclamat: O altitudo divitiarum sapientiae et scientiae Dei! quam incomprehensibilia sunt
iudicia eius, et investigabiles viae eius! Quis enim cognovit sensum Domini? aut quis consiliarius
eius fuit? Aut quis prior dedit illi, et retribuetur ei? Quoniam ex ipso, et per ipsum, et in ipso sunt
omnia; ipsi gloria in saecula saeculorum 38. Apostolus hoc dicit; quia superius dixerat: Caecitas ex
parte Israel facta est, ut plenitudo Gentium intraret, et sic omnis Israel salvus fieret 39. Excaecati
sunt ergo ex parte Iudaei, merito superbiae suae, quia se iustos dicebant; et excaecati crucifixerunt
Dominum. Posuit super eos manum suam, ne viderent eum, donec transiret, scilicet de hoc mundo
ad Patrem. Videamus si posteaquam transiit, viderunt posteriora eius. Resurrexit Dominus, apparuit
discipulis suis et omnibus qui in eum iam crediderant; non eis a quibus crucifixus erat, quia super
illos manum posuerat, donec transiret. Ascendit autem in coelum, quadraginta diebus factis cum
discipulis suis. Impleto autem die Pentecostes, misit eis Spiritum sanctum. Repleti Spiritu sancto,
coeperunt omnium linguis loqui, qui in una nati erant, et unam solam didicerant 40. Expaverunt, et
exhorruerunt tantum miraculum, millia eorum qui crucifixerant Dominum: compuncti corde de tanto
miraculo, quaesierunt consilium ab Apostolis, quid facerent, posteaquam eis praedicatus est

969

