non de suo curent, quia nec medici corporis curant de suo; tamen quantumlibet per fidele
ministerium opitulentur saluti, viventes curare possunt, non mortuos excitare: de quibus dictum
est: Numquid mortuis facies mirabilia? Nimis enim occulta Dei gratia est, qua hominum mentes
quodam modo reviviscunt, ut possint a quibuslibet eius ministris praecepta sanitatis audire. Quam
gratiam commendat in Evangelio dicens: Nemo potest venire ad me, nisi Pater qui misit me,
traxerit eum: et paulo post apertius hoc ipsum repetens, ait: Verba quae ego locutus sum vobis,
spiritus et vita sunt; sed sunt quidam ex vobis qui non credunt. Deinde interponit Evangelista:
Sciebat enim ab initio Iesus qui essent credentes, et quis traditurus eum esset: et secutus atque
ipsius Domini verba coniungens, ait: Et dicebat, Propterea dixi vobis, quia nemo potest venire ad
me, nisi fuerit ei datum a Patre meo 45. Supra dixerat: Sed sunt quidam ex vobis qui non credunt; et
tamquam huius rei causam exponens: Propterea dixi, inquit, vobis, quia nemo potest venire ad me,
nisi fuerit ei datum a Patre meo: ut ostenderet etiam ipsam fidem qua credit, et ex morte sui cordis
anima reviviscit, dari nobis a Deo. Quantumlibet ergo excellentes verbi praedicatores, et veritatis
etiam per miracula suasores, tamquam magni medici, agant cum hominibus; si mortui sunt et tua
gratia non revixerunt: Numquid mortuis facies mirabilia; aut medici exsuscitabunt, et hi quos
exsuscitabunt, confitebuntur tibi? Haec enim confessio indicat vivos: non sicut alibi scriptum est: A
mortuo, velut qui non sit, perit confessio 46.
11. [v. 12.] Numquid enarrabit quis in sepulcro misericordiam tuam, et veritatem tuam in
perditione? Subauditur quod supra dictum est, ut etiam iste versus ita se habeat, ac si dictum sit:
Numquid enarrabit quis veritatem tuam in perditione? Misericordiam quippe et veritatem amat
Scriptura coniungere, maxime in Psalmis. Quod vero ait, in perditione, alio verbo repetivit quod
supra dixerat, in sepulcro. Sic autem dictum est, in sepulcro, ut intellegantur ii qui sunt in sepulcro,
qui et superius significati sunt nomine mortuorum, ubi ait: Numquid mortuis facies mirabilia?
Animae namque mortuae corpus sepulcrum est. Unde Dominus in Evangelio talibus dicit: "Similes
estis sepulcris dealbatis, quae foris apparent hominibus speciosa, intus vero plena sunt ossibus
mortuorum et omni spurcitia: sic et vos aforis quidem paretis hominibus iusti; intus autem pleni
estis hypocrisi et iniquitate 47.

Nemo ad Christi venit, nisi quem Pater traxerit.
12. [v. 13.] Numquid cognoscentur in tenebris mirabilia tua, et iustitia tua in terra oblita? Quod est,
in tenebris; hoc est, in terra oblita. Infideles enim significantur nomine tenebrarum: hinc dicit
Apostolus: Fuistis enim aliquando tenebrae 48. Sic et terra oblita, homo est qui oblitus est Deum:
potest namque anima infidelis usque ad tantas tenebras pervenire, ut dicat stultus in corde suo:
Non est Deus 49. Totus ergo iste sensus ita continuatur atque contexitur: Clamavi ad te, Domine,
inter passiones meas; tota die expandi manus meas ad te: id est, non destiti ad te glorificandum
extendere opera mea. Cur ergo in me impii saeviunt, nisi quia mortuis non facies mirabilia? id est,
non eis commoventur ad fidem, nec medici eos exsuscitabunt, ut confiteantur tibi, in quibus occulta
gratia tua non operatur, qua trahantur ut credant; quia nemo venit ad me, nisi quem tu
attraxeris. 50 Nam quis enarrabit in sepulcro misericordiam tuam; id est, animae mortuae, cuius
mors iacet sub corporis pondere? et veritatem tuam in perditione; hoc est, in tali morte nihil horum
valenti credere atque sentire? Numquid enim in tenebris huius mortis, hoc est, in homine qui te
obliviscendo vitae lumen amisit, tua mirabilia et iustitia cognoscentur?

Credere non potuissem nisi me Dei misericordia praevenisset.
13. [v. 14.] Occurrebat autem quaestio, quisnam sit usus istorum mortuorum; quid ex his agat
Deus ad utilitatem corporis Christi, quod est Ecclesia: ut in eis demonstretur quae sit Dei gratia in
praedestinatis, qui secundum propositum vocati sunt. Unde ipsum corpus in alio psalmo dicit: Deus
meus, misericordia eius praeveniet me. Deus meus demonstrabit mihi in inimicis meis 51. Ergo et
hic sequitur ac dicit: Et ego ad te, Domine, clamavi. In quibus verbis iam intellegendus est Dominus
Christus ex voce corporis sui loqui, id est, Ecclesiae: quid est enim: Et ego; nisi quia fuimus et nos
aliquando natura filii irae, sicut et caeteri 52? Sed ad te clamavi, ut salvus essem. Quis enim me
discernit ab aliis filiis irae, cum Apostolum audiam ingratos terribiliter increpantem, ac dicentem:
Quis enim te discernit? Quid autem habes, quod non accepisti? Si autem et accepisti, quid gloriaris
quasi non acceperis 53? Domini est salus 54: gigas autem in multitudine virtutis suae non erit
salvus 55; sed, sicut scriptum est: Qui invocaverit nomen Domini, salvus erit. Quomodo autem
invocabunt, in quem non crediderunt? aut quomodo credent ei quem non audierunt? Quomodo
autem audient sine praedicante? aut quomodo praedicabunt, si non mittantur? sicut scriptum est:
Quam speciosi pedes eorum qui annuntiant pacem, qui annuntiant bona 56! Ipsi sunt medici

586

