considerandum est; quia magnum pietatis indicium est nosse quis pro te quid sustinuit. Non
quicumque parvus, non pro te magno, sed pro te infirmo ille summus. Quid? Factus parvulus:
Humilavit se, factus obediens usque ad mortem. Quis? supra audi: Qui cum in forma Dei esset, non
rapinam arbitratus est esse aequalis Deo. Ergo aequalis Deo semetipsum exinanivit, formam servi
accipiens, in similitudine hominum factus, et habitu inventus ut homo 41: et ita exinanivit, ut
assumeret quod non erat, non ut amitteret quod erat. Quomodo ergo exinanivit? Quia tibi talis
apparuit; quia tibi dignitatem quam apud Patrem habet, non demonstravit; quia tibi nunc obtulit
infirmitatem, servavit purgato postea claritatem. Ille ergo Patri aequalis, talis est factus: et tamen
in ipsa infirmitate agnoscendus est, non visione, sed fide; ut quod videre nondum possumus, saltem
credamus, et credendo quod non videmus, etiam videre mereamur. Merito posteaquam resurrexit,
ait Mariae Magdalenae, cui dignatus est primitus apparere: Noli me tangere, nondum enim ascendi
ad Patrem 42. Quid est hoc? Paulo post eum mulieres tetigerunt. Nam redeuntes a monumento,
obviam sibi factum adoraverunt, et pedes eius tenuerunt 43: discipuli etiam cicatrices
palpaverunt 44. Quid est ergo: Noli me tangere, nondum enim ascendi ad Patrem; nisi, noli quod
vides hoc solum me credere, ne et hic remaneat aspectus tuus quasi tactus tuus? Humilis enim tibi
videor, nondum ascendi ad Patrem, unde et ad vos descendi, et inde non recessi, nondum illuc
ascendi, quando vos non deserui. Venit non recedens, ascendit non deserens. Sed quid est quod
ascendit ad Patrem? Quando nobis innotescit aequalis Patri. Nos enim ascendimus proficiendo, ut
hoc videre, ut hoc intellegere, ut hoc utcumque capere valeamus. Ideo ergo distulit tactum, non
abstulit, non repulit, non negavit. Nondum enim, inquit, ascendi ad Patrem. A summo coelo
egressio eius, dicit alius Psalmus, et occursus eius usque ad summum coeli 45. Summum coeli, id
est, summum in omnibus spiritalibus Pater est: inde excursus eius, et occursus usque ad summum
coeli. Occurrit usque ad summum, non dicitur nisi de aequali. Denique cum aliqua inaequalia
comparamus, et aliquid breve ad aliquid magnum applicamus, videre quantum ad quantum sit, si
inaequale invenerimus, ita solemus loqui: Non occurrit: si autem aequale sit: Occurrit. Ergo
occursus eius usque ad summum coeli, quia aequalis est Patri. Talem se volebat innotescere
fidelibus suis, qui dixerat: Noli me tangere. Hoc volebat praestari a Patre fidelibus suis, qui dicebat:
Exsurge in occursum mihi, et vide; innotesce quod tibi aequalis sim. Et vide: quid est, Et vide? Fac
videri quod tibi aequalis sim. Quamdiu mihi Philippus dicit: Ostende nobis Patrem, et sufficit nobis?
Quamdiu ego dicam: Tanto tempore vobiscum sum, et Patrem non nostis? Philippe, qui me videt,
videt et Patrem: non credis quia ego in Patre, et Pater in me est? 46 et adhuc forte non credit
aequalem. Exsurge in occursum mihi, et vide. Fac me videri, fac te videri, fac notam hominibus
aequalitatem nostram. Non putent Iudaei se hominem crucifixisse. Quamvis in eo non crucifixum
sit, nisi in quantum homo erat: tamen non cognoverunt quem crucifixerunt. Si enim cognovissent,
Dominum gloriae nunquam crucifixissent 47. Hunc Dominum gloriae ut noverint fideles mei, Exsurge
in occursum mihi, et vide.

Multi filii desertae...
11. Et tu Domine Deus virtutum, Deus Israel. Te Deus Israel, qui non putaris nisi Deus Israel solius
qui non putaris nisi Deus unius gentis quae te colit, cum omnes gentes idola colant, tu Deus Israel,
intende ad visitandum omnes gentes. Impleatur ista prophetia, in qua Isaias ex persona tua
alloquitur Ecclesiam tuam, sanctam civitatem tuam, sterilem illam cuius multi filii desertae, magis
quam eius quae habet virum. Ei quippe dictum est: Laetare sterilis quae non paris, erumpe et
exclama quae non parturis; quia multi filii desertae, magis quam eius quae habet virum 48: magis
quam gentis Iudaeae quae habet virum, quae accepit Legem; magis quam eius gentis quae habuit
evidentem regem. Nam tuus rex latet, et plures tibi filii sunt ex occulto sponso. Ergo ei dicitur: Multi
filii desertae, magis quam eius quae habet virum. Deinde adiungit Propheta: Dilata locum
tabernaculi tui, et aulas tuas confige; non est quod parcas: extende longius funiculos tuos, et palos
validos constitue, etiam atque etiam in dexteram atque sinistram 49. In dextera tene bonos, in
sinistra tene malos 50, donec veniat ventilabrum 51: posside tamen omnes gentes. Invitentur ad
nuptias boni et mali, impleantur nuptiae recumbentium 52: servorum est invitare, Domini separare.
Etiam atque etiam in dexteram atque sinistram extende. Semen enim tuum haereditabit gentes, et
civitates quae desertae erant, inhabitabis 53: desertae a Deo, desertae a Prophetis, desertae ab
Apostolis, desertae ab Evangelio, plenae daemoniis. Civitates quae desertae erant inhabitabis. Non
est quod metuas; praevalebis enim: nec erubescas quod detestabilis fueris. Ergo, quia
insurrexerunt super me fortes, ne erubescas; quando contra nomen christianum leges ferebantur,
quando ignominia et infamia erat esse christianum. Ne erubescas quod detestabilis fueris:
confusionem enim in perpetuum oblivisceris; ignominiae viduitatis tuae non eris memor. Quoniam
ego sum Dominus qui facio te: Dominus nomen est ei; et qui eruit te, ipse Dominus Deus Israel
universae terrae vocabitur 54. Et tu Domine Deus virtutum, Deus Israel, intende ad visitandum
omnes gentes: intende, inquam, ad visitandum omnes gentes.

354

