4. Nec vobis hoc quasi mirabile videatur, quia et vilis anima quaelibet peccatrix melior est quolibet
magno et praestantissimo corpore. Non est melior meritis, sed natura. Est quidem anima peccatrix,
est quibusdam concupiscentiarum sordibus inquinata: tamen melius est, etsi sordidum, aurum
quam purgatissimum plumbum. Ita currat animus vester per cunctas creaturas, et videbitis quod
dicimus non esse incredibile; ut quamvis anima vituperabilis, laudabilior sit tamen laudabili corpore.
Duo quaedam sunt, anima et corpus. Animam vitupero, corpus laudo: animam vitupero, quia iniqua
est; corpus laudo, quia sanum est. Tamen in suo genere animam laudo, vel in suo genere animam
culpo; et in suo genere corpus laudo, vel culpo. Si me interroges quid sit melius, utrum quod
vituperavi, an quod laudavi; mirabilem responsionem recepturus es. Ego certe illud vituperavi, et
ego hoc laudavi: interrogatus tamen quid sit melius, respondeo esse melius quod vituperavi, eo
quod laudavi. Si miraris in his duobus, attende illa duo in promptu posita, quae commemoravi de
auro et plumbo. Ecce vituperavi aurum. Non bonum aurum, sordidum est, non ita fulget, non ita
purgatum. Hoc plumbum optimum, nihil purgatius. Illud vituperavi, hoc laudavi; et posui ante te
utrumque, vituperans unum, laudans aliud. Post hanc vituperationem laudationemque meam,
interroga me quid horum sit melius; respondebo: Aurum melius est etiam sordidum, quam
plumbum purgatum. Unde melius? et quare vituperasti? Quare vituperavi? Quia nondum est aurum
quod potest esse. Quid potest esse? Purgatum et melius. Quia nondum purgatum est, vituperatum
est. Plumbum quare laudatum est? Quia iam ita purgatum est, ut melius esse non possit. Item dicis
equum optimum, et hominem pessimum; tamen equo laudato praeponis hominem vituperatum. Si
enim interrogeris ex his duobus quid sit melius, responsurus es: Homo: non meritis, sed natura. In
artibus dicis optimum sutorem, verbi gratia, et reprehendis aliquem iurisperitum, quod multas leges
ignoret; sutorem laudasti, iurisperitum reprehendisti: ex his tamen duobus quaere quis sit melior;
imperitior iurisperitus perfecto sutori praeponitur. Intendat Caritas vestra. Ita multis rebus laudatis,
aliisque vituperatis, interrogati plerumque res vituperatas praeponimus rebus laudatis. Natura
animae praestantior est quam natura corporis, excellit multum; res spiritalis est, res incorporea est,
vicina est substantiae Dei. Invisibile quiddam est, regit corpus, movet membra, dirigit sensus,
praeparat cogitationes, exserit actiones, capit rerum infinitarum imagines; et quis est tandem,
fratres carissimi, qui sufficiat laudibus animae? Et si in animae laudibus deficitur, quae laus est eius
qui animam condidit? Et tamen tanta est eius gratia, ut dicat homo iste: Lauda, anima mea,
Dominum. Quis potest laudare Deum? Si diceret: Teipsam lauda, fortasse deficeret: Lauda, inquit:
Deum. Conare pietatis affectu, deficies in laudibus eius. Expedit tibi deficere laudando Deum, quam
proficere laudando te. Cum enim laudas Deum, et non explicas quod vis, extenditur in interiora
cogitatio tua; ipsa extensio capaciorem te facit eius quem laudas.

Miraris fabricam: ama fabricatorem.
5. Quis ergo est, ut dicere coeperam, qui dicit: Lauda, anima mea, Dominum? Caro non dicit. Sit
licet corpus angelicum, inferius est quam anima; consilium superiori dare non potest. Infelix est
ipsa anima, si a corpore exspectat consilium. Caro bene obediens, famula est animae; illa regit,
haec regitur; illa imperat, ista famulatur: quando potest caro dare hoc consilium animae? Quis est
ergo qui dicit: Lauda, anima mea, Dominum? Nihil invenimus amplius in homine, quam carnem et
animam: totus homo hoc est, spiritus et caro. An forte ipsa anima sibi dicit, et sibi quodam modo
imperat, et se exhortatur atque excitat? Quibusdam enim perturbationibus ex quadam sui parte
fluitabat; ex quadam vero parte, quam vocant mentem rationalem, illam qua cogitat sapientiam,
inhaerens Domino iam et suspirans in illum, animadvertit quasdam suas inferiores partes perturbari
motibus saecularibus, et cupiditate quadam terrenorum desideriorum ire in exteriora, relinquere
interiorem Deum: revocat se ab exterioribus ad interiora, ab inferioribus ad superiora, et dicit:
Lauda, anima mea, Dominum. Quid tibi placet in saeculo? Quid est quod vis laudare? quid est quod
vis amare? Quacumque corporeis sensibus te converteris, occurrit tibi coelum, occurrit tibi terra:
quod amas in terra, terrenum est; quidquid amas et in coelo, corporeum est. Ubique amas, et
ubique laudas: quomodo laudandus est ille qui fecit ista quae laudas? Iam ergo diu occupata vixisti,
et desideriorum diversitate verberata, portas plagas, saucia, divisa per amores multos, ubique
inquieta, nusquam secura; colligere ad te ipsam: quidquid tibi foris placebat, quaere quem habeat
auctorem. Nihil melius in terra, verbi gratia, quam hoc et illud: aurum, argentum, animalia, arbores,
amoenitates, totam terram cogita. Quid melius in coelo sole, luna, sideribus? Totum coelum cogita.
Omnia ista simul bona valde, quia fecit Deus omnia bona valde. Undique pulchritudo operis, quae
tibi commendat artificem. Miraris fabricam, ama fabricatorem. Non occuperis in eo quod factum
est, et recedas ab illo qui fecit. Haec enim quibus occuparis, sub te fecit, quia sub seipso te fecit. Si
haerebis superiori, calcabis inferiora; si autem recedas a superiori, ista tibi in supplicium
convertentur. Sic enim factum est, fratres mei: accepit homo corpus tamquam in famulatum, Deum
autem Dominum habens, servum corpus, habens supra se Conditorem, infra se quod sub illo
conditum est; in medio quodam loco rationalis anima constituta, legem accepit, haerere superiori,
regere inferiorem. Regere non potest inferiorem, nisi regatur a meliore. Trahitur ab inferiore,
deseruit ergo meliorem. Non potest regere quod regebat, quia regi noluit a quo regebatur. Modo

1024

