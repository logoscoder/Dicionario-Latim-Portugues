ab inimicis manus tuae; et quod superius dixit, animam meam; hoc sequenti versu, frameam tuam,
id est, gladium tuum. Ergo frameam Dei dixit animam suam: Erue, inquit, ab impiis animam meam;
id est, ab inimicis manus tuae erue frameam tuam. Apprehendis enim animam meam, et debellas
inimicos meos. Et quid est anima nostra, quamvis splendida, quamvis producta, quamvis acuta,
quamvis uncta, quamvis luce sapientiae et coruscatione vibrata? Quid est ipsa anima nostra, aut
quid potest, nisi Deus illam teneat et pugnet de illa? Nam quaelibet optime facta framea, si non
habeat bellatorem, iacet. Dixeramus autem in armis nostris, non quasi aliquid fixum accipi debere,
ut quod est res una, ipsa aliud esse non possit: sic et in armis Dei invenimus. Ecce animam iusti
dixit frameam Dei: iterum dicit animam iusti esse sedem Dei; anima iusti sedes sapientiae 8. Ergo
quidquid vult, facit de anima nostra. Cum in manu eius est, utatur ea quemadmodum vult.
3. Exsurgat ergo (sic enim invocatus est), apprehendat arma, exsurgat in adiutorium nobis. Unde
exsurgat, alio loco etiam dicitur illi ipsa voce: Exsurge, quare obdormis, Domine 9? Et quando ille
dicitur dormire, nos dormimus: et quando ille dicitur exsurgere, nos excitamur. Nam et Dominus
dormiebat in navi; et ideo fluctuabat navis, quia dormiebat Iesus. Nam si illic vigilaret Iesus, non
fluctuaret navis. Navis tua, cor tuum: Iesus in navi, fides in corde. Si meministi fidei tuae, non
fluctuat cor tuum: si oblitus es fidem tuam, dormit Christus: observa naufragium. Verumtamen
quod restat fac, ut si dormierit excitetur; dicas illi: Domine, exsurge, perimus: ut increpet ventos, et
fiat tranquillitas in corde tuo 10. Recedent enim omnes tentationes, aut certe nihil valebunt, quando
Christus, hoc est fides tua, vigilaverit in corde tuo. Exsurge ergo quid est? Innotesce, appare,
sentire. Exsurge ergo in adiutorium mihi.

Vigilemus oportet contra inimicos invisibiles.
4. [v 3.] Effunde frameam, et conclude adversus eos qui me persequuntur. Qui sunt qui te
persequuntur? Forte vicinus tuus, aut ille quem laesisti, aut cui fecisti iniuriam, aut qui vult auferre
res tuas, aut contra quem praedicas veritatem, aut cuius peccatum obiurgas, aut quem male
viventem bene vivendo laedis. Sunt quidem et isti inimici nostri, et persequuntur nos: sed alios
docemur inimicos nosse, contra quos invisibiliter dimicamus, de quibus nos admonet Apostolus
dicens: Non est nobis colluctatio adversus carnem et sanguinem, id est adversus homines; non
adversus eos quos videtis, sed adversus eos quos non videtis; adversus principes et potestates et
rectores mundi tenebrarum harum 11. Cum diceret enim rectores mundi (dicebat quippe de diabolo
et angelis eius), cavendum erat ne male intellegerent homines, et putarent a diabolo et
daemonibus eius mundum regi. Sed quia mundus dicitur haec fabrica quam videmus, et in
peccatoribus dicitur mundus, et in eis qui diligunt mundum, de quibus dictum est: Et mundus eum
non cognovit 12; et de quibus dictum est: Totus mundus in maligno positus est 13; exposuit
Apostolus cuius mundi essent rectores, tenebrarum, inquit, harum. Rectores mundi, dico, rectores
tenebrarum harum. Rursus cogit nos intellegere quid dixerit, tenebrarum harum. Quarum
tenebrarum rectores sunt diabolus et angeli eius? Omnium infidelium, omnium iniquorum, de
quibus dictum est: Lux lucet in tenebris, et tenebrae eam non comprehenderunt 14. Denique ex
ipsorum numero credentibus multis, quid dicit idem apostolus? Fuistis enim aliquando tenebrae,
nunc autem lux in Domino 15. Non vis regi a diabolo? Migra ad lucem. Et unde migrabis ad lucem,
nisi effundat ille frameam, et eruat te ab inimicis tuis, et a persequentibus te? Quomodo effundit
frameam? (Quoniam iam audivimus quid sit framea ipsius: anima enim iusti est.) Abundent iusti, et
effunditur framea, et concluditur adversus inimicos. Nam de ipsa effusione frameae monens
Apostolus ut iuste vivamus, in consequenti ait: Ut adversarius revereatur, nihil habens de nobis
dicere pravum 16. Conclusum est adversus eum, quia quod loquatur adversus sanctos, non potest
invenire.
5. Et unde erunt iusti? Aut quid dicunt inimici qui nos persequuntur? invisibiles illi quid dicunt
inimici? isti nihil? Maxime suggeritur humano cordi ab invisibiliter expugnantibus inimicis, quia Deus
nobis non est adiutor: ut requirentes alia adiutoria, inveniamur invalidi, et ab inimicis ipsis
capiamur. Hoc ergo suggeritur. Contra istas voces maxime vigilare debemus, quae in alio psalmo
ostenduntur: Multi insurgunt adversum me, multi dicunt animae meae: Non est salus illi in Deo
eius 17. Contra istas voces quid hic dicitur? Dic animae meae: Salus tua ego sum. Cum dixeris
animae meae: Salus tua ego sum, iuste vivet, ut neminem in adiutorium praeter te quaeram.

Salus nostra Dominus est.
6. [v 4.] Et quid sequitur? Confundantur et revereantur requirentes animam meam: ad hoc enim
illam requirunt, ut perdant. Nam utinam bene quaerant! In alio quippe psalmo hoc reprehendit in

149

