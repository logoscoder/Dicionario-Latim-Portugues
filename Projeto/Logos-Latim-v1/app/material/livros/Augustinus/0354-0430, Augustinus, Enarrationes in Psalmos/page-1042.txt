Dei, et futuro illi populo secum in gaudio permansuro. Collauda, Ierusalem, Dominum. Quid enim
factura es, o Ierusalem? Transiet certe et labor et gemitus. Quid factura es? aratura, seminatura,
novellatura, navigatura es, negotiatura es? Quid factura es? An in illis operibus, quamvis bonis et de
misericordia venientibus, exerceri te adhuc oportet? Considera numerum tuum, considera undique
societatem tuam: vide utrum aliquis esuriat, cui porrigas panem; vide si aliquis sitiat, cui des
calicem aquae frigidae; vide utrum aliquis modo apud te peregrinus est, quem hospitio recipias;
vide utrum aliquis sit aeger, quem visites; vide utrum aliquis litiget, quem concordes; vide utrum
aliquis moriatur, quem sepelias 16. Quid ergo factura es? Collauda, Ierusalem, Dominum; ecce hoc
est negotium tuum. Sicut solet in titulis scribi: Utere felix: Collauda, Ierusalem, Dominum.

Sentiant pagani se nugis deditos sibique displiceant.
7. Estote Ierusalem: mementote de quibus dictum est: Domine, in civitate tua imaginem ipsorum
ad nihilum rediges 17. Hi sunt qui modo gaudent talibus pompis: inter illos sunt qui propterea hodie
non venerunt, quia munus est. Cui munus est? cui damnum? Aut unde munus? aut unde damnum?
Non enim illi tantum qui talia edunt, damno feriuntur; sed maiori damno percutiuntur, qui talia
libenter intuentur. Illorum arca auro exinanitur; istorum pectus iustitiae divitiis exspoliatur. Plangunt
plerique editores, vendentes villas suas: quomodo debent plangere peccatores, perdentes animas
suas! Itane ad hoc clamavit Dominus dominico die: Vigilate, ut hodie sic vigilaretur? Obsecro vos, o
cives Ierusalem. adiuro vos per pacem Ierusalem, per redemptorem, per structorem, per rectorem
Ierusalem, ut convertatis pro illis preces ad Deum. Videant, sentiant quia nugantur; et multum
intenti in illa spectacula quae illis placent, aliquando et se spectent, sibique displiceant. In multis
enim iam factum gaudemus; et aliquando nos quoque ibi sedimus, et insanivimus: et quam multos
putamus ibi nunc sedere, futuros non solum christianos, sed etiam episcopos? Ex praeteritis futura
conicimus; ex his quae iam facta sunt, quae Deus facturus est praenuntiamus. Vigilent preces
vestrae; non gratis gemitis, fratres. Prorsus illi qui evaserunt, deprecantes pro his qui periclitantur,
quia et ipsi fuerunt in numero periclitantium, exaudiuntur; et abstrahet Deus a captivitate
Babyloniae plebem suam, redimet omnino et eruet, et perficietur numerus sanctorum gestantium
imaginem Dei. Non ibi erunt, quorum imaginem Deus in civitate sua spernet, et ad nihilum rediget;
quia et ipsi in civitate sua, hoc est Babylonia, imaginem eius ad nihilum redegerunt. Erit ille populus
laudans Dominum, quem praevidet modo Spiritus prophetiae; et dicit ut exsultemus in spe, et
desideremus ipsam rem. Collauda, Ierusalem, Dominum; lauda Deum tuum, Sion. Collauda, quia ex
multis constas; lauda, quia unum facta es. Multi, inquit Apostolus, unum sumus in Christo Iesu 18.
Quoniam ergo multi, collaudamus; quoniam unum, laudamus. Iidem multi qui unum; quia ille in quo
unum, semper unus.

"Qui diligit iniquitatem odit animam suam".
8. Quare, inquit haec Ierusalem, collaudo Dominum, et laudo Deum meum Sion? Quae Sion, ipsa
Ierusalem. Diversis causis duo nomina. Ierusalem dicta est Visio pacis: Sion dicta est Speculatio.
Videte si aliud sonant ista nomina, nisi spectacula; ne putent gentes se habere spectacula, et nos
non habere. Aliquando, dimisso theatro aut amphiteatro, cum coeperit ex illa cavea evomi turba
perditorum, aliquando tenentes in animo phantasias vanitatis suae, et memoriam suam pascentes
rebus non solum inutilibus, sed et perniciosis, gaudentes in eis tamquam in dulcibus, sed pestiferis;
vident plerumque, ut fit, transire servos Dei, cognoscunt ipso habitu vel vestis vel capitis, vel fronte
notos habent, et dicunt apud semetipsos et secum: O miseros istos, quid perdunt! Fratres, rogemus
Dominum pro benevolentia ipsorum, quia bonum illud putant. Bene nobis volunt: sed qui diligit
iniquitatem, odit animam suam 19. Si odit animam suam, quomodo amabit animam meam? Tamen
ipsa perversa et inani et vana benevolentia, si benevolentia dicenda est, dolent nos perdere quod
amant; oremus ne perdant quod amamus. Videte qualem Ierusalem exhortetur ad laudem, vel
potius praesentiat laudaturam. Non enim illius civitatis laudes, tunc cum videbimus et amabimus et
laudabimus, voce prophetica exhortandae et excitandae sunt: sed propterea modo dicunt hoc
Prophetae, ut potent, quantum possunt in hac carne constituti, futura gaudia beatorum, et
eructantes in aures nostras, excitent amorem illius civitatis. Ferveamus desiderio, non simus spiritu
pigri.

Adhuc in area sumus, nondum in horreo.
9. [v 13.] Sed videte qualem Ierusalem dicit laudaturam Deum, et unde laudaturam: perfectione
quadam beatitudinis. Collauda, inquit: Ierusalem, Dominum; lauda Deum tuum, Sion. Et quasi
diceret: Unde secura laudabo? Quoniam confirmavit, inquit, vectes portarum tuarum. Attendite,
fratres mei. Confirmavit, inquit, vectes portarum tuarum. Vectium confirmatio non est portarum

1042

