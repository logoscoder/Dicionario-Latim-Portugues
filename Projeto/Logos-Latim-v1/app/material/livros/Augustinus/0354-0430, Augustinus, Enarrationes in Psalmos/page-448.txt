21. Psalmus finitus est; sed paululum istos duos versus non relinquamus: admonent enim nos
aliquid, ne desperando in illam structuram non intremus. Semen, inquit, servorum eius obtinebunt
eam. Iam ergo, semen servorum eius qui sunt? Forte dicis, Iudaei nati de Abraham: nos autem qui
non sumus nati de Abraham, quomodo habebimus istam civitatem? Sed non sunt semen Abrahae
illi Iudaei quibus dictum est: Si filii Abrahae estis, facta Abrahae facite 56. Semen ergo servorum
eius, imitatores fidei servorum eius obtinebunt eam. Denique ultimus versus superiorem exponit.
Quasi enim turbatus, ne putares forte hoc de Iudaeis dici: Et semen servorum eius obtinebunt eam,
dicens: Nos semen gentium sumus, quae idola coluerunt, et daemonibus servierunt; quid ergo
nobis in hac civitate sperandum est? statim subiecit, ut praesumas et speres: Et qui diligunt nomen
eius, inhabitabunt in ea. Hoc est enim semen servorum eius, qui diligunt nomen eius. Quia enim
servi eius dilexerunt nomen eius; quicumque non diligunt nomen eius, non se dicant semen
servorum eius; et qui diligunt nomen eius, non se negent semen servorum eius.

87

IN PSALMUM 69
ENARRATIO
Sermo

In membris Christi adimplentur Christi passiones.
1. [v 2.] Gratias grano tritici, quia mori voluit et multiplicari 1: gratias unico Filio Dei Domino et
Salvatori nostro Iesu Christo, qui mortem nostram subire non dedignatus est, ut nos vita sua dignos
faceret. Ecce qui singularis erat, donec transiret, sicut dixit in psalmo: Singularis ego sum, donec
transeam 2: quia sic erat singulare granum, ut in se haberet magnam multitudinis fecunditatem; in
quantis granis passionem eius imitantibus exsultamus, quando natalitia Martyrum celebramus!
Multa ergo membra eius, sub uno capite ipso Salvatore nostro caritatis et pacis vinculo colligata,
sicut nosse dignamini, quoniam saepissime audistis, unus homo sunt: et ipsorum ut unius hominis
vox plerumque in Psalmis auditur; et sic clamat unus tamquam omnes, quia omnes in uno unus
sunt. Audiamus ergo quoniam laboraverunt martyres, et inter magnas tempestates odiorum in hoc
saeculo periclitati sunt; non tam corpore, quod quandoque posituri erant, sed ipsa fide, ne
deficientes, et forte acerbis persecutionum cedentes doloribus, vel amori vitae huius, amitterent
quod promiserat Deus: qui non solum verbo, sed etiam exemplo abstulerat omnem timorem; verbo,
dicens: Nolite timere eos qui corpus occidunt; animam autem non possunt occidere 3; exemplo,
faciens quod verbo praecepit, ut nec eorum verberantium manus vellet devitare, nec alapas
percutientium, nec salivas conspuentium, nec coronam de spinis imponentium, nec crucem
interficientium: nihil horum vitare voluit, cui nihil opus erat, propter eos quibus hoc opus erat;
faciens aegrotis de seipso medicamentum. Laboraverunt ergo martyres; et nisi ille semper adesset
qui ait: Ecce ego vobiscum sum usque ad consummationem saeculi 4, utique defecissent.

Christianorum vita persecutiones novit et insidias.
2. Est ergo in hoc psalmo vox contribulatorum; et ideo utique martyrum inter passiones
periclitantium, sed de suo capite praesumentium. Audiamus eos, et loquamur cum eis ex affectu
cordis, etiamsi non similitudine passionis. Illi enim iam coronati sunt; nos adhuc periclitamur: non
quia tales nos persecutiones urgent, quales ipsos urserunt; sed fortasse peiores in omnimodis
generibus tantorum scandalorum. Nostra enim tempora magis abundant illo Vae quod clamavit
Dominus: Vae mundo ab scandalis 5. Et quoniam abundavit iniquitas, refrigescet caritas multorum 6.
Neque enim et Lot ille sanctus, in Sodomis ab aliquo corporalem persecutionem patiebatur, aut
dictum illi erat ut non ibi habitaret; persecutio eius, facta mala Sodomitarum erant 7. Nunc ergo iam
Christo in coelo sedente, iam glorificato, iam subiectis cervicibus regum iugo eius, et suppositis
eorum frontibus signo eius; iam nullo remanente qui palam Christianis audeat insultare, adhuc
tamen inter organa et symphoniacos gemimus; adhuc illi inimici Martyrum, quia vocibus et ferro
non possunt, eos sua luxuria persequuntur. Atque utinam Paganos tantummodo doleremus! esset
qualecumque solatium, exspectare eos qui nondum cruce Christi signati sunt, quando signentur, et
quando eius auctoritate alligati desinant furere. Videmus etiam portantes in fronte signum eius,
simul in ipsa fronte portare impudentiam luxuriarum, diebusque et sollemnitatibus martyrum non
exsultare, sed insultare. Et inter haec gemimus, et haec persecutio nostra est, si est in nobis caritas
quae dicat: Quis infirmatur, et non ego infirmor? quis scandalizatur, et non ego uror? 8 Nullus ergo
servus Dei sine persecutione; verumque est illud quod Apostolus ait: Sed et omnes qui volunt in

448

