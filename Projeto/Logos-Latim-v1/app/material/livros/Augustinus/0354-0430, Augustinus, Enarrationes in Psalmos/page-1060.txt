legitur, et videtur. Quando solum legebatur, credebatur: modo videtur, et contradicitur! Laus eius in
ecclesia sanctorum.

Quomodo et a quibus Deus videatur.
4. [v 2.] Laetetur Israel in eo qui fecit eum. Quid est Israel? Videns Deum: hoc enim interpretatur
nomen Israel. Qui videt Deum, in ipso laetetur, a quo factus est. Quid est ergo, fratres? quia
diximus nos ad Ecclesiam pertinere sanctorum, numquid iam videmus Deum? Quomodo sumus
Israel, si non videmus? Est quaedam visio huius temporis; erit altera visio futuri temporis: visio
quae modo est, per fidem est; visio quae futura est, per speciem erit. Si credimus, videmus; si
amamus, videmus. Quid videmus? Deum. Ubi est ipse Deus? Interroga Ioannem: Deus caritas est 15.
Benedicamus nomen eius sanctum; et gaudeamus in Deo, si gaudemus in caritate. Quisquis habet
caritatem, utquid illum mittimus longe, ut videat Deum? Conscientiam suam attendat, et ibi videt
Deum. Si caritas ibi non habitat, non ibi habitat Deus: si autem caritas ibi habitat, Deus ibi habitat.
Vult illum forte videre sedentem in coelo; habeat caritatem, et in eo habitat sicut in coelo. Ergo
simus Israel, et laetemur in eo qui fecit nos: Laetetur Israel in eo qui fecit eum. In eo qui fecit eum
laetetur, non in Ario, non in Donato, non in Caeciliano; non in Proculiano, non in Augustino: In eo
laetetur qui fecit eum. Nos, fratres, non nos commendamus; sed commendamus vobis Deum, quia
commendamus vos Deo. Quomodo vobis Deum commendamus? Ut diligatis eum bono vestro, non
bono ipsius: quia malo vestro eum non diligitis, non malo ipsius. Non enim minus habebit Deus
divinitatem, si homo in illum non habeat caritatem. Tu crescis ex Deo, non ille ex te: et tamen
tantum nos dilexit prior 16, antequam cum diligeremus, ut Filium suum unicum mitteret mori pro
nobis 17. Qui fecit nos, factus est inter nos. Quomodo nos ipse fecit? Omnia per ipsum facta sunt, et
sine ipso factum est nihil 18. Quomodo factus est inter nos? Et Verbum caro factum est, et habitavit
in nobis 19. Ergo ipse est in quo debemus laetari. Nemo homo sibi arroget partes ipsius; ab ipso est
laetitia quae nos facit felices: Laetetur Israel in eo qui fecit eum.

Venerunt ad nos litterae de patria nostra.
5. Et filii Sion exsultent in rege suo. Ipse Israel, filii Ecclesiae sunt. Quia Sion fuit quidem una
civitas, quae cecidit: in eius reliquiis habitabant quidem sancti temporaliter; sed Sion vera et
Ierusalem vera (quia ipsa Sion, quae Ierusalem), aeterna est in coelis, quae est mater nostra 20.
Ipsa nos genuit, ipsa est Ecclesia sanctorum, ipsa nos nutrivit; ex parte peregrina, ex magna parte
immanens in coelo. Ex parte qua immanet in coelo, beatitudo Angelorum est: ex parte qua
peregrinatur in hoc saeculo, spes est iustorum. De illa dictum est: Gloria in excelsis Deo: de hac
dictum est: Et in terra pax hominibus bonae voluntatis 21. Qui ergo in hac vita gemunt, et
desiderant illam patriam, currant dilectione, non pedibus corporis: non quaerant naves, sed pennas;
duas alas caritatis apprehendant. Quae sunt duae alae caritatis? Dilectio Dei, et proximi.
Peregrinamur enim, suspiramus, gemimus. Venerunt ad nos Litterae de patria nostra, ipsas vobis
recitamus.

Christus rex et sacerdos.
6. Laetetur Israel in eo qui fecit eum, et filii Sion exsultent in rege suo. Quod dixit, qui fecit eum;
hoc dixit, in rege suo. Quod audistis: Israel; id sunt, filii Sion: et quod audistis, in eo qui fecit eum;
hoc est, in rege suo. Filius Dei qui fecit nos, factus est inter nos: et Rex noster regit nos, quia
Creator noster fecit nos. Ipse est tamen per quem facti sumus, qui est per quem nos regimur: et
ideo Christiani, quia ille Christus. Christus a chrismate dictus est, id est, ab unctione. Reges autem
ungebantur et sacerdotes 22: ille vero unctus est et Rex et Sacerdos 23. Rex pugnavit pro nobis,
Sacerdos obtulit se pro nobis. Quando pro nobis pugnavit, quasi victus est; vere autem vicit.
Crucifixus est enim, et de cruce sua, in qua erat fixus, diabolum occidit: et inde Rex noster. Unde
autem Sacerdos? Quia se pro nobis obtulit. Date Sacerdoti quod offerat. Quid inveniret homo quod
daret mundam victimam? Quam victimam? Quid mundum potest efferre peccator? O inique, o
impie! quidquid attuleris immundum est, et aliquid mundum pro te offerendum est. Quaere apud te
quid offeras; non invenies. Quaere ex te quod offeras; non delectatur arietibus, nec hircis, nec
tauris. Omnia ipsius sunt, etsi non offeras. Offer ergo illi mundum sacrificium. Sed peccator es,
impius es, sed inquinatam conscientiam habes. Poteris forte aliquid mundum offerre, purgatus; sed
ut purgeris, aliquid pro te offerendum est. Quid ergo pro te oblaturus es, ut munderis? Si mundatus
es, poteris offerre quod mundum est. Offerat ergo seipsum mundus sacerdos, et mundet. Hoc est
quod fecit Christus. Nihil mundum invenit in hominibus, quod offerret pro hominibus; seipsum
obtulit mundam victimam. Felix victima, vera victima, hostia immaculata! Non ergo hoc obtulit

1060

