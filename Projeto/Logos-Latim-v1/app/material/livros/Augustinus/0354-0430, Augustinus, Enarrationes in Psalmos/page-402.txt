14. [v 10.] Visitasti terram, et inebriasti eam. Unde inebriavit terram? Calix tuus inebrians quam
praeclarus est 45! Visitasti terram, et inebriasti eam: misisti nubes tuas, pluerunt praedicationem
veritatis, inebriata est terra. Multiplicasti ditare eam. Unde multiplicasti eam ditare? Fluvius Dei
repletus est aqua. Quis est fluvius Dei? Populus Dei. Primus populus repletus est, unde caetera
terra rigaretur. Audi illum promittentem aquam: Si quis sitit, veniat et bibat. Qui credit in me,
flumina aquae vivae de ventre eius fluent 46. Si flumina, et unus fluvius; quia propter unitatem multi
unum sunt. Multae Ecclesiae, et una Ecclesia; multi fideles, et una sponsa Christi: sic multa flumina,
et unus fluvius. Crediderunt multi Israelitae, et impleti sunt Spiritu sancto: inde diffusi sunt per
Gentes; coeperunt praedicare veritatem, et de fluvio Dei qui impletus est aqua, irrigata est tota
terra. Parasti cibum illorum; quia ita est praeparatio tua. Non quia te promeruerunt, quibus peccata
donasti: merita illorum mala erant; sed tu propter misericordiam tuam, quia ita est praeparatio tua,
ita parasti cibum illorum.

Christi veritas et sacramenta gradatim tradenda.
15. [v 11.] Sulcos eius inebria. Fiant ergo primo sulci qui inebrientur: duritia pectoris nostri
aperiatur vomere sermonis Dei: Sulcos eius inebria; multiplica generationes eius. Videmus: credunt,
et ex credentibus alii credunt, et ex illis alii credunt; et non sufficit uni homini ut factus ipse fidelis
unum lucretur. Sic multiplicatur et semen: pauca grana mittuntur, et segetes exsurgunt. Sulcos
eius inebria; multiplica generationes eius: in stillicidiis suis laetabitur, cum exorietur. Id est,
antequam sit forte idonea capacitati fluminis, cum exorietur, in stillicidiis suis, id est sibi congruis,
laetabitur. Parvulis enim adhuc et infirmis stillantur quaedam de sacramentis, quia non possunt
capere plenitudinem veritatis. Audi quomodo stillet parvulis dum exoriuntur, id est in recenti ortu
minus capacibus. Apostolus dicit: Non potui vobis loqui quasi spiritalibus, sed quasi carnalibus,
quasi parvulis in Christo 47. Cum dicit, parvulis in Christo, iam dicit exortos, sed nondum idoneos ad
capiendam illam uberem sapientiam, de qua dicit: Sapientiam loquimur inter perfectos 48. Laetetur
in stillicidiis suis, cum exoritur et augetur; roboratus capiet et sapientiam: quomodo infans nutritur
lacte, et fit idoneus cibo; tamen primo de ipso cibo cui minus idoneus erat, illi lac factum est. In
stillicidiis suis laetabitur, cum exorietur.

Per tolerantiam zizaniorum crescit fructus frumentorum.
16. [v 12.] Benedices coronam anni benignitatis tuae. Seminatur modo, crescit quod seminatur, erit
et messis. Et modo super semen superseminavit inimicus zizania; et exorti sunt mali inter bonos,
pseudochristiani, similem habentes herbam, sed non parem fructum. Etenim zizania ea proprie
dicuntur, quae nascuntur in similitudine frumentorum; sicuti est lolium, sicuti est avena, et caetera
talia quae primam herbam prorsus similem habent. Propterea de seminatione zizaniorum hoc dicit
Dominus: Venit inimicus, et superseminavit zizania; cum autem crevisset herba, et fructum
fecisset, tunc apparuerunt zizania 49. Ergo venit inimicus, et superseminavit zizania: sed quid fecit
tritico? Non opprimitur zizaniis frumentum; imo per tolerantiam zizaniorum crescit fructus
frumentorum. Ipse enim Dominus dixit quibusdam operariis volentibus eradicare zizania: Sinite
utraque crescere usque ad messem, ne forte cum vultis eradicare zizania, eradicetis simul et
frumentum; sed in tempore messis dicam messoribus: Colligite primum zizania, et alligate
fasciculos ad comburendum; frumentum autem recondite in horreum 50. Ille est finis anni, messis
saeculi. Benedices coronam anni benignitatis tuae. Coronam ubi audis, gloria victoriae significatur.
Vince Diabolum, et habebis coronam. Benedices coronam anni benignitatis tuae. Rursus
commendat benignitatem Dei, ne quisquam de suis meritis glorietur.

De prima et secunda messe in agro dominico.
17. [v 13.] Et campi tui replebuntur ubertate. Pinguescent fines deserti, et colles exsultatione
accingentur. Campi, colles, fines deserti, iidem ipsi sunt homines. Campi propter aequalitatem: ergo
propter aequalitatem, inde dicti sunt campi, populi iusti. Colles propter erectionem; quia erigit in se
Deus eos qui se humilant. Fines deserti, omnes Gentes. Quare fines deserti? Deserti erant; nullus
ad eos Propheta missus erat: sic erant illi quomodo eremus, qua non transit homo. Nullum verbum
Dei missum est ad Gentes: soli populo Israel praedicaverunt Prophetae. Ventum est ad Dominum;
crediderunt frumenta in ipso populo Iudaeorum. Nam dixit tunc discipulis: Dicitis quia longe est
messis; respicite, et videte quia albae sunt regiones ad messem 51. Fuit ergo messis prima; erit
secunda in ultimo saeculo. Messis prima de Iudaeis; quia mittebantur ad illos Prophetae
annuntiantes venturum Salvatorem. Ideo dixit discipulis suis Dominus: Videte quia albae sunt
regiones ad messem: regiones utique Iudaeae. Alii, inquit, laboraverunt, et vos in eorum labores

402

