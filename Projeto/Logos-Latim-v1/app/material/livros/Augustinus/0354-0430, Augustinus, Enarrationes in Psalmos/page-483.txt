Deus electorum beatitudo.
31. [v 25.] Et coepit cogitare felicitatem ipsam coelestem, et arguere se, quia pecus fuit, et terrena
desideravit. Quid enim mihi est in coelo, et a te quid volui super terram? Ex voce vestra intellexisse
vos video. Comparavit voluntati suae terrenae praemium coeleste quod accepturus est; vidit quid
ibi sibi servaretur, et cogitans, et aestuans in cogitatione cuiusdam rei ineffabilis, quam nec oculus
vidit, nec auris audivit, nec in cor hominis ascendit 36, non dixit: Illud, aut illud mihi est in coelo; sed:
Quid mihi est in coelo? Quid est illud quod habeo in coelo? quid est? quantum est? quale est? Et,
cum non transit quod habeo in coelo, a te quid volui super terram? Servas mihi tu: sic dicam ut
possum, sed date veniam; accipite conatum meum, devotionem nitendi; nam explicandi nulla
facultas est: servas, inquit, mihi tu in coelo divitias immortales, te ipsum; et ego volui a te in terra
quod habent et impii, quod habent et mali, quod habent et facinorosi; pecuniam, aurum, argentum,
gemmas, familias; quod habent et scelerati multi, quod habent multae feminae turpes, multi viri
turpes: haec pro magno desideravi a Deo meo super terram, cum servet se mihi in coelo Deus
meus. Quid enim mihi est in coelo? Ostendere habet ipsum quid. Et a te quid volui super terram?

Amore casto amandus Deus.
32. [v 26.] Defecit cor meum et caro mea, Deus cordis mei Hoc ergo mihi est in coelo servatum,
Deus cordis mei, et pars mea Deus meus. Quid est, fratres? Inveniamus divitias nostras; eligat sibi
partes genus humanum. Videamus homines cupiditatum diversitate laniari: eligant alii militiam, alii
advocationem, alii diversas variasque doctrinas, alii negotiationem, alii agriculturam; istas partes
sibi faciant de rebus humanis: clamet populus Dei, Pars mea Deus meus. Non ad tempus pars mea;
sed pars mea Deus in saecula. Aurum etsi semper habeo, quid habeo? Deum etsi non semper
haberem, quam magnum bonum haberem! Huc accedit quia mihi seipsum promittit, et id me in
aeternum habiturum promittit. Tantum habeo, et nunquam non habeo! Magna felicitas! Pars mea
Deus. Quamdiu? In saecula. Quoniam ecce vide quomodo illum amavit; fecit cor castum: Deus
cordis mei, et pars mea Deus in saecula. Factum est cor castum; gratis iam amatur Deus, non ab
illo petitur aliud praemium. Qui aliud praemium petit a Deo, et propterea vult servire Deo, carius
facit quod vult accipere, quam ipsum a quo vult accipere. Quid ergo? nullum praemium Dei?
Nullum, praeter ipsum. Praemium Dei, ipse Deus est. Hoc amat, hoc diligit; si aliud dilexerit, non
erit castus amor. Recedis ab igne immortali; frigesces, corrumperis. Noli recedere; corruptio tua
erit, fornicatio tua erit. Iam iste redit, iam istum poenitet, iam poenitentiam iste eligit, iam dicit:
Pars mea Deus. Et quomodo delectatur in ipso, quem sibi partem elegit!
33. [v 27.] Ecce qui longe se faciunt a te, peribunt. Iste ergo recessit a Deo, sed non longe: quia
quasi pecus factus sum, inquit, et ego semper tecum 37. Illi vero longe recesserunt, quia non solum
terrena desideraverunt, sed ea a daemonibus et a diabolo petierunt. Qui longe se faciunt a te,
peribunt. Et quid est, longe a Deo fieri? Perdidisti omnem qui fornicatur abs te. Huic fornicationi
contrarius est amor castus. Quis est amor castus? Amat iam anima sponsum suum: quid ab illo
quaerit, ab sponso suo quem diligit? Forte quomodo sibi eligunt homines aut generos, aut sponsos
feminae; eligit forte divitias, et aurum eius amat, et fundos, et argentum, et pecuniam, et equos, et
familiam, et caetera. Absit: iste ipsum solum amat, gratis amat; quia in ipso habet omnia, quia per
ipsum facta sunt omnia 38. Perdidisti, inquit, omnem qui fornicatur abs te.

Rapite quotquot potestis ad Deum diligendum.
34. [v 28.] Tu autem quid facis? Mihi autem adhaerere Deo bonum est. Hoc est totum bonum.
Vultis amplius? Doleo volentes. Fratres, quid vultis amplius? Deo adhaerere nihil est melius, quando
eum videbimus facie ad faciem 39. Modo ergo quid? Quia adhuc peregrinus loquor: Adhaerere,
inquit, Deo bonum est; sed modo in peregrinatione, quia nondum venit res: Ponere in Deo spem
meam. Quamdiu ergo nondum adhaesisti, ibi pone spem. Fluctuas; praemitte ad terram ancoram.
Nondum haeres per praesentiam; inhaere per spem. Ponere in Deo spem meam. Et quid hic agens,
pones in Deo spem tuam? Quod erit negotium tuum, nisi ut laudes quem diligis, et facias tecum
coamatores eius? Ecce si amares aurigam, non raperes caeteros ut tecum amarent? Amator
aurigae quacumque transit loquitur de illo, ut cum illo eum ament et caeteri. Gratis amantur
flagitiosi homines; et a Deo praemium quaeritur ut ametur! Ama Deum gratis; nulli invideas Deum.
Rapite eum quotquot potestis, quotquot possessuri estis: non fit angustus; nullos in illo limites
facietis; totum singuli possidebitis, et totum omnes habebitis. Ergo hoc fac cum hic es, id est, cum
ponis in Deo spem tuam. Quid enim sequitur? Ut annuntiem omnes laudes tuas in atriis filiae Sion.
Ut annuntiem omnes laudes tuas: sed ubi? In atriis filiae Sion; quia praedicatio Dei praeter
Ecclesiam inanis est. Parum est laudare Deum, et annuntiare omnes laudes eius: In atriis filiae Sion

483

