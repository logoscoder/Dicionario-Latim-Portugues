suum in morte periturum putarent. Illi in morte de anima sua pertimescebant, ille ipsis securitatem
etiam de capillis dabat. Itane vero anima perit, cuius capillus non perit? Verumtamen, fratres, quia
incredibile videbatur hominibus quod promittebat Deus, ex hac mortalitate, corruptione, abiectione,
infirmitate, pulvere et cinere futuros homines aequales Angelis Dei; non solum Scripturam cum
hominibus fecit, ut crederent; sed etiam fidei suae posuit mediatorem, non quemlibet principem,
aut quemlibet angelum vel archangelum, sed unicum Filium: ut qua via nos perducturus esset ad
illum finem quem promisit, per eum ipsum Filium suum et ostenderet et praeberet. Parum enim
erat Deo si Filium suum faceret demonstratorem viae; eum ipsum viam fecit, ut per illum ires
regentem te, ambulantem per se.

Christus, noster apud Patrem advocatus, per Prophetas praenuntiatus.
3. Promisit ergo quia venturi essemus ad eum, id est ad illam ineffabilem immortalitatem, et cum
Angelis eius aequalitatem. Quam longe eramus? quam ille sursum, quam nos deorsum? quam ille in
summo, quam nos in imo desperati iacebamus? Sine exspectatione salutis aegrotabamus: missus
est medicus, quem non cognovit aegrotus. Si enim cognovissent, nunquam Dominum gloriae
crucifixissent 3. Sed hoc quoque valuit ad aegroti medicamentum, quod medicum occidit aegrotus:
venit ut visitaret, occisus est ut sanaret. Insinuavit se credentibus Deum et hominem; Deum per
quem facti sumus, hominem per quem recreati sumus. Aliud in illo apparebat; aliud latebat; et quod
latebat, multo erat praestantius quam id quod apparebat: sed quod erat praestantius, videri non
poterat. Curabatur aeger per id quod videri poterat; ut postea capax fieret visionis eius, quae
latendo differebatur, non negando auferebatur. Unicus itaque Filius Dei venturus ad homines,
assumpturus hominem, et per id quod sumpsit futurus homo, moriturus, resurrecturus, ascensurus
in coelum, sessurus ad dexteram Patris, et impleturus in gentibus quae promisit, et post
impletionem promissorum suorum in gentibus etiam hoc impleturus ut veniat, et quod praerogavit
exigat, discernat vasa irae a vasis misericordiae, reddat impiis quod minatus est, iustis quod
pollicitus est: hoc ergo totum prophetandum fuit, praenuntiandum fuit, venturum commendandum
fuit; ut non subito veniens horreretur, sed creditum exspectaretur. Ex his promissionibus est
psalmus iste, Dominum et salvatorem nostrum Iesum Christum certe aperteque prophetans; ut
omnino dubitare non possimus Christum annuntiari psalmo hoc: quandoquidem christiani sumus, et
Evangelio iam credimus. Nam cum ipse Dominus noster et salvator Iesus Christus quaereret a
Iudaeis, cuius filium dicerent esse Christum, et respondissent: David; ille continuo retulit
respondentibus, et ait: Quomodo ergo David in spiritu dicit eum Dominum, dicens: Dixit Dominus
Domino meo: Sede ad dexteram meam, donec ponam inimicos tuos sub pedibus tuis? Si ergo in
spiritu, inquit, vocat eum Dominum, quomodo filius eius est? 4 Ab hoc versu psalmus iste incipit.

Et filium David et dominum David Christum credamus.
4. [v 1.] Dixit Dominus Domino meo: Sede a dextris meis, donec ponam inimicos tuos scabellum
pedum tuorum. Hanc ergo quaestionem Iudaeis propositam a Domino, in ipso ingressu Psalmi
pertractare debemus. Si enim quod responderunt Iudaei exigatur a nobis, utrum confiteamur et
nos, an negemus; absit ut negemus. Si dicatur nobis, Christus filius est David, annon est? si
dixerimus non, contradicimus Evangelio; namque Matthaeo scribente, sic incipit Evangelium: Liber
generationis Iesu Christi filii David 5. Evangelista dicit librum se scribere generationis Iesu Christi,
filii David. Recte ergo Iudaei interrogati a Christo, cuius esse filium crederent Christum,
responderunt: David. Responsioni eorum congruit Evangelium. Habet hoc non solum suspicio
Iudaeorum, sed et fides Christianorum. Adhuc alia firmamenta conspicio. Dicit Apostolus: Qui factus
est ei ex semine David secundum carnem 6: dicit etiam ad Timotheum: Memor esto Christum Iesum
resurrexisse a mortuis ex semine David, secundum evangelium meum. Et de ipso evangelio quid
dicit? In quo laboro usque ad vincula, tamquam malefaciens; sed sermo Dei non est alligatus 7.
Laborabat ergo usque ad vincula Apostolus pro evangelio suo, id est pro dispensatione evangelica,
quam populis praedicabat, quam populis impendebat: ille qui mane rapuerat, escas ad vesperum
dividebat 8. Laborabat ergo usque ad vincula pro evangelio. Quo evangelio? Christum Iesum
resurrexisse a mortuis, ex semine David. Pro hoc evangelio Apostolus laborabat: et tamen de hoc
Christus interrogabat; et respondentibus Iudaeis quod praedicabat Apostolus, retulit vocem
tamquam contradictionis, et ait: Quomodo ergo David in spiritu dicit eum Dominum? et interposuit
testimonium de hoc psalmo: Dixit Dominus Domino meo. Si ergo in spiritu dicit eum Dominum,
quomodo filius est eius? Iudaei sub hac interrogatione tacuerunt; quid responderent deinceps non
invenerunt: nec eum tamen Dominum quaesierunt, quia et ipsum esse illum filium David non
agnoverunt. Nos autem, fratres, credamus, et dicamus: corde enim creditur ad iustitiam 9; ore
autem confessio fit ad salutem: credamus, inquam, et dicamus et filium David, et Dominum David.
Non erubescamus de filio David, ne iratum inveniamus Dominum David.

771

