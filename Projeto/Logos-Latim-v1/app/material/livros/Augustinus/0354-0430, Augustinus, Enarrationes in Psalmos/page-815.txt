vult evadere hoc malum, concupiscit utique desiderare cibum, dum concupiscit non habere
fastidium: sed hoc fastidium morbus est corporis. Concupiscentia vero qua concupiscit desiderare
cibum, hoc est carere fastidio, in animo est, non in corpore: et habet eam non gutturis et faucium
delectatio, quae fastidio restringitur; sed recuperandae ratio sanitatis, qua pellendum escae
fastidium providetur. Et ideo non mirum est si appetit animus ut appetat corpus, quando appetit
animus nec appetit corpus. Cum autem utrumque animi est, et utrumque concupiscentia est, cur
concupisco desiderium iustificationum Dei? Quomodo in uno eodemque animo meo habeo
concupiscentiam desiderii huius, et ipsum non habeo desiderium? aut quomodo ista duo sunt, et
non unum? Utquid enim concupisco desiderare iustificationes, ac non ipsas iustificationes potius
quam earum desiderium concupisco? aut quo pacto possum iustificationum desiderium
concupiscere, et ipsas iustificationes non concupiscere; cum ideo earum desiderium concupiscam,
quia ipsas habere cupio? Quod si ita est, iam ipsas utique concupisco. Quid igitur opus est ut earum
desiderium concupiscam, cum iam id habeam, et habere me sentiam? Non enim possem
concupiscere desiderium iustitiae, nisi concupiscendo iustitiam. An hoc est quod superius dixi, quod
diligenda sit etiam ipsa dilectio qua diligitur quod diligi oportet; sicut odio habenda est dilectio qua
diligitur quod diligi non oportet? Odio quippe habemus concupiscentiam nostram qua caro
concupiscit adversus spiritum: et quid est ista concupiscentia, nisi mala dilectio 20? Et diligimus
concupiscentiam nostram qua spiritus concupiscit adversus carnem: et quid est ista concupiscentia,
nisi bona dilectio? Cum autem dicitur: Diligenda est, quid aliud dicitur quam, concupiscenda est?
Quocirca quoniam recte concupiscuntur iustificationes Dei, recte concupiscitur concupiscentia
iustificationum Dei. Hoc enim alio modo sic potest dici: si recte diliguntur iustificationes Dei, recte
diligitur dilectio iustificationum Dei. An aliud est concupiscere, aliud desiderare? Non quod non sit
concupiscentia desiderium, sed quia non omnis concupiscentia desiderium est. Concupiscuntur
enim et quae habentur, et quae non habentur: nam concupiscendo, fruitur homo rebus quas habet;
desiderando autem, absentia concupiscit. Desiderium ergo quid est, nisi rerum absentium
concupiscentia? Sed Dei iustificationes absentes esse quomodo possunt, nisi quando nesciuntur?
An et quando sciuntur et non fiunt, absentes habendae sunt? Nam quid sunt iustificationes, nisi
opera iusta, non verba? Ac per hoc possunt infirmitate animae non desiderari; et ratione mentis, ubi
videtur quam sint utiles atque salubres, potest earum desiderium concupisci. Saepe enim quid
agendum sit videmus, nec agimus; quia non delectat ut agamus, et cupimus et delectet. Praevolat
intellectus; et tarde sequitur, et aliquando non sequitur humanus atque infirmus affectus. Ideo ergo
desiderare concupiscebat quae bona esse cernebat, cupiens eorum habere delectationem quorum
potuit videre rationem.

Quibusdam quasi gradibus ad perfectionem pervenitur.
5. Non autem ait, concupiscit; sed: Concupivit anima mea desiderare iustificationes tuas. Fortasse
quippe talis erat iste incola in terra, qui iam pervenerat ad id quod concupiverat, iamque
desiderabat eas quarum se desiderium aliquando concupisse commemorat. Si autem iam
desiderabat, cur non habebat? Non enim aliquid impedit quominus habeantur iustificationes Dei,
nisi quia non desiderantur, dum non in eas caritas fervet, quarum caritas lucet. An habebat eas,
atque faciebat? Nam paulo post dicit: Servus autem tuus exercebatur in iustificationibus tuis 21. Sed
quibus quasi gradibus ad eas perveniatur, ostendit. Prius est enim ut videatur quam sint utiles et
honestae; deinde, ut earum desiderium concupiscatur; postremo, ut proficiente lumine atque
sanitate delectet earum et operatio, quarum sola ratio delectabat. Sed ea quae sequuntur, quoniam
iam iste prolixus est, alio sermone, adiuvante Domino, commodius disserentur.

153 IN EUMDEM PSALMUM 118
Sermo 9

Damno suo superbi a Dei mandatis declinant.
1. [v 21.] Psalmi huius quae tractanda subsequuntur, admonent nos causam nostrae miseriae
recordari. Etenim cum dixisset, concupivit anima mea desiderare iustificationes tuas in omni
tempore; sive scilicet in rebus prosperis, sive in adversis, quia et in laboribus et doloribus debet
delectare iustitia, nec ita est tempore diligenda tranquillo, ut turbulento tempore deseratur, sed
amplectenda est in omni tempore: continuo subiecit: Increpasti superbos; maledicti qui declinant a
mandatis tuis. Superbi enim declinant a mandatis Dei. Aliud est quippe mandata Dei per
infirmitatem vel ignorantiam non implere: aliud ab eis per superbiam declinare; sicut fecerunt qui
nos mortaliter in haec mala genuerunt. Delectavit enim eos: Eritis sicut dii 1; ac sic a mandato Dei,

815

