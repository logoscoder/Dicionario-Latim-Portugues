Dei misericordia et hominum peccata.
3. Visitabo, inquit, in virga iniquitates eorum, et in flagellis delicta eorum. Misericordiam vero
meam non dispergam ab eo. A quo? Ab illo scilicet David cui talia promisi, quem unxi in oleo sancto
meo prae participibus suis 4. Agnoscitis eum a quo non disperget Deus misericordiam suam? Ne
quis forte sollicitus dicat: Quandoquidem Christum dicit, a quo se misericordiam suam non
dispersurum esse confirmat, quid ergo peccator? Numquid enim hoc dixit. Misericordiam autem
meam non dispergam ab eis? Visitabo, inquit, in virga iniquitates eorum, et in flagellis delicta
eorum. Exspectabas ad securitatem tuam: Misericordiam vero meam non dispergam ab eis. Et
quidem hoc nonnulli codices habent, sed emendatiores non habent: tamen et qui hoc habent, nihil
ab re habent. Quomodo enim a Christo misericordiam suam non dispergit? Numquid ipse Salvator
corporis vel in terra vel in coelo peccavit; qui sedet ad dexteram eius, et interpellat pro nobis 5? A
Christo tamen: sed a membris eius, a corpore eius quod est Ecclesia. Sic enim pro magno dicit quod
ab illo non dispergat misericordiam suam, quasi non agnoscimus unigenitum Filium qui est in sinu
Patris: non enim pro persona sua ibi computatur homo, sed una persona est Deus et homo. Ergo ab
eo non dispergit misericordiam suam, cum a membris eius, cum a corpore eius non dispergit
misericordiam suam, in quo et ipse in terra persecutiones patiebatur, cum iam sederet in coelo; et
de coelo clamabat: Saule, Saule, non: Quid persequeris servos meos; non: Quid persequeris sanctos
meos; non: Quid persequeris discipulos meos: sed: Quid me persequeris? 6 Sicut ergo, cum eum
sedentem in coelo nemo persequeretur, clamavit: Quid me persequeris? cum caput membra sua
cognosceret, et a compage corporis sui caput caritas non separaret: sic, cum misericordiam suam
non dispergit ab eo, a nobis utique non dispergit, qui sumus membra eius et corpus eius. Nec ideo
tamen debemus securi peccare, et perverse nobis polliceri quoniam quidquid fecerimus, non
perimus. Sunt enim quaedam peccata et quaedam iniquitates de quibus quidem disserere atque
definire aut impossibile nobis est, aut, si iam esset possibile, certe tempori longum esset. Nemo
enim potest dicere esse se sine peccato; quia si dixerit, mentietur: Si enim dixerimus quia
peccatum non habemus, nos ipsos seducimus, et veritas in nobis non est 7. Ergo unusquisque pro
peccatis suis necessario flagellatur; sed ab eo, si christianus est, Dei misericordia non dispergitur.
Plane si in tantas ieris iniquitates, ut repellas a te virgam verberantis, si repellas manum
flagellantis, et de disciplina Dei indigneris, et fugias a Patre caedente, et nolis eum patrem pati,
quia non parcit peccanti; tu te alienasti ab haereditate, ipse te non abiecit: nam si maneres
flagellatus, non remaneres exhaeredatus. Misericordiam vero, inquit, meam non dispergam ab eo,
neque nocebo in veritate mea. Ad hoc enim non dispergetur misericordia liberantis, ne noceat
veritas vindicantis.

Toto caelo differunt poenitens et impoenitens peccator.
4. Neque profanabo testamentum meum; et quae procedunt de labiis meis non reprobabo. Non
quia filii eius peccant, ideo ego mendax inveniar: promisi, facio. Pone quia volunt illi etiam cum
desperatione peccare, et sic ire omnino in peccata, ut offendant oculos Patris, et exhaeredari
mereantur; nonne ipse est Deus de quo dictum est: De lapidibus istis suscitabit filios Abrahae 8?
Itaque dico vobis, fratres: multi christiani tolerabiliter peccant, multi flagello a peccato corriguntur,
et emendantur, et sanantur; multi omnino aversi, dura cervice obnitentes adversus disciplinam
Patris, et ipsam omnino Dei paternitatem recusantes, habentes tamen signum Christi, eunt in tales
iniquitates, ut non possit nisi recitari contra eos: Quoniam qui talia agunt, regnum Dei non
possidebunt 9. Non tamen propter hos remanebit Christus sine haereditate: non propter paleam
etiam frumenta interibunt 10; non propter pisces malos nihil ex illa sagena mittetur in vascula 11.
Novit Dominus qui sunt eius 12. Securus enim promisit, qui nos antequam essemus praedestinavit:
Quos autem praedestinavit, illos et vocavit; quos autem vocavit, illos et iustificavit; quos autem
iustificavit, illos et glorificavit 13. Peccent quantum volent desperati: respondeant membra Christi:
Si Deus pro nobis, quis contra nos? 14 Non ergo nocebit Deus in veritate sua, nec profanabit
testamentum suum. Manet immobile testamentum eius, quia ipse sibi praesciens praedestinavit
haeredes: et quae procedunt de labiis eius, non reprobabit.

Deus electorum gaudium. De carnis resurrectione.
5. [vv. 36-38.] Audi ad confirmationem tuam, audi ad securitatem tuam, si te in membris Christi
esse cognoscis. Semel iuravi in sancto meo, si David mentiar. Exspectas ut iterum iuret Deus?
Quoties iuraturus est, si semel iurando mentitur? Unam iurationem pro vita nostra habuit, qui pro
nobis ad mortem Unicum suum misit. Semel iuravi in sancto meo, si David mentiar: semen eius in
aeternum manebit. In aeternum manet semen eius; quia novit Dominus qui sunt eius. Et sedes eius

595

