inde illam bibas, unde fluit. Quomodo si a luce recesseris, in tenebris es: quomodo lapis non de se
fervet, sed vel a sole vel ab igne, si eum calori subtraxeris, frigescit; ibi apparet, quia quod
fervebat, non erat ipsius; sed fervebat vel a sole vel ab igne: sic et tu si a Deo recesseris, frigesces;
si ad Deum accesseris, fervesces; sicut dicit Apostolus: Spiritu ferventes 14. Item de luce quid dicit?
Si ad eum accesseris, in lumine eris; ideo psalmus dicit: Accedite ad eum, et illuminamini; et vultus
vestri non erubescent 15. Quia ergo nihil boni potes operari, nisi illuminatus a lumine Dei, et
fervefactus a Spiritu Dei; quando videris te bene operantem, confitere Deo, et dic quod ait
Apostolus, dic tibi ne extollaris: Quid enim habes quod non accepisti? Si autem accepisti, quid
gloriaris quasi non acceperis? 16 Hic ergo confitetur Deo et docet nos bonam confessionem, quia
dicit: Iucundasti me, Domine, in factura tua, et in operibus manuum tuarum exsultabo.

Innocens cum pateris, ne Deo rebellaveris.
7. Quid agimus de illis qui male vivunt, et florent? Hinc enim perturbatum animum habet qui perdit
sabbatum: videt se in bonis operibus quotidie versantem, et laborantem in angustia rerum, forte in
inopia rei familiaris, forte in fame et siti et nuditate, forte se in carcere bona facientem, et illum a
quo in carcerem missus est mala facientem et exsultantem; et subintrat cor pessima cogitatio
adversus Deum, et dicit: Deus, quare tibi servio? quare oboedio verbis tuis? Non rapui aliena, non
furtum feci, non hominem occidi, non cuiusquam rem concupivi, non falsum testimonium adversus
aliquem dixi, non patri vel matri iniuriam feci, non ad idola inclinatus sum, non accepi nomen
Domini Dei in vanum: servavi me a peccato. Enumerat decem chordas, id est, decem praecepta
legis, et interrogat se secundum singula, et videt se non peccasse, nec in uno; et contristatur quia
talia mala patitur 17. Et illi qui, non dico, aliquas chordas tangunt, sed nec tangunt ipsum
psalterium, et nihil boni operantur, consulunt idola: et forte tunc videntur christiani, quando nihil
mali patitur domus eorum; quando autem aliqua ibi tribulatio est, currunt ad pythonem, aut
sortilegum, aut mathematicum. Dicitur illi nomen Christi; subsannat, torquet os. Dicitur illi: Fidelis,
consulis mathematicum? Et ille: Recede a me: ipse mihi prodidit res meas; nam perdidissem, et in
planctu remansissem. Homo bone, nonne signas te signo crucis Christi? Et lex omnia ista prohibet.
Gaudes quia res tuas invenisti; non es tristis quia tu peristi? Quanto melius tunica tua periret quam
anima tua? Subsannat in his omnibus; contumeliosus est parentibus, odit inimicum, insectatur
usque ad mortem, furatur ubi occasionem invenerit, a falso testimonio non cessat, insidiatur
matrimonio alieno, concupiscit rem proximi sui: facit haec omnia, et floret in divitiis, in honoribus, in
excellentia mundi huius. Videt eum ille miser bene operans, et mala patiens; perturbatur et dicit:
Deus, puto, mali tibi placent, et bonos odisti, amas eos qui faciunt iniquitatem. Si commotus fuerit,
et illi cogitationi consenserit, perdet sabbatum de corde: iam incipit ad psalterium hoc non
attendere; deviavit inde, sine causa cantat: Bonum est confiteri Domino, et psallere nomini tuo,
Altissime 18. Iam perdito sabbato ab interiore homine et exclusa quiete cordis, et bona cogitatione
repulsa, incipit iam imitari illum quem videt in malis florentem; et convertit se et ipse ad facienda
mala. Deus autem patiens est, quia aeternus est, et novit diem iudicii sui, ubi omnia examinat.

Ne te moveat quod mali in isto saeculo florent.
8. [v. 6.] Hoc nos docens quid ait? Quam magnificata sunt opera tua, Domine! Nimis profundae
factae sunt cogitationes tuae. Revera, fratres mei, nullum mare tam profundum est quam est ista
cogitatio Dei, ut mali floreant, et boni laborent: nihil tam profundum, nihil tam altum; ibi naufragat
omnis infidelis, in isto alto, in isto profundo. Vis transire profundum hoc? A ligno Christi noli resilire;
non mergeris: tene te ad Christum. Quid est quod dico, tene te ad Christum? Ideo voluit ipse in
terra laborare. Audistis, cum propheta legeretur, non avertisse eum scapulas a flagellis, non
avertisse eum faciem a sputis hominum, non avertisse maxillam a psalmis eorum 19: quare omnia
ista pati voluit, nisi ut consoletur patientes? Et poterat et ipse in fine resuscitare carnem suam; sed
tu qui non videras, non esset quod sperares: non distulit resurrectionem suam, ne tu adhuc
dubitares. Eo ergo fine patere et tolera tribulationes in mundo, quem attendisti in Christo; et non te
moveant qui faciunt mala, et in isto saeculo florent. Nimis profundae factae sunt cogitationes Dei.
Ubi est cogitatio Dei? Ad praesens habenas laxat; sed postea astringet. Noli gaudere ad piscem qui
in esca sua exsultat; nondum traxit hamum piscator: nam iam ille hamum habet in faucibus. Et
quod tibi videtur longum, breve est: omnia ista cito transeunt. Quid est longa vita hominis ad
aeternitatem Dei? Vis esse longanimis? Vide aeternitatem Dei. Nam attendis ad dies tuos paucos,
et diebus tuis paucis vis impleri omnia. Quae omnia? Ut damnentur omnes impii, et coronentur
omnes boni. Istis diebus tuis vis haec impleri? Implet illa Deus tempore suo. Quid tu taedium pateris
et facis? Aeternus est; tardat, longanimis est: tu autem dicis: Ideo ego non sum longanimis, quia
temporalis sum. Sed in potestate habes: iunge cor tuum aeternitati Dei, et cum illo aeternus eris.
Quid enim dictum est de temporalibus? Omnis caro fenum, et omnis claritas carnis ut flos feni:

619

