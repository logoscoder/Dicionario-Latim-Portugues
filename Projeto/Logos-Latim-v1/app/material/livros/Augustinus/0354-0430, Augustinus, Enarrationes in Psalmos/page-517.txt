gratia est iustitia Dei, testimonium habens a Lege et Prophetis 30, qua iustificatur impius: quam
quidam ignorantes, et suam volentes constituere, iustitiae Dei non sunt subiecti 31.

Veteris et Novi Testamenti populus. Lex et fides.
8. [vv 5-8.] "Quanta," inquit, "mandavit patribus nostris nota facere ea filiis suis: ut cognoscat
generatio altera, filii qui nascentur et exsurgent, et narrent filiis suis; ut ponant in Deo spem suam,
et non obliviscantur operum Dei, et mandata eius exquirant. Ne fiant, sicut patres eorum, generatio
prava et amaricans; generatio quae cor non direxit suum, et non est creditus cum Deo spiritus
eius." Haec verba indicant duos quodammodo populos; alterum ad Vetus, alterum ad Novum
Testamentum pertinentem: nam quod ait: Quanta mandavit patribus nostris nota facere ea filiis
suis, mandata eos accepisse dixit, nota facere ea filiis suis, non tamen eos agnovisse aut fecisse;
sed ad hoc acceperunt ipsi, ut cognoscat generatio altera, quod illa non cognovit. Filii qui nascentur
et exsurgent. Nam illi qui nati sunt, non exsurrexerunt, quia non sursum cor, sed in terra potius
habuerunt. Cum Christo enim exsurgitur: unde dictum est: Si exsurrexistis cum Christo, quae
sursum sunt sapite 32. Et narrent, inquit, filiis suis, ut ponant in Deo spem suam. Ita enim non suam
iustitiam iusti volunt constituere, sed revelant ad Deum viam suam, et sperant in eum, ut ipse
faciat 33. Et non obliviscantur operum Dei: magnificando scilicet et iactando opera sua, tamquam
ipsi faciant; cum Deus sit qui operatur in eis qui bona operantur, et velle, et operari, pro bona
voluntate 34. Et mandata eius exquirant. Cum iam ea didicerint, quomodo exquirant? Quanta enim,
inquit, mandavit patribus nostris nota facere ea filiis suis, ut cognoscat generatio altera. Quid
cognoscat? Utique mandata quae mandavit. Quomodo ergo adhuc exquirant, nisi quia ponendo in
Deo spem suam, tunc mandata eius exquirant, ut ab eis illo adiuvante compleantur? Ne fiant, sicut
patres eorum, generatio prava et amaricans; generatio quae non direxit cor suum. Et dicit quare,
continuo subiungendo: Et non est creditus cum Deo spiritus eius: id est, quia non habebat fidem,
quae impetrat quod Lex imperat. Quando enim cum Spiritu Dei operante spiritus hominis
cooperatur, tunc quod Deus iussit impletur; et hoc non fit, nisi credendo in eum qui iustificat
impium 35. Quam fidem non habuit generatio prava et amaricans; et ideo de illa dictum est: Non est
creditus cum Deo spiritus eius. Multo enim hoc expressius dictum est, ad significandam gratiam
Dei, quae non solum operatur remissionem peccatorum, sed etiam cooperantem sibi facit hominis
spiritum in opere bonorum factorum; quasi diceret: Non credidit Deo spiritus eius. Hoc est enim
habere cum Deo creditum spiritum, non credere spiritum suum posse facere sine Deo iustitiam, sed
cum Deo. Hoc est etiam credere in Deum; quod utique plus est quam credere Deo. Nam et homini
cuilibet plerumque credendum est, quamvis in eum non sit credendum. Hoc est ergo credere in
Deum, credendo adhaerere ad bene cooperandum bona operanti Deo: Quia sine me, inquit, nihil
potestis facere 36. Quid autem plus hinc Apostolus dicere potuit, quam quod ait: Qui autem
adhaeret Domino, unus spiritus est. Alioquin lex illa testimonium est quo damnetur, non quo
absolvatur reus. Littera enim est minax, quae convincat praevaricatores; non spiritus adiuvans, qui
liberet et iustificet peccatores. Generatio ergo illa, cuius exemplum cavendum est, ideo prava et
amaricans fuit, quia non est creditus cum Deo spiritus eius: quia etsi aliqua credidit Deo, non tamen
credidit in Deum; non ex fide adhaesit Deo, ut sanata a Deo bene cooperaretur cum operante in se
Deo.

Populo Iudaeorum praelatus christianus.
9. [v 9.] Denique: Filii Ephraem intendentes et mittentes arcus, conversi sunt in die belli.
Persequentes Legem iustitiae, in Legem iustitiae non pervenerunt 37. Quare? Quia non ex fide.
Generatio enim erat, cuius spiritus cum Deo creditus non est: sed tamquam ex operibus; quia non
sicut tetendit et misit arcus (quod foris apparet, tamquam in operibus Legis), ita direxit et cor, ubi
iustus vivit ex fide 38, quae per dilectionem operatur 39, qua inhaeretur Deo, qui operatur in homine,
et velle, et operari, pro bona voluntate 40. Nam quid est aliud tendere arcum, et mittere, et converti
in die belli, nisi attendere et promittere in die auditionis, et deserere in die tentationis; armis quasi
proludere, et ad horam certaminis nolle pugnare? Quod sane ait, tendentes et mittentes arcus; cum
debuisse dicere videatur, tendentes arcus, et mittentes sagittas; non enim arcus mittitur, sed ab
arcu aliquid mittitur: aut illa locutio est de qua superius disseruimus, ubi dictum est: Suscitavit
Testimonium, quia suscitavit aliquid Testimonio; ita et hic, mittentes arcus, quia miserunt aliquid
arcubus: aut obscurus ordo verborum est, cum praetermissione verbi, quod etiam tacitum
subaudiendum est, ut iste ordo sit: Filii Ephraem intendentes arcus, et mittentes, et subaudiatur:
Sagittas; pleniusque sit: Tendentes arcus, et mittentes sagittas: quia etiam si diceret: Tendentes, et
mittentes sagittas, non utique: Tendentes sagittas, intellegere deberemus; sed audito eo quod
dixit: Tendentes, subaudire potius: Arcum, quamvis dictum non fuerit. Nonnulli sane codices graeci
habere dicuntur, tendentes et mittentes arcubus, ut sine dubitatione subaudiamus Sagittas. Quod

517

