quasi furore David, quod praetermisimus: Et salivae decurrebant super barbam eius. Cum legeretur
Apostolus, audistis ipsas salivas, sed decurrentes super barbam. Dicit aliquis: Quas salivas
audivimus? Nonne modo lectus est Apostolus, cum diceret: Iudaei signa petunt, et Graeci
sapientiam quaerunt? Modo lectum est: Nos autem praedicamus, inquit: Christum crucifixum (tunc
enim tympanizabat) Iudaeis quidem scandalum, Gentibus autem stultitiam; ipsis vero vocatis
Iudaeis et Graecis, Christum Dei Virtutem et Dei Sapientiam: quia quod stultum est Dei, sapientius
est hominibus; et quod infirmum est Dei, fortius est quam homines 4. Salivae enim significant
stultitiam, salivae significant infirmitatem. Sed si quod stultum est Dei, sapientius est hominibus, et
quod infirmum est Dei, fortius est quam homines: non tamquam salivae offendant, sed attende,
quia super barbam decurrunt. Quomodo enim salivis infirmitas, sic barba virtus ostenditur. Texit
ergo virtutem suam corpore infirmitatis suae: et quod forinsecus infirmabatur, tamquam in saliva
apparebat; intus autem divina virtus tamquam barba tegebatur. Ergo humilitas nobis
commendatur. Esto humilis, si vis benedicere Dominum in omni tempore, et semper laus eius sit in
ore tuo. Quia Iob non tantum benedixit Dominum, quando abundabant illi omnia, quibus eum
legimus divitem fuisse et felicem, et pecore, et servis, et domo, felicem filiis, et omnibus rebus.
Ablata sunt omnia uno tempore, et implevit quod in hoc psalmo scriptum est, dicens: Dominus
dedit, Dominus abstulit; sicut Domino placuit, ita factum est: sit nomen Domini benedictum 5. Ecce
habes exemplum benedicentis Dominum in omni tempore.

De humilitate et mansuetudine.
5. [v 3.] Quare autem benedicit Dominum homo in omni tempore? Quia humilis est. Quid est esse
humilem? Nolle in se laudari. Qui in se vult laudari, superbus est. Qui superbus non est, humilis est.
Non vis ergo esse superbus? Ut possis esse humilis, dic quod dictum est: In Domino laudabitur
anima mea; audiant mansueti, et laetentur. Ergo qui non in Domino volunt laudari, non sunt
mansueti; sed truces, asperi, elati, superbi. Iumenta mansueta vult habere Dominus: esto
iumentum Domini, id est, esto mansuetus. Sedet ille super te, ipse regit te: noli timere ne offendas,
et eas in praeceps. Infirmitas quidem tua est, sed attende quis tibi praesideat. Pullus asini es, sed
Christum portas. Nam et ipse in pullo asini venit ad civitatem, et fuit illud iumentum mansuetum.
Numquid laudabatur iumentum illud? Numquid iumento dicebatur: Hosanna, fili David, benedictus
qui venit in nomine Domini 6? Asellus portabat: sed ille qui portabatur, a praecedentibus et
consequentibus laudabatur. Et dicebat forte iumentum: In Domino laudabitur anima mea; audiant
mansueti, et laetentur. Nunquam illud dixit ille asinus, fratres: sed dicat illud populus qui imitatur
iumentum illud, si vult portare Dominum suum. Irascitur forte populus, quia comparatur asello in
quo sedit Dominus; et dicent mihi aliqui superbi et elati: Ecce asinos nos fecit. Sit asinus Domini
quisquis hoc dicit; ne sit equus et mulus, quibus non est intellectus. Nostis enim psalmum ubi
dicitur: Nolite esse sicut equus et mulus, quibus non est intellectus 7. Equus enim et mulus erigunt
cervicem aliquando, et sua ferocitate excutiunt a se sessorem. Domantur frenis, camo, verberibus,
donec discant subesse, et portare dominum suum. Tu autem antequam freno tundantur ora tua,
esto mansuetus, et porta Dominum tuum: noli in te velle laudari, sed laudetur ille qui super te
sedet, et dices: In Domino laudabitur anima mea, audiant mansueti, et laetentur. Nam quando
audiunt non mansueti, non laetantur, sed irascuntur: et ipsi sunt qui dicunt quod asinos eos
fecerimus. Qui autem mansueti sunt, dignentur audire et esse quod audiunt.

Quid sapientia sit et quomodo amanda.
6. [v 4.] Sequitur, Magnificate Dominum mecum. Quis est iste qui exhortatur ut magnificemus cum
illo Dominum? Quisquis est, fratres, in corpore Christi, ad hoc debet dare operam, ut magnificetur
cum illo Dominus. Amat enim Dominum quisquis est iste. Et quomodo illum amat? Ut non invideat
coamatori suo. Quisquis enim amat carnaliter, necesse est ut cum zelo pestifero amet: si forte pro
magno nudam videre potuerit, quam pestifero amore desideravit, numquid vult ut videat illam et
alius? Necesse est ut zelo et livore saucietur, si et alius eam viderit. Et sic servatur castitas, si aut
ille videat cui licet, et alius non videat, aut nec ipse. Non sic est Sapientia Dei: videbimus illam facie
ad faciem, et omnes videbimus, et nemo ibi zelabit. Omnibus se exhibet, et integra est, et casta est
omnibus. Illi mutantur in eam, et ipsa in eos non mutatur. Ipsa est veritas, ipsa est Deus. Numquid
aliquando audistis, fratres, quod potuerit commutari Deus noster? Supereminens omnibus veritas
est, Verbum Dei est, Sapientia Dei est, per quem facta sunt omnia: habet amatores suos. Sed quid
dicit amator ipsius? Magnificate Dominum mecum. Nolo solus magnificare Dominum, nolo solus
amare, nolo solus amplecti. Non enim si ego amplexus fuero, non habet alius ubi manus ponat.
Latitudo tanta est in ipsa Sapientia, ut omnes animae amplectantur et perfruantur. Et quid dicam,
fratres? Erubescant qui sic amant Deum, ut invideant aliis? Aurigam perditi homines amant, et
quisquis amaverit aurigam aut venatorem, vult ut totus populus cum illo amet; et hortatur, et dicit:

141

