quam crucem luminis? Membra, inquiunt, illa Dei quae capta sunt in illo praelio, mixta sunt universo
mundo, et sunt in arboribus, in herbis, in pomis, in fructibus. Dei membra vexat, qui terram sulco
discindit; Dei membra vexat, qui herbam de terra vellit; Dei membra vexat, qui pomum carpit de
arbore. Haec ne faciat in agro falsa homicidia, facit in fenore vera homicidia. Panem mendicanti non
porrigit. Videte si potest esse maior iniquitas ista iustitia. Panem mendicanti non porrigit: quaeris,
quare? Ne vitam quae est in pane, quam dicunt membrum Dei, substantiam divinam, mendicus ille
accipiat, et liget eam in carne. Quid ergo vos? quid? quare manducatis? Carnem non habetis? Sed
nos, inquiunt, quia fide Manichaei illuminati sumus, orationibus et psalmis nostris, qui electi sumus,
purgamus inde vitam quae est in illo pane, et mittimus illam ad thesauros coelorum. Tales sunt
electi, ut non sint salvandi a Deo, sed salvatores Dei. Et ipse est Christus, dicunt, crucifixus in toto
mundo. Ego in Evangelio Salvatorem acceperam Christum; vos autem estis in libris vestris
salvatores Christi. Estis plane blasphematores Christi, ei ideo a Christo non salvandi. Ergo buccella
ne detur mendico, et ploret in buccella membrum Dei, mendicus fame moriturus est! Falsa
misericordia in buccellam, facit verum homicidium in hominem. Sed qui sunt isti electi eorum? Non
declines cor meum in verba maligna, et non combinabo cum electis eorum.

Amate a iusto argui in misericordia.
13. [v 5.] Emendabit me iustus in misericordia, et arguet me. Videte peccatorem confessorem:
emendari se vult misericorditer, potius quam laudari fallaciter. Emendabit me iustus in
misericordia: si iustus est, si misericors est, quando me videt peccantem. Hoc utique quaedam
membra Christi dicunt, de quibusdam membris Christi dicunt, in uno corpore dicunt. Dignatur loqui
Dominus ex persona emendatoris, nec respuit personam emendati vel emendandi: omnia enim
membra in illo, et ipse dicit: Emendabit me iustus. Quis iustus te emendaturus est? Caput emendat
omnia membra. Emendabit me iustus in misericordia, et arguet me. Arguet, sed in misericordia:
arguet, sed non odit; et eo magis arguet, quia non odit. Et iste quare inde gratias agit? Quia:
Corripe sapientem, et amabit te 42. Emendabit me iustus: quia persequitur? Absit: hic est potius
emendandus, si odio emendat. Quare ergo emendat? In misericordia. Et arguet me: in quo? In
misericordia. Oleum autem peccatoris non impinguabit caput meum. Quid est: Oleum peccatoris
non impinguabit caput meum? Non crescet caput meum de adulatione. Falsa laus adulatio est; falsa
laus adulatoris, hoc est oleum peccatoris. Propterea et homines cum falsa laude aliquem irriserint,
hoc etiam de illo dicunt: Unxi illi caput. Amate ergo argui a iusto in misericordia; nolite ergo amare
laudari a peccatore cum irrisione. Habetote oleum vobiscum, et non quaeretis oleum peccatoris.
Sapientes enim illae virgines secum portabant oleum 43: sapientes virgines secum oleum portabant,
id est, conscientia illarum illis testimonium perhibebat. Oleum gloria est, fulget, nitet in superficie.
Sed bona debet esse gloria, et vera gloria, ut ibi sit intus in vasis suis. Audi quid est in vasis: Probet
autem se homo, et tunc in semetipso habebit gloriam, et non in altero 44. Quid est: "In vasis suis"?
Audi ipsum Apostolum: Nam gloria nostra haec est, testimonium conscientiae nostrae 45.

Hoc in te tibi displiceat quod et Deo.
14. Postremo, quia in corpore Christi es, et adhuc portas mortalitatem quamdam; tu tibi esto
iustus, et in te esto iustus. Peccator es, vindica in te; redi ad conscientiam tuam, exige de te
poenas, crucia teipsum. Ita enim offers sacrificium Deo. Quia si voluisses sacrificium, dedissem
utique, ait peccator, holocaustis non delectaberis 46. Quid ergo? nullum accipit sacrificium?
Sacrificium Deo spiritus contribulatus; cor contritum et humiliatum Deus non spernit 47. Humilia cor
tuum, contere cor tuum, crucia cor tuum; et tu ipsum emendabis in misericordia: non enim odisti
te, cum saevis in te. Eris in parte emendante iustus, quamvis sis adhuc in emendanda peccator: ex
qua parte enim tibi displices, iniustus es; ex qua tibi displicet in te quod iniustum est, iustus es. Vis
videre quam iustus es? Hoc in te tibi displicet quod et Deo: iam coniunxisti te voluntati Dei, et in
teipso non quod ille fecit, sed quod ille odit odisti. Ex eo quod odisti in te quod fecisti, quod odit et
ille qui hoc non fecit, coepisti in te esse severus; erit ille misericors: parcet, quia tu non pepercisti.
Ergo ex quo coniunctus es oculis eius, et condelectaris legi eius, et hoc in te arguis quod lex eius
arguit, et hoc in te tibi displicet quod et oculis Dei displicet, vide quam iustus es: ex quo autem
lapsus fecisti ea quae displicent Deo, et fragilitate quadam infirmitatis humanae prolaberis in illa, et
adhuc portas infirmitatem carnis, et gemis cuiusdam reluctationis conscientia, ex hac parte iniquus
et peccator es.

Geme adhuc vulneratus, displice tibi.

989

