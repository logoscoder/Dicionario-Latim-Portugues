tentante 9. Non eo tempore dico ieiunasse Dominum, quando eum interrogabant quae ignorat, et
quando retribuebant mala pro bonis, insectando, persequendo, tenendo, flagellando, vulnerando,
occidendo: sed tamen in his omnibus, fratres, si aliquantulum pia curiositate levemus velum, et
interiora huius Scripturae oculo cordis intento rimemur, invenimus et hoc fecisse Dominum. Cilicium
fortasse appellat carnis suae mortalitatem. Quare cilicium? Propter similitudinem carnis peccati.
Apostolus enim dicit: Misit Deus Filium suum in similitudinem carnis peccati, ut de peccato
damnaret peccatum in carne 10: hoc est, Filium suum induit cilicio, ut de cilicio damnaret hoedos.
Non quia peccatum erat, non dico in Verbo Dei, sed nec in ipsa quidem dico anima sancta et mente
hominis, quem sibi ad unitatem personae Verbum Dei et Sapientia coaptaverat; sed nec in ipso
corpore peccatum ullum erat, sed similitudo carnis peccati erat in Domino; quia mors non est nisi
de peccato 11, et utique corpus illud mortale erat. Nam nisi mortale esset, non moreretur; si non
moreretur, non resurgeret; si non resurgeret, exemplum vitae aeternae nobis non demonstraret.
Ergo sic dicitur mors peccatum, quae facta est peccato, quomodo dicitur lingua graeca, lingua
latina, non ipsum membrum carnis, sed quod fit per membrum carnis. Nam lingua in membris
nostris unum est de caeteris, sicut oculi, nasus, aures, et caetera: lingua autem graeca, verba
graeca sunt: non quia verba lingua, sed quia verba per linguam. Dicis de aliquo: Agnovi faciem
ipsius, de membro corporis loquens: et dicis etiam: Agnovi manum ipsius absentis, non manum in
corpore, sed scripturam quae facta est per manum quae erat in corpore. Sic ergo peccatum Domini,
quod factum est de peccato, quia inde carnem assumpsit, de massa ipsa quae mortem meruerat ex
peccato. Etenim ut celerius dicam, Maria ex Adam mortua propter peccatum, Adam mortuus
propter peccatum, et caro Domini ex Maria mortua est propter delenda peccata. Hoc cilicio se induit
Dominus: et ideo non est agnitus, quia sub cilicio latitabat. Cum mihi, inquit, molesti essent,
induebam me cilicio: id est, illi saeviebant, ego latebam. Si enim latere nollet, nec mori posset,
quandoquidem uno temporis puncto stillam quamdam potestatis suae, si vel stilla dicenda est,
exseruit, quando eum tenere voluerunt, et ad unam eius interrogationem: Quem quaeritis,
redierunt omnes retro et ceciderunt 12. Tantam potestatem in passione non humilaret, nisi sub
cilicio lateret.
4. Ergo induebam me cilicio: et humilabam in ieiunio animam meam. Iterum si intelleximus
cilicium, quomodo intellegimus ieiunium? Manducare volebat Christus, quando poma quaerebat in
arbore, et si inveniret manducaret 13? Bibere volebat Christus, quando dixit mulieri Samaritanae:
Da mihi bibere 14, dixit in cruce: Sitio 15? Quid esurivit, quid sitivit Christus, nisi bona opera nostra?
In illis enim crucifigentibus et persequentibus, quia nulla bona opera invenerat, ieiunabat:
retribuebant enim sterilitatem animae ipsius. Nam quale ieiunium ipsius fuit, qui vix invenit unum
latronem, quem in cruce gustaret? Apostoli enim fugerant, et se in turba absconderant. Et ille
Petrus qui se usque ad mortem Domini perseveraturum esse promiserat, iam ter negaverat, iam
fleverat, et adhuc in turba latebat, adhuc timebat ne agnosceretur. Postremo illo viso mortuo,
omnes de salute ipsa desperaverunt: quos desperantes invenit post resurrectionem, et locutus cum
eis invenit eos dolentes et lugentes, nihil iam sperantes. Nam et ita sunt quidam eorum cum eo
locuti, cum diceret: Quid loquimini inter vos? Illi enim de illo loquebantur: Tu solus, inquiunt,
peregrinus es in Ierusalem, et non cognovisti quae fecerunt sacerdotes et principes nostri de Iesu
Nazareno, qui erat potens in factis et dictis, quomodo eum crucifixerunt et occiderunt? Nos autem
sperabamus, quia ipse erat redempturus Israel 16. In magno ieiunio Dominus remanserat, nisi
reficeret quos voraret. Nam refecit eos, consolatus est eos, confirmavit eos, et in corpus suum
convertit eos. Fuit ergo et hoc modo in ieiunio Dominus noster.

Oremus in abscondito corde.
5. Et oratio mea, inquit, in sinum meum convertetur. In hoc plane versu magnus sinus est, et
praestet Dominus ut penetrabilis nobis fiat. In sinu enim secretum agnoscitur. Et quidem, fratres, et
nos orare sic bene admonemur in sinu nostro, ubi Deus videt, ubi Deus audit, quo nullus oculus
humanus penetrat, quo non videt nisi qui subvenit; ubi oravit Susanna, et cum eius vox ab
hominibus non audiretur, a Deo tamen audita est 17. Et hoc bene admonemur: sed in Domino nostro
aliquid plus debemus intellegere, quia et ipse oravit. Et quidem cilicium eius non agnoscimus in
Evangelio secundum litteram. Nec ieiunium eius tempore passionis secundum litteram: adeoque ea
exposuimus in allegoria et similitudine dicta, ut potuimus. Orationem vero eius et de cruce
audivimus: Deus meus, Deus meus, utquid me dereliquisti 18? Sed et ibi nos eramus. Quando enim
eum dereliquit Pater, a quo nunquam discessit? Legimus etiam in monte orasse solum Iesum,
legimus pernoctasse in oratione; etiam sub tempus ipsius passionis 19 In sinum ergo meum
convertetur oratio mea. Nescio quid melius intellegam de Domino: interim nunc quod occurrit, forte
melius aliquid postea occurret, vel mihi, vel cuiquam meliori, in sinum meum convertetur oratio
mea, hoc intellego dictum, quia in sinu suo habebat Patrem. Deus enim erat in Christo mundum

155

