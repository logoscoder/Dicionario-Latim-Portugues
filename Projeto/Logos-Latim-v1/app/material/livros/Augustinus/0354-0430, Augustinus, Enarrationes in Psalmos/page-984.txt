Quando vultum suum amaverunt, in sudore vultus sui panem manducaverunt 46. Redeant, et
deterso sudore, finitis laboribus, pereunte gemitu, veniet illis facies tua abundans sufficientia. Nihil
quaerent amplius, quia melius non habent; amplius non te deserent, nec deserentur a te. Etenim
post resurrectionem de Domino quid dictum est? Adimplebis me laetitia cum vultu tuo 47. Sine vultu
suo non nobis daret laetitiam. Ad hoc purgamus vultum nostrum, ut gaudeamus ad vultum ipsius.
Filii enim Dei sumus, et nondum apparuit quid erimus: scimus quia cum apparuerit, similes ei
erimus, quoniam videbimus eum sicuti est 48; quia inhabitabunt recti cum vultu tuo. Putamusne
cum vultu Patris, et non cum vultu Filii? an cum vultu Filii, et non cum vultu Patris? an unus
quodammodo vultus Patris et Filii et Spiritus sancti? Videamus si non nobis ipse Filius promittit
vultum suum, unde nos laetos faciet. Modo hoc capitulum in Evangelio, quod huic psalmo
attestaretur, Dominus Deus inspiravit ut legeretur. Ait enim ipse Dominus: Qui audit praecepta
mea, et custodit ea, ipse est qui diligit me: et qui diligit me, diligetur a Patre meo, et ego diligam
eum, et ostendam illi meipsum 49. Quale promisit praemium, dilectissimi? Numquid eum non
videbant, quibus se ostendere promittebat? nonne ante illos erat? nonne facies carnis illius
adiacebat oculis eorum? Quid est quod volebat ostendere videntibus se? Sed quia talem videbant
discipuli, qualem crucifixerunt Iudaei; erat autem Deus in carne illa occultus; hominem autem
possent videre homines, Deum vero non possent, quamvis in homine; quia Beati mundo corde,
quoniam ipsi Deum videbunt 50; dedit formam hominis, et piis et impiis; servavit formam Dei
mundatis et piis, ut iucundemur in illo, et bene nobis in aeternum sit cum vultu ipsius.

198 IN PSALMUM 140
ENARRATIO
Sermo ad populum

In sacra Scriptura profunda sunt mysteria.
1. Audistis, fratres, admonitionem et petitionem nostram ex ore Apostoli, cum eius modo Epistola
legeretur. Ait enim: Orationi instantes, vigilantes in illa; orantes simul et pro nobis, ut Deus aperiat
nobis ostium verbi ad loquendum mysterium eius, ut manifestem illud, sicut oportet me loqui 1.
Haec verba etiam mea deputare dignemini. Sunt enim in Scripturis sanctis profunda mysteria, quae
ad hoc absconduntur, ne vilescant; ad hoc quaeruntur, ut exerceant; ad hoc aperiuntur, ut pascant.
Psalmus quem modo cantavimus, in multis sententiis subobscurus est. Cum, adiuvante Domino, ea
quae dicta sunt, erui et exponi coeperint, videbitis hoc vos audire quod iam noveratis. Sed ideo
multipliciter dicta sunt, ut varietas locutionis fastidium tolleret veritatis.

In Scripturis nil aliud praeter caritatem requirendum.
2. Quid enim amplius, fratres, vel salubrius audituri et cognituri estis, quam: Diliges Dominum
Deum tuum ex toto corde tuo, et ex tota anima tua, et ex tota mente tua 2; et: Diliges proximum
tuum tamquam teipsum 3? Sed ne putetis haec duo praecepta parva esse: In his duobus praeceptis
tota Lex pendet et Prophetae 4. Quidquid ergo salubriter mente concipitur, vel ore profertur, vel de
qualibet divina pagina exsculpitur, non habet finem nisi caritatem. Haec autem caritas non
qualiscumque est. Nam et male viventes irretiuntur sibi societate perditae conscientiae, et dicuntur
amare se, nolle discedere ab invicem, suis collocutionibus conciliari, desiderare se absentes,
gaudere ad praesentiam suam. Amor iste tartareus est: viscum habet, quo deiciat in profundum;
non pennas, quibus levet in coelum. Quae est autem caritas, ut a caeteris quae appellantur
caritates, segregetur et distinguatur? Ea quae caritas dicitur vera Christianorum, a Paulo definita
est, atque ita suis quibusdam terminis circumscripta, cum sit divinitate infinita, ut omnino
discernatur a caeteris. Finis enim, inquit, praecepti est caritas 5. Posset hucusque dicere Nam aliis
locis ubi tamquam scientibus loquebatur, hucusque dixit: Plenitudo, inquit, legis caritas 6; et non
dixit qualis caritas. Ideo ibi non dixit, quia dixit alibi: non enim ubique omnia dici aut possunt, aut
debent. Ergo hic: Plenitudo legis caritas. Quaerebas forte, quae caritas? qualis caritas? Audis alio
loco: Finis praecepti est caritas de corde puro 7. Iam videte utrum inter se latrones habeant
caritatem de puro corde. Purum cor in caritate hoc est, quando diligis hominem secundum Deum;
quia et teipsum sic debes diligere, ut non erret regula: Diliges proximum tuum tamquam teipsum 8.
Si enim male te diligis et inutiliter; ita et proximum diligendo, quid ei consulis? Quomodo autem te
male diligis? Quomodo innuit Scriptura, quae neminem palpat, et convincit quia non te diligis; imo
convincit quia et odisti te: Qui autem, inquit, diligit iniquitatem, odit animam suam 9. Si ergo diligis

984

