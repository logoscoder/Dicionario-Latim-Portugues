Sion montem sanctum eius, praedicans praeceptum Domini: Dominus dixit ad me: Filius meus es
tu, ego hodie genui te. Postula a me, et dabo tibi gentes haereditatem tuam, et possessionem tuam
terminos terrae; reges eos in virga ferrea, et tamquam vas figuli conteres eos 28. Auditus est ergo
rex constitutus in Sion, tradita est illi possessio usque ad terminos orbis terrae. Metuere debent
reges, ne regnum perdant, ne illis auferatur regnum, sicut miser timuit Herodes, et pro parvulo
occidit parvulos 29. Timens autem regnum amittere, non meruit regem agnoscere. Utinam et ipse
regem cum Magis adoraret! non male regnum quaerendo, innocentes perderet, et nocens periret.
Nam quod ad illum attinebat, perdidit innocentes: quantum autem ad Christum, etiam parvus pro
se morientes parvulos coronavit. Ergo debuerunt timere reges quando dictum est: Ego autem
constitutus sum rex ab eo, et haereditatem usque ad fines terrae dabit mihi qui me constituit
regem. Sed quid invidetis, reges? Videte, non invidete. Longe enim iste aliter rex qui dixit: Regnum
meum non est de hoc mundo 30. Nolite ergo timere ne vobis auferatur regnum mundi huius: dabitur
vobis regnum, sed coelorum, ubi ille rex est. Ideo quid ibi sequitur? Et nunc reges intellegite. Iam
invidere vos parabatis: intellegite; de alio rege dicitur, cuius regnum non est de hoc mundo. Merito
ergo collecti sunt reges in unum, conturbati sunt, tremor apprehendit eos. Inde et illis hoc dicitur:
Et nunc reges intellegite, erudimini omnes qui iudicatis terram. Servite Domino in timore, et
exsultate ei cum tremore 31. Et quid fecerunt? Ibi dolores ut parturientis. Quid sunt dolores ut
parturientis, nisi dolores poenitentis? Vide ipsam conceptionem doloris et parturitionis: A timore
tuo, inquit Isaias, concepimus, et parturivimus Spiritum salutis 32. Sic ergo conceperunt reges a
timore Christi, ut parturiendo salutem parerent credendo in eum quem timuerunt. Ibi dolores sicut
parturientis. Ubi parturientem audis, fetum exspecta. Parturit vetus homo, sed nascitur novus
homo. Ibi dolores ut parturientis.
6. [v 8.] In spiritu violento conteres naves Tharsis. Breviter intellegitur, evertes superbiam gentium.
Sed unde ex hac historia dicitur eversio superbiae gentium? Propter naves Tharsis. Tharsis
civitatem quaesierunt docti, hoc est, quaenam civitas hoc nomine significaretur: et aliquibus visum
est Ciliciam dictam esse Tharsis, ex eo quod metropolis eius Tharsus dicitur. De qua civitate erat
etiam Paulus apostolus, natus in Tharso Ciliciae 33. Aliqui autem eam Carthaginem intellexerunt:
fortassis aliquando ita nominatam, aut aliqua locutione ita significatam. Namque apud prophetam
Isaiam sic invenitur: Ululate naves Carthaginis 34. Apud Ezechielem autem a diversis interpretibus,
ab aliis Carthago, ab aliis Tharsis interpretata est 35; et hac diversitate interpretum potest intellegi
hanc appellari Tharsum, quae Carthago dicebatur. Manifestum est autem, quod primordia regni
Carthaginis navibus floruerunt, et ita floruerunt, ut inter caeteras gentes excellerent
negotiationibus et navigationibus. Nam quando Dido fugiens fratrem delapsa est ad terras Africae,
ubi Carthaginem condidit, naves quae paratae erant ad mercationem in eius regione assumpserat
ad fugam, consentientibus sibi regionis eius principibus: et ipsae naves etiam condita Carthagine
ad negotiandum non defecerunt. Atque hinc nimium superba facta est civitas illa, ut digne per eius
naves intellegatur superbia gentium, praesumens in incertis tamquam in flatibus ventorum. Iam
non praesumatur de velificatione, et quasi prosperitate saeculi huius, tamquam maris:
fundamentum nostrum in Sion sit; ibi stabiliri debemus, non perflari omni vento doctrinae 36.
Quicumque ergo ex incertis huius vitae tumuerant, evertantur; et subiciatur Christo omnis superbia
gentium, conterenti in spiritu violento naves Tharsis: non cuiuscumque civitatis, sed Tharsis.
Quomodo in spiritu violento? Timore fortissimo. Sic enim eum tremuit omnis superbia iudicaturum,
ut in humilem crederet, ne excelsum expavesceret.

In Ecclesia adimpletae sunt promissiones.
7. [v 9.] Sicut audivimus, ita et vidimus. O beata Ecclesia! quodam tempore audisti, quodam
tempore vidisti. Audivit in promissionibus, videt in exhibitionibus: audivit in prophetia, videt in
Evangelio. Omnia enim quae modo complentur, antea propheta sunt. Erige oculos ergo, et diffunde
per mundum; vide iam haereditatem usque ad terminos orbis terrae: vide iam impleri quod dictum
est: Adorabunt eum omnes reges terrae, omnes gentes servient illi 37. Vide impletum esse quod
dictum est: Exaltare super coelos, Deus, et super omnem terram gloria tua 38. Vide illum cuius
pedes et manus fixi sunt clavis, cuius ossa in ligno pendentia numerata sunt, super cuius
vestimentum sors missa est 39: vide regnantem, quem illi viderunt pendentem: vide in coelo
sedentem, quem contempserunt in terra ambulantem. Vide inde impleri: Commemorabuntur, et
convertentur ad Dominum universi fines terrae, et adorabunt in conspectu eius universae patriae
gentium 40. Haec videns exclama cum gaudio: Sicut audivimus, ita et vidimus. Merito sic vocatur
ipsa Ecclesia de gentibus: Audi filia, et vide, et obliviscere populum tuum et domum patris tui 41.
Pater tuus Aquilo fuit, veni ad montem Sion. Audi, et vide: non vide, et audi; sed audi, et vide: prius
audi, postea vide. Audis primo quod non vides, videbis postea quod audisti. Populus, inquit, quem
non cognovi, servivit mihi, in obauditu auris obaudivit mihi 42. Si in obauditu auris obaudivit, ergo

263

