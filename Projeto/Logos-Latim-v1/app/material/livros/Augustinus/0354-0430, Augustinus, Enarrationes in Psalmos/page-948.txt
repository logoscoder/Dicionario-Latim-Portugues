Magna mysteria. Tentatio oculorum, id est fallacia, rex amaricantium; fallunt enim ut amaricent.
Conclusio rex confusionis; concluduntur enim ne transeant ad fidem, et cum venerit in quem
credimus, confundentur. Et omnia regna Chanaan occidit Deus. Chanaan interpretatur: "Paratus
humilitati". Humilitas quasi bonum aliquod significat, sed si sit utilis humilitas: nam mala humiliatio
poenalis est. Si enim humiliatio ad poenam non pertineret, non diceretur: Qui se exaltat
humiliabitur 52: non enim beneficium illi praestatur, quando punitur ut humilietur. Chanaan ergo
modo superbus est. Omnis impius, omnis infidelis exaltat cor suum; non vult credere in Deum. Sed
haec exaltatio parata est humilitati in diem iudicii; tunc humiliabitur, quando non vult: sunt enim
vasa irae, quae perfecta sunt ad perditionem 53. Modo extollant se, garriant, extendant se super
fideles, irrideant fideles, blasphement Christianos; dicant: Anicularia sunt ista quae dicunt de die
iudicii. Ista elatio eorum parata est humilitati. Quando venerit iudex, qui modo annuntiatus irridetur;
tunc ille qui modo superbit, non utiliter, sed poenaliter humiliabitur. Modo autem non humiliatur,
sed paratur humilitati, id est, paratur damnationi, paratur victimae.
21. [v 13.] Omnia ergo ista evertit Deus; corporaliter tunc, quando patres nostri educti sunt de
terra Aegypti; evertit spiritaliter nunc, nec cessat manus eius usque in finem. Ideo ne istas
potentias Dei tunc putes peractas cessasse: Domine, nomen tuum, inquit, in saeculum. Id est, non
cessat misericordia tua, non cessat manus tua in saeculum facere ista, quae tunc praenuntiasti
figurando: Omnia enim illa in figura contingebant illis; scripta sunt autem ad correptionem nostram,
in quos finis saeculorum obvenit 54. Domine, memoriale tuum in generationem et generationem.
Generatio ista et generatio altera: generatio qua fideles efficimur, et per Baptismum renascimur;
generatio qua a mortuis resurgemus, et Angelis coniuncti vivemus in aeternum. Memoriale tuum,
Domine, et super generationem istam, et super illam generationem: quia nec nunc nos oblitus est,
ut vocaret; nec tunc obliviscetur, ut coronet. Memoriale tuum, Domine, in generationem et
generationem.

"Nemo venit ad me nisi quem Pater attraxerit".
22. [v 14.] Quoniam iudicavit Dominus plebem suam. Complevit certe omnia illa in populo
Iudaeorum. Numquid iam remanserunt opera eius, postquam induxit plebem suam in terram
repromissionis? Adhuc plane iudicabit: Iudicavit Dominus plebem suam, et in servis suis
advocabitur. Iam iudicavit ipsam plebem; excepto iudicio futuro, iudicata est plebs Iudaeorum. Quid
est, iudicata? Separati inde sunt iusti, et remanserunt iniusti. Si autem mentior aut mentiri
existimor, quia dixi: Iam iudicata est; audi Dominum dicentem: In iudicium veni in hunc mundum,
ut qui non vident, videant; et qui vident caeci fiant 55. Excaecati sunt superbi, illuminati sunt
humiles. Iudicavit ergo plebem suam. Ipsum iudicium dixit Isaias: Et nunc tu domus Iacob, venite,
ambulemus in lumine Domini. Parum est hoc, sed quid sequitur? Dimisit enim plebem suam,
domum Israel 56. Ipsa est domus Iacob, quae est domus Israel; qui enim Iacob, ipse est Israel. Nostis
sanctas Litteras, et puto quod vobis veniat in mentem quia ipse Iacob quando vidit angelum secum
luctari, tunc accepit nomen ut appellaretur Israel 57. Unus homo est sive Iacob, sive Israel; una
persona est: domus Iacob, et domus Israel, una gens, una plebs; hanc invitat, et hanc dimittit. Et
nunc iam certe occidisti Christum, o domus Iacob; iam occidisti Christum, iam caput ante crucem
agitasti, iam pendentem irrisisti, iam dixisti: Si filius Dei est, descendat de cruce 58. Iam rogavit
medicus pro phreneticis: Pater, ignosce illis, quia nesciunt quid faciunt 59. Certe iam fecisti ista
omnia, et nunc crede in eum quem occidisti, bibe sanguinem quem fudisti. Et nunc tu domus Iacob,
testimonio Isaiae exponere cupio quod hic dixit: Quoniam iudicavit Dominus plebem suam, et in
servis suis advocabitur. Iudicasse enim intellegitur plebem suam, separando in ipsa plebe sua
bonos a malis, fideles ab infidelibus, Apostolos a Iudaeis mendacibus. Hoc significavit, ut dicere
coeperam, per Prophetam dicens: Iam post illa mala omnia tua, o tu domus Iacob, venite,
ambulemus in luce Domini. Quare vobis dico: Venite, ambulemus in luce Domini? Ne remanendo in
Iudaismo, non perveniatis ad Christum. Quare enim? Non semper ibi prophetatus est Christus? Sed
nunc dimisit plebem suam, domum Israel. Veni domus Iacob, quia dimisit plebem suam domum
Iacob; veni domus Israel, quia dimisit plebem suam domum Israel. Quae venit, et quae dimissa est,
nisi quia hoc est iudicium, ut qui non vident, videant; et qui vident, caeci fiant 60? Iudicavit ergo
Dominus plebem suam. Separavit ergo, et non ibi inveniet quos in regnum suum restituat? Plane
inveniet: Et in servis suis advocabitur. Non repulit, ait Apostolus, plebem suam, quam praescivit. Et
unde probat? Nam et ego Israelita sum 61. Ergo Iudicavit Dominus plebem suam, separando bonos a
malis: hoc est: Et in servis suis advocabitur. A quibus? A Gentibus. Quantae enim gentes credendo
venerunt! quanti fundi, quanta loca deserta modo veniunt! Veniunt inde nescio quanti, credere
volunt, dicimus eis: Quid vultis? Respondent: Nosse gloriam Dei. Credite, fratres, mirari nos et
gaudere ad talem vocem rusticanorum. Veniunt nescio unde, excitati a nescio quo: quid dicam, a
nescio quo? Imo scio a quo; quia: Nemo venit, inquit, ad me, nisi quem Pater attraxerit 62. Veniunt

948

