nupsisset, non damnaretur: elegit aliquid melius, superavit quod ei licebat; superbit, et illicita tanta
committit. Hoc dico: Nubere licet antequam voveat; superbire nunquam licet. O tu virgo Dei, nubere
noluisti, quod licet; extollis te, quod non licet. Melior virgo humilis, quam maritata humilis; sed
melior maritata humilis, quam virgo superba. Quae autem respexit ad nuptias, non quia voluit
nubere damnatur; sed quia iam antecesserat, et fit uxor Lot respiciendo retrorsum. Non sitis pigri
qui potestis, quibus aspirat Deus apprehendere gradus meliores, quia non ista ideo loquimur, ut
non voveatis, sed ut voveatis, et reddatis: Vovete, et reddite Domino Deo nostro. Iam quia ista
tractavimus, forte volebas vovere, et modo non vis vovere. Sed quid tibi dixerit Psalmus, attende.
Non dixit: Nolite vovere; sed: Vovete, et reddite. Quia audisti, reddite, non vis vovere? Ergo vovere
volebas, et non reddere? Imo utrumque fac. Unum sit ex professione tua; aliud ex adiutorio Dei
perficietur. Aspice eum qui te ducit, et non respicies retro, unde te educit. Qui te ducit, ante te
ambulat; unde te educit, post te est. Ama ducentem, et non te damnat retro respicientem. Vovete,
et reddite Domino Deo nostro.

Communis omnium possessio est veritas, eaque comminui non debet.
17. Omnes qui in circuitu eius sunt, offerent munera. Qui sunt in circuitu eius? Ubi enim est iste, ut
dicat: Omnes qui in circuitu eius sunt? Si Deum Patrem cogites, ubi non est qui ubique praesens
est? Si Filium cogites secundum formam divinitatis, et ipse cum Patre ubique est; quia ipse est
Sapientia Dei, de qua dictum est: Attingit autem ubique propter suam munditiam 58. Si autem
Filium sic intellegas, secundum quod assumpsit carnem, et visus est inter homines, et crucifixus
est, et resurrexit, novimus quia ascendit in coelum. Qui sunt in circuitu eius? Angeli. Ergo nos non
offerimus munera, quia Omnes qui in circuitu eius sunt, dixit, offerent munera. Si sepultus Dominus
noster hic esset in terra, et iaceret corpus ipsius, quomodo alicuius martyris vel apostoli,
attenderemus eos qui in circuitu eius essent, quaecumque vel gentes essent circa ipsum locum
undique, vel convenientes ad illam sepulturam cum muneribus: nunc autem ascendit; sursum est.
Quid est hoc: Omnes qui in circuitu eius sunt, offerent munera? Hoc interim quod Deus admonet
dicam vobis, quid ex his verbis mihi ipse inspirare dignatus sit: si melius aliquid postea visum fuerit,
et hoc vestrum est quia communis est omnibus veritas. Non est nec mea, nec tua; non est illius, aut
illius: omnibus communis est. Et fortasse ideo media est, ut in circuitu eius sint omnes qui diligunt
veritatem. Quidquid enim omnibus commune est, in medio est. Quare in medio dicitur? Ut tantum
distet ab omnibus, et tantum propinquet omnibus. Quod non est in medio, quasi privatum fit. Quod
publicum est, in medio ponitur, ut omnes qui veniunt, percipiant, illuminentur. Nemo dicat: Meum
est; ne in parte sua velit facere quod in medio est omnibus. Quid est ergo: Omnes qui in circuitu
eius sunt, offerent munera? Omnes qui intellegunt communem esse omnibus veritatem, et non
illam faciunt quasi suam superbiendo de illa, ipsi offerent munera; quia humilitatem habent: qui
autem quasi suum faciunt quod omnibus commune est, tamquam in medio positum, ad partem
seducere conantur, non offerent hi munera; quia Omnes qui in circuitu eius sunt, offerent munera
terribili. Offerentur munera terribili: timeant ergo omnes qui in circuitu eius sunt. Ideo enim
timebunt, et cum tremore laudabunt, quia ideo in circuitu eius sunt, ut omnes assequantur eum, et
publice omnibus confluat, et publice illuminet: hoc est, contremiscere. Tu cum feceris tibi eum
quasi proprium, et iam non communem, extolleris in superbiam; cum scriptum sit: Servite Domino
in timore, et exsultate ei cum tremore 59. Ergo offerent munera qui in circuitu eius sunt: ipsi enim
humiles sunt, qui communem norunt esse omnibus veritatem.

Bonorum omnium largitor, Deus.
18. [v 13.] Cui offerent munera? Terribili, et ei qui aufert spiritum principum. Spiritus enim
principum, superbi sunt spiritus. Illi ergo non sunt spiritus eius; quia et si aliquid noverunt, suum
volunt esse, non publicum: sed ille qui commendat se tamquam aequalem omnibus, qui se in medio
ponit, ut omnes capiant quantum possunt, quidquid possunt; non de cuiusquam hominis, sed de
Dei, et ideo de suo, quia ipsi facti sunt eius. Ergo illi omnes humiles sint necesse est: perdiderunt
spiritum suum, et Spiritum Dei habent. A quo perdiderunt spiritum suum? Ab illo qui aufert spiritum
principum; quandoquidem dicitur ei in alio loco: Auferes spiritum eorum, et deficient, et in
pulverem suum convertentur. Emittes Spiritum tuum, et creabuntur, et innovabis faciem terrae 60.
Nescio quis intellexit aliquid; suum vult esse, adhuc spiritum suum habet: bonum est illi ut perdat
spiritum suum, et habeat Spiritum Dei: adhuc inter principes superbit; bonum est ut redeat ad
pulverem suum, et dicat: Memento, Domine, quia pulvis sumus 61. Si enim te confessus fueris
pulverem, Deus de pulvere facit hominem. Omnes qui in circuitu eius sunt, offerunt munera: omnes
humiles confitentur ei, et adorant eum. Terribili offerunt munera. Unde terribili? Exsultate cum
tremore 62, et ei qui aufert spiritum principum: id est, tollit audaciam superborum. Terribili apud
reges terrae. Terribiles sunt reges terrae; sed ille super omnes, qui terret reges terrae. Esto rex

506

