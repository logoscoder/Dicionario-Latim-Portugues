dictum est: Desudet eleemosyna in manu tua, donec invenias iustum, cui eam tradas. Et si diu non
invenitur; diu quaere, invenies. Sed quid praestabis? Nonne plus tibi praestatur? Si nos vobis,
inquit, spiritalia seminavimus, magnum est si vestra carnalia metamus? 44 Inde est et illud quod
pridem exposuimus in nutu Domini, quia producit terra fenum iumentis 45, id est, carnalia eis qui
triturant: quia: Bovi trituranti os non infrenabis 46. Unde vos adhortati sumus ut in hac re diligentes
sitis, cauti, sobrii; opera vestra thesauros vestros deputetis. Numquid autem haec, fratres, ideo
dicimus, ut ita fiant in nos? Puto in nomine Domini posse esse istam quamvis infirmorum vocem,
apostolicam tamen, sed vobis prodest, sicut ait ipse Apostolus: Non quia quaero datum, sed requiro
fructum 47. Quam ergo eleemosynam facturus es iusto? Non pascebat vidua, pascebat corvus; quia
pascebat qui fecit corvum: Eliam dico 48. Non ergo deest unde Deus det suis: tu vide quid emas,
quando emas, quanti emas. Emis enim regnum coelorum; et non est emendi tempus, nisi in hac
vita. Et quam vili emas, attende. Tanti tibi valet, quantum habere potueris.

In eleemosyna eroganda distingue inter hominem eiusque malitiam.
13. Fac misericordiam iniquo, non tamquam iniquo. Nam ipsum iniquum in quantum iniquus est, ne
suscipias: id est, ne quasi intentione et amore iniquitatis illius suscipias eum. Nam et prohibitum est
dari peccatori, et suscipere peccatores. Et quomodo: Omni petenti te da? et quomodo: Si esurierit
inimicus tuus, ciba illum 49? Quasi contraria videntur, sed aperiuntur in nomine Christi pulsantibus,
et manifesta erunt quaerentibus. Ne tradas peccatori, et Ne suscipias peccatorem 50; et tamen:
Omni petenti te da. Sed peccator est qui me petit. Da, non tamquam peccatori. Quando das
tamquam peccatori? Quando in quo peccator est, hoc tibi placet ut des. Paululum attendat Caritas
vestra, donec evolvatur res etiam exemplis, multum utilis ad intellegendum. Hoc dixit: Cum
esurierit nescio quis, si habes unde des, da; si vides dandum esse ad subveniendum, da. Ne
pigrescant in hoc viscera misericordiae, quia tibi peccator occurrit: tibi enim homo peccator
occurrit. Cum dico: Occurrit tibi homo peccator, duo nomina dixi; haec duo nomina non superflua
sunt: duo nomina, aliud quod homo, aliud quod peccator; quod homo, opus est Dei; quod peccator,
opus hominis est: da operi Dei, noli operi hominis. Et quomodo, inquis, me prohibes dare operi
hominis? Quid est dare operi hominis? Peccatori dare propter peccatum, placenti tibi propter
peccatum. Et quis hoc faciet, inquis? Quis hoc faciet? Utinam nemo, utinam pauci, utinam non
publice. Qui venatoribus donant, quare donant, dicant mihi? Quare donat venatori? Hoc in illo amat,
in quo nequissimus est; hoc in illo pascit, hoc in illo vestit, ipsam nequitiam publicam spectaculis
omnium. Qui donat histrionibus, qui donat aurigis, qui donat meretricibus, quare donat? Numquid
non et ipsi hominibus donant? Non tamen ibi attendunt naturam operis Dei, sed nequitiam operis
humani. Vis videre quid honores in venatore, quando illum vestis? Dicatur tibi: Sis talis: amas illum,
gaudes ad illum, vis quodammodo exspoliare te, et illum vestire; noli cum iniuria accipere, si tibi
dicatur: Tales sint filii tui. Iniuria est, inquis. Quare iniuria est, nisi quia illa iniquitas? quare iniuria,
nisi quia illa turpitudo? Non ergo donas, cum donas, fortitudini, sed turpitudini. Quomodo ergo qui
venatori donat, non homini donat, sed arti nequissimae (nam si homo tantum esset, et venator non
esset, non donares; honoras in eo vitium, non naturam): sic contra, si des iusto, si des prophetae, si
des discipulo Christi aliquid cuius indiget, et non ibi cogites quia discipulus Christi est, quia minister
est Dei, quia dispensator est Dei; sed cogites ibi aliquod commodum temporale, ut fortasse causae
tuae necessarius quando fuerit, venalis tibi sit, quia ei aliquid porrexisti; tam tu non dedisti iusto, si
sic dederis, quam ille non dedit homini, quando dedit venatori. Res ergo, carissimi, in promptu
posita est, et puto quia etsi obscura fuit, iam manifesta est. Ad hoc Dominus te astrinxit, cum
diceret: Qui receperit iustum: sufficeret. Sed quia potest recipi iustus alia intentione, cum putatur
prodesse posse ad aliquid temporale, forte ad supplendam cupiditatem, forte ad adiuvandum, ut
homo circumveniatur, aut opprimatur; quia tale ministerium de illo quaeris, forte propterea
suscipis: negavit tibi mercedem iusti, nisi cum additamento. Ait enim: Qui receperit iustum in
nomine iusti; id est, ideo recipiens quia iustus est: et: Qui receperit prophetam; non tantum
receperit prophetam, sed, in nomine prophetae, hoc in illo honorans quod propheta est: ad
extremum: Qui dederit calicem aquae frigidae uni ex minimis istis, tantum in nomine discipuli, id
est propterea quia discipulus Christi est, propterea quia dispensator sacramenti est; amen dico
vobis, non perdet mercedem suam 51. Quomodo ergo intellegis: Qui receperit iustum in nomine
iusti, mercedem iusti accipiet; sic intellege: Qui receperit peccatorem in nomine peccatoris, perdet
mercedem.

Misericordia et dilectio ad inimicos usque extendendae.
14. Ergo, fratres, exercete misericordiam. Non est aliud vinculum caritatis, non est aliud vehiculum
quo perducamur ex hac vita ad illam patriam; extendite dilectionem usque ad inimicos: securi
estote. Ideo venit Christus, cui tanto ante dictum est: Ex ore infantium et lactentium perfecisti

702

