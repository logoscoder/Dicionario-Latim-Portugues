de qua terra periit memoria eorum, qui cum essent rami naturales, propter infidelitatem fracti
sunt 52.

Iudaei Christum totum, caput et membra, persecuti sunt.
19. [vv 16.17.] Pro eo quod non est recordatus, vel ille Iudas, vel ipse populus, facere
misericordiam. Sed melius de populo accipitur quod ait, non est recordatus: nam si Christum
occidit, saltem recordaretur poenitendo, et faceret misericordiam super membra eius, quae
perseverantissime persecutus est. Ideo dicit quia persecutus est hominem inopem et mendicum.
Potest quidem accipi de Iuda; quia non est dedignatus Dominus pauper fieri, cum dives esset, ut
illius paupertate nos ditaremur 53. Mendicum autem quomodo intellegam, nisi forte quia dixit
mulieri Samaritanae: Da mihi bibere 54, et in cruce ait: Sitio 55? Sed quod sequitur quomodo
accipiatur in ipso capite nostro, id est sui corporis Salvatore, quem Iudas persecutus est, non
invenio. Cum enim dixisset: Et persecutus est hominem inopem et mendicum, adiecit atque ait: Et
compunctum corde mortificare; id est, ut mortificaret: nam quidam etiam sic sunt interpretati.
Compunctus autem corde non solet dici, nisi stimulis peccatorum in dolore poenitendi; sicut de illis
dictum est, qui cum audissent Apostolos post Domini ascensionem, compuncti sunt corde, qui
occiderant Dominum. Quos allocutus est beatissimus Petrus dicens inter caetera: Agite
poenitentiam, et baptizetur unusquisque vestrum in nomine Domini Iesu Christi, et dimittentur
vobis peccata vestra 56. Sed quoniam iidem ipsi membra eius facti sunt, cuius in ligno membra
fixerunt, populus Iudaeorum non est recordatus facere misericordiam; persecutus est hominem
inopem et mendicum, sed in membris suis: de quibus dicturus est, quod attinet ad ipsa opera
misericordiae: Quando uni ex minimis meis non fecistis, mihi non fecistis 57. Et compunctum corde
mortificare: plane compunctum corde, sed in membris suis. De his autem qui persecuti sunt, ut
compunctum corde mortificarent, erat et Saulus consentiens in necem Stephani compuncti corde 58;
quia et ipse Stephanus de illis erat qui compuncti sunt corde. Sed Saulus recordatus est facere
misericordiam; et qui mane rapiebat, ad vesperum divisit escas 59: et ipse compunctus corde, ut
etiam in illo ipsi persequerentur inopem, volentes mortificare compunctum corde. Hoc quippe
oderant in Paulo apostolo, quia compunctus corde praedicabat quem fuerat ante persecutus.
Inopem quippe et mendicum et compunctum corde in membris suis et ipse ut mortificaret,
persequens, audivit de coelo: Saule, Saule, quid me persequeris? 60 et factus compunctus corde,
coepit talia pati, qualia faciebat compunctis corde.

De perpetua maledictione quam sibi servicati Iudaei compararunt.
20. [v 18.] Deinde sequitur Psalmus: Et dilexit maledictionem, et veniet ei. Quamquam et Iudas
maledictionem dilexerit, et furando de loculis, et Dominum vendendo atque tradendo; tamen
apertius populus ille dilexit maledictionem, quando dixit: Sanguis eius super nos et super filios
nostros 61. Et noluit benedictionem, et elongabitur ab eo. Et Iudas quidem, quia Christum noluit, in
quo est aeterna benedictio; sed apertius noluit benedictionem populus Iudaeorum, cui dixit ille
illuminatus a Domino: Numquid et vos vultis discipuli eius fieri? Et noluit benedictionem, et pro
maledicto habuit; et respondit: Tu sis discipulus eius 62: et longe facta est ab eo benedictio, quia
transitum fecit ad Gentes. Et induit maledictionem sicut vestimentum: sive Iudas, sive ille populus.
Et intravit sicut aqua in interiora eius. Ergo et foris et intus; foris sicut vestimentum, intus sicut
aqua: quoniam in eius incidit iudicium, qui potest et corpus et animam occidere in gehenna 63;
corpus foris, animam intus. Et sicut oleum in ossibus eius. Ostendit eum cum delectatione
malefacere, et comparare sibi maledictionem, hoc est, poenam aeternam; quia benedictio vita
aeterna est. Modo quippe malefacta delectant, sicut aqua in interiora, et sicut oleum in ossibus; sed
ideo maledictio vocatur, quia talibus Deus tormenta praedixit. Tamquam in ossibus autem oleum
est maledictio, cum homines inde se fortes putant, quia licet eis mala tamquam impune
committere.
21. [v 19.] Fiat et sicut vestimentum quo operitur. Cum superius iam dixerit de vestimento, quid est
quod repetit? An quia dixerat: Induit maledictionem sicut vestimentum 64, differt ab eo
vestimentum quo non induitur, sed operitur? Induitur enim quisque tunica, operitur pallio. Et quid
est hoc, nisi etiam in conspectu hominum de iniquitate gloriari? Et sicut zona, inquit, qua semper
praecingitur. Maxime homines ideo praecinguntur, ut ad operandum sint aptiores, ne vestis sinibus
praepediantur. Ergo maledictione se praecingit, qui malum non repentinum, sed dispositum
aggreditur, et ita discit malefacere, ut semper paratus sit: unde et hic ait: Et sicut zona qua semper
praecingitur.

767

