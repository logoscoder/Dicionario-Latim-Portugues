vere ergo iustitiam loquimini, recta iudicate, filii hominum. In vita vestra inveniantur verba vestra;
in factis vestris cognoscantur labia vestra. Nolite ergo connectere iniquitatem; quia vobis ad
alligaturam adhibebitur quidquid connectitis. Non audiunt; non omnes tamen: et qui non audiunt
praecogniti sunt.

Mater electorum fecunda, sancta Ecclesia.
5. [v 4.] Alienati sunt peccatores a vulva, erraverunt a ventre, locuti sunt falsa. Et cum iniquitatem
loquuntur, falsa loquuntur; quia fallax est iniquitas: et cum iustitiam loquuntur, falsa loquuntur; quia
aliud ore proferunt, aliud in corde obtegunt. Alienati sunt peccatores a vulva: Quid est hoc?
Quaeramus diligentius: fortassis enim illud dicit quia Deus praecognovit homines peccatores etiam
in uteris matrum. Nam unde cum adhuc praegnans esset Rebecca, et geminos in utero portaret,
dictum est: Iacob dilexi, Esau autem odio habui 23? Dictum est enim: Maior serviet minori. Occultum
ibi iudicium Dei; sed tamen a vulva, id est, ab ipsa origine alienati sunt peccatores. Unde alienati? A
veritate. Unde alienati? A patria beata, a vita beata. An forte alienati ab ipsa vulva? Et qui
peccatores alienati sunt a vulva? Qui enim nascerentur, si non ibi tenerentur? Aut qui hodie
viverent, ut haec sine causa audirent, nisi nascerentur? Forte ergo a quadam vulva alienati sunt
peccatores, in qua dolores patiebatur caritas, per Apostolum dicens: Quos iterum parturio, donec
Christus formetur in vobis 24. Exspecta ergo; formare. Noli tibi tribuere iudicium quod forte non
nosti. Carnalis es adhuc, conceptus es: eo ipso quo accepisti nomen Christi, sacramento quodam
natus es in visceribus matris. Non enim ex visceribus tantum homo nascitur, sed et in visceribus.
Prius nascitur in visceribus, ut possit nasci de visceribus. Propterea dictum est et Mariae: Quod
enim natum est in ea, de Spiritu sancto est 25. Nondum de illa natum erat, sed iam in illa natum
erat. Ergo nascuntur intra viscera Ecclesiae quidam parvuli; et bonum est ut formati exeant, ne
abortu labantur. Generet te mater, non abortiat. Si patiens fueris, usquequo formeris, usquequo in
te certa sit doctrina veritatis, continere te debent materna viscera. Si autem impatientia tua
concusseris latera matris, cum dolore quidem te excutit foras, sed magis tuo malo quam suo.

Haereticus a ventre matris Ecclesia excussus.
6. Alienati sunt peccatores a vulva, erraverunt a ventre, locuti sunt falsa. Ideo ergo erraverunt a
ventre, quia locuti sunt falsa? An potius ideo locuti sunt falsa, quia erraverunt a ventre? In ventre
quippe Ecclesiae, veritas manet. Quisquis ab hoc ventre Ecclesiae separatus fuerit, necesse est
falsa loquatur: necesse est, inquam, falsa loquatur, qui aut concipi noluit, aut quem conceptum
mater excussit. Inde haeretici clamant contra Evangelium: ut de his potius loquamur quos dolemus
excussos. Recitamus eis: Ecce Christus dixit: Oportebat Christum pati, et a mortuis resurgere tertia
die 26. Agnosco ibi caput nostrum, agnosco ibi sponsum nostrum: agnosce et tu mecum sponsam,
vide quid sequitur: Praedicari in nomine eius poenitentiam et remissionem peccatorum per omnes
gentes, incipientibus ab Ierusalem 27 Huc veni, huc veni. Ecce Ecclesia per omnes gentes,
incipientibus ab Ierusalem: non dico: Huc veni; ipsa ad te venit. Illi autem obsurdescentes adversus
Evangelium, et non nos permittentes legere verba Dei, quae se iactant custodisse a flamma et
volunt delere lingua, loquuntur sua, loquuntur inania: Ille tradidit, et ille tradidit. Imo et ego dico: Et
ille tradidit, et ille tradidit: et verum dico. Sed quid ad me? Nec tu mihi quos nominas ex Evangelio
legis, nec ego quos nomino ex Evangelio lego. Auferantur de medio chartae nostrae, procedat in
medium Codex Dei. Audi Christum dicentem, audi veritatem loquentem: Praedicari in nomine eius,
inquit, poenitentiam et remissionem peccatorum per omnes gentes, incipientibus ab Ierusalem.
Non, inquiunt; sed quod nos dicimus audite: quod dicit Evangelium nolumus audire. Alienati sunt
peccatores a vulva, erraverunt a ventre, locuti sunt falsa. Nos loquamur vera, quia audivimus vera;
quod Dominus dicit, non quod homo dicit. Potest fieri ut homo mentiatur: non potest fieri ut veritas
mentiatur. Ex veritatis ore agnosco Christum, ipsam veritatem: ex veritatis ore agnosco Ecclesiam,
participem veritatis. Nemo mihi falsa loquatur, qui erravit ab utero in visceribus Ecclesiae: primo
viderem quid me vellet docere. Video alienatum a vulva, video errasse a ventre, et auditurus sum
ab eo, quid nisi falsa? Erraverunt a ventre, locuti sunt falsa.

Fabula de incantatore marso. Res et similitudines in divina Scriptura
discernantur.
7. [vv 5.6.] Indignatio eis secundum similitudinem serpentis. Magnam rem audituri estis. Indignatio
eis secundum similitudinem serpentis. Quasi dixerimus, quid est quod dixisti? sequitur: Sicut
aspidis surdae. Unde surdae? Et obturantis aures suas. Ideo surdae, quia obturat aures suas. Et
obturantis aures suas, quae non exaudiet vocem incantantium, et medicamenti medicati a

342

