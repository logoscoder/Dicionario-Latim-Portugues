ambulabo in veritate tua: te deducente, non errabo; si dimiseris, errabo. Ora ergo ut non dimittat,
sed usque in finem deducat. Quomodo deducit? Semper monendo, semper dando tibi manum
suam. Et brachium Domini cui revelatum est 52? Dando enim Christum suum, dat manum suam;
dando manum suam, Christum suum dat. Ad viam ducit, perducendo ad Christum suum; in via
deducit, deducendo in Christo suo: Christus autem veritas. Deduc me ergo: Domine, in via tua, et
ambulabo in veritate tua: in illo utique qui ait: Ego sum via, et veritas, et vita. Nam qui in via et
veritate deducis, quo nisi ad vitam perducis? Deducis ergo in illo, ad illum. Deduc me, Domine, in
via tua, et ambulabo in veritate tua.

Sic iucundetur cor nostrum ut timeat nomen Domini.
16. Iucundetur cor meum, ut timeat nomen tuum. Ergo timor in iucunditate est. Et quomodo
iucunditas, si timor? Nonne timor amarus solet esse? Erit aliquando iucunditas sine timore, modo
iucunditas cum timore: nondum est enim plena securitas, nec perfecta iucunditas. Si nulla
iucunditas, deficimus; si plena securitas, male exsultamus. Ergo et iucunditatem aspergat, et
timorem incutiat, ut de dulcedine iucunditatis perducat nos ad sedem securitatis: dando timorem,
non nos faciat male exsultare, et recedere de via. Ideo dicit psalmus: Servite Domino in timore, et
exsultate ei cum tremore 53: sic et apostolus Paulus dicit: Cum timore et tremore vestram ipsorum
salutem operamini; Deus enim est qui operatur in vobis 54. Quidquid ergo prosperum venit, fratres,
magis metuendum est: quae putatis prospera, magis tentationes sunt. Venit haereditas, venit copia
rerum, abundat circumfluentia nescio cuius felicitatis: tentationes sunt istae; cavete ne vos ista
corrumpant. Quidquid etiam prosperum est secundum Christum et germanam caritatem Christi: si
forte lucratus es uxorem tuam quae fuit in parte Donati; si forte crediderunt filii tui qui fuerunt
pagani; si forte lucratus es amicum tuum qui te volebat seducere ad theatra, et tu eum duxisti ad
ecclesiam; si forte contradictor nescio quis inimicus tuus et rabide saeviens, deposita illa rabie
factus est mitis, et agnovit Deum, nec oblatrat adversus te, sed clamat tecum adversus malum: ista
iucunda sunt. Unde enim gaudemus, si de his non gaudemus? aut quae sunt alia gaudia nostra, nisi
ista? Sed quia abundant et tribulationes, et tentationes, et dissensiones, et schismata, et caetera
mala, sine quibus non potest esse saeculum hoc, donec transeat iniquitas; exsultatio illa non nos
faciat securos, sed ita iucundetur cor nostrum, ut timeat nomen Domini, ne aliunde iucundetur,
aliunde feriatur. Securitatem non exspectetis in peregrinatione: quando illam hic voluerimus,
viscum erit corporis, non securitas hominis. Iucundetur cor meum, ut timeat nomen tuum.

De inferno inferiore et inferno superiore.
17. [vv. 12.13.] Confitebor tibi, Domine Deus meus, in toto corde meo, et glorificabo nomen tuum
in aeternum; quoniam misericordia tua magna est super me, et eruisti animam meam ex inferno
inferiore. Quod dicimus, fratres, hoc si non vobis tamquam certus exposuero, ne succenseatis.
Homo sum enim, et quantum conceditur de Scripturis sanctis, tantum audeo dicere: nihil ex me.
Infernum nec ego expertus sum adhuc, nec vos: et fortassis alia via erit, et non per infernum erit.
Incerta sunt haec. Verum quia dicit Scriptura, cui contradici non potest: Eruisti animam meam ex
inferno inferiore; intellegimus tamquam duo inferna esse, superius, et inferius: nam unde infernum
inferius, nisi quia est infernum superius? Aliud non diceretur infernum, nisi in comparatione illius
superioris partis. Videtur ergo, fratres, esse habitatio quaedam coelestis Angelorum: ibi vita
ineffabilium gaudiorum, ibi immortalitas et incorruptio, ibi omnia secundum Dei donum et gratiam
permanentia. Illa pars rerum superna est. Si ergo illa superna est; haec terrena, ubi caro et sanguis,
ubi corruptibilitas, ubi nativitas et mortalitas, ubi decessio atque successio, ubi mutabilitas et
inconstantia, ubi timores, cupiditates, horrores, laetitiae incertae, spes fragilis, caduca substantia;
puto quia omnis ista pars non potest comparari illi coelo de quo loquebar paulo ante: si ergo illi
parti haec pars non comparatur, illa superna est, haec inferna. Et post mortem quo hinc, nisi sit
infernum inferius hoc inferno, in quo sumus in carne, et ista mortalitate? Corpus enim mortuum est,
ait Apostolus, propter peccatum 55. Ergo et hic sunt mortui; ut non mireris quia infernum dicitur, si
mortuis abundat. Non enim ait: Corpus moriturum est; sed: Corpus mortuum est. Adhuc habet
vitam utique corpus nostrum; et tamen comparatum corpori illi, quod futurum est qualia sunt
Angelorum corpora, invenitur corpus hominis mortuum, quamvis adhuc habens animam. Sed rursus
ab hoc inferno, id est ab hac parte inferni, est aliud inferius, quo eunt mortui; unde voluit Deus
eruere animas nostras, etiam illuc mittens Filium suum. Etenim, fratres, propter ista duo inferna
missus est Filius Dei, undique liberans. Ad hoc infernum missus est nascendo, ad illud moriendo.
Propterea vox eius est in illo psalmo, non quoquam homine coniciente, sed Apostolo exponente, ubi
ait: Quoniam non derelinques animam meam in inferno 56. Ergo aut ipsius vox est et hic: Eruisti
animam meam ex inferno inferiore: aut nostra vox per ipsum Christum Dominum nostrum; quia
ideo ille pervenit usque ad infernum, ne nos remaneremus in inferno.

573

