orbis terrarum? Africa sola redempta est? Non audes dicere: Totus orbis redemptus est, sed periit.
Quem invasorem passus est Christus, ut perderet rem suam? Ecce commemorabuntur, et
convertentur ad Dominum universi fines terrae. Adhuc satiet te, et dicat. Si diceret fines terrae, et
non diceret universi fines terrae; dicere habebant: Ecce habemus fines terrae in Mauritania.
Universi fines terrae dixit: o haeretice, universi dixit; qua exiturus es, ut evadas quaestionem? Non
habes qua exeas, sed habes quo intres.
29. [v 29.] Rogo vos, nolo inde disputare, ne dicatur, quia sermo meus aliquid valet: Psalmum
attendite, psalmum legite. Ecce Christus passus est, sanguis eius fusus est: ecce redemptor noster,
ecce pretium nostrum. Quid emit, dicatur mihi. Quid interrogamus? Quid si mihi aliquis dicat: O
stulte, quid interrogas? Codicem portas, ibi habes unde emit, ibi quaere quid emit. Ecce ibi habes:
Commemorabuntur, et convertentur ad Dominum universi fines terrae. Fines enim terrae
commemorabuntur. Sed haeretici obliti sunt, et ideo audiunt omni anno. Putas ibi ponunt aures,
quando lector ipsorum dicit: Commemorabuntur, et convertentur ad Dominum universi fines terrae?
Eia, forte unus versus est: aliunde cogitabas, cum fratre tuo fabulabaris, quando illud dixit: attende,
quia repetit, et surdos pulsat: Et adorabunt in conspectu eius universae patriae gentium. Adhuc
surdus est, non audit, pulsetur iterum: Quoniam Domini est regnum, et ipse dominabitur gentium.
Tres istos versus tenete, fratres. Hodie cantati sunt et ibi, aut forte deleverunt eos. Credite mihi,
fratres mei, ita aestuo, ita vim patior, ut mirer nescio quam surditatem et duritiam cordis ipsorum,
ut aliquando dubitem utrum habeant illud in codicibus. Hodie currunt omnes ad ecclesiam, hodie
omnes intenti audiunt psalmum, omnes suspenso corde audiunt. Sed fac quia non sunt intenti:
numquid unus versus est: Commemorabuntur, et convertentur ad Dominum universi fines terrae?
Evigilas, sed adhuc fricas oculos: Et adorabunt in conspectu eius universae patriae gentium. Excute
somnum, adhuc gravaris, audi: Quoniam Domini est regnum, et ipse dominabitur gentium.

Fratres sumus, quare contendimus.
30. Si est adhuc quod dicant, nescio: litigent cum Scripturis, non nobiscum. Ecce codex ipse, contra
illum certent. Ubi est lingua: Nos servavimus Scripturas, ne arderent? Servatae sunt, unde tu
ardeas. Quid servasti? Aperi, lege: tu servasti, et tu oppugnas. Quid servasti a flamma, quod delere
vis lingua? Non credo, non credo quia servasti: prorsus non credo, non servasti. Verissime dicunt
nostri, quia tu tradidisti. Ille probatur traditor, qui lecto testamento non sequitur. Ecce legitur, et
sequor; legitur, et recusas. Cuius manus misit in flammam? Qui credit, et sequitur; an qui dolet quia
est quod legatur? Nolo scire quis servaverit: undecumque inventus est codex, testamentum patris
nostri exiit de qualibet caverna: nescio qui fures tollere volebant, nescio qui persecutores incendere
volebant: undecumque prolatum est, legatur. Quare litigas? Fratres sumus, quare litigamus? Non
intestatus mortuus est pater. Fecit testamentum, et sic mortuus est: mortuus est, et resurrexit.
Tamdiu contenditur de haereditate mortuorum, quamdiu testamentum proferatur in publicum; et
cum testamentum prolatum fuerit in publicum, tacent omnes, ut tabulae aperiantur et recitentur:
iudex intentus audit, advocati silent, praecones silentium faciunt, universus populus suspensus est,
ut legantur verba mortui, non sentientis in monumento. Ille sine sensu iacet in monumento, et
valent verba ipsius: sedet Christus in coelo, et contradicitur testamento eius? Aperi, legamus.
Fratres sumus, quare contendimus? Placetur animus noster, non sine testamento nos dimisit pater.
Qui fecit testamentum, vivit in aeternum: audit voces nostras, agnoscit suam. Legamus, quid
litigamus? Ubi inventa fuerit ipsa haereditas, ipsam teneamus. Aperi testamentum, lege in primo
capite ipsius Psalterii: Postula a me 32. Sed quis dicit? Forte non Christus. Ibi habes: Dominus dixit
ad me: Filius meus es tu, ego hodie genui te 33. Ergo Filius Dei dicit, vel ad Filium suum Pater dicit.
Ergo quid dicit ad Filium? Postula a me, et dabo tibi gentes haereditatem tuam, et possessionem
tuam fines terrae. Solet fieri, fratres, ut quando quaeritur de possessione, quaerantur affines. Inter
affines illum et illum, quaeritur haeres, aut cui donatur, aut qui emit. Inter quos affines quaeritur?
Inter illum et illum possidentes. Qui dimisit omnes fines, nullos dimisit affines. Quocumque te
verteris, Christus est. Fines terrae habes haereditatem, huc veni, totam mecum posside. Quare
litigando vocas ad partem? Huc veni: bono tuo vinceris, totum habebis. An adhuc calumniaris? Ego
iam testamentum legi, et tu calumniaris. An adhuc calumniaris, quia fines terrae dixit, non dixit
omnes fines terrae? Legamus ergo. Quomodo lectum est? Commemorabuntur, et convertentur ad
Dominum universi fines terrae. Et adorabunt in conspectu eius universae patriae gentium. Quoniam
Domini est regnum, et ipse dominabitur gentium. Ipsius est, non vestrum. Agnoscite Dominum:
agnoscite possessionem Domini.

Nec meae sint oves, nec tuae, sed Christi.

67

