acceperat Spiritum bonum, quo factus bonus bene faceret bona, ex fide quae per dilectionem
operatur 12.
3. Et loquebar, inquit, in testimoniis tuis in conspectu regum, et non confundebar: tamquam ille qui
petierat et acceperat, ut responderet exprobrantibus sibi verbum, et non auferretur ex ore eius
verbum veritatis. Itaque pro illa usque ad mortem certans, nec in conspectu regum confundebatur
eam loqui. Testimonia quippe, in quibus dicit quod loquebatur, graece martyria nuncupantur; quo
verbo iam utimur pro latino. Unde dictum est etiam vocabulum Martyrum, quibus praedixit Iesus
quod et ante reges eum fuerant confessuri 13.

Finis praecepti caritas.
4. Et meditabar, inquit, in mandatis tuis, quae dilexi, et levavi manus meas ad mandata tua, quae
dilexi: sive, quod nonnulli codices habent in utroque versu, dilexi valde, aut nimis, aut vehementer,
sicut interpretari placuit quod graece dicitur
. Mandata ergo Dei dilexit per hoc per quod
ambulabat in latitudine; per Spiritum scilicet sanctum, per quem dilectio ipsa diffunditur, et dilatat
corda fidelium 14. Dilexit autem, et cogitando et operando. Nam quod ad cogitationem pertinet, ait:
Et meditabar in mandatis tuis: quod autem ad operationem: Et levavi manus meas ad mandata tua.
Utrique autem sententiae addidit, quae dilexi: finis enim praecepti est caritas de corde puro 15.
Quando isto fine, id est, huius rei contemplatione fit mandatum Dei, tunc fit vere opus bonum; et
tunc levantur manus, quia supernum est quo levantur. Propterea de ipsa caritate locuturus
Apostolus ait: Supereminentem viam vobis demonstro 16: et alio loco: Cognoscere, inquit, etiam
supereminentem scientiae caritatem Christi 17. Nam si de opere mandatorum Dei merces terrenae
felicitatis expetitur, deponuntur manus potius quam levantur; quia terrena emolumenta quae non
sursum, sed deorsum sunt, illo opere requiruntur. Ad utrumque autem pertinet quod sequitur: Et
exercebar in iustificationibus tuis: quod plures interpretes dicere maluerunt, quam laetabar, aut
garriebam, quod aliqui interpretati sunt ex eo quod graecus habet
. Exercetur quippe
in iustificationibus Dei laetus, et quodam modo garrulus, qui mandata eius quae diligit, et cogitandi
et operandi delectatione custodit.

159 IN EUMDEM PSALMUM 118
Sermo 15

Per homines more hominum loquitur Deus.
1. [vv 49.50.] Consideremus, quantum donat Dominus, et pertractemus hos versus magni psalmi
huius: Memento verbi tui servo tuo, in quo spem dedisti mihi. Haec me consolata est in humilitate
mea, quoniam verbum tuam vivificavit me. Numquid oblivio, sicut in hominem, cadit in Deum? Cur
ergo ei dicitur: Memento? Quamvis in aliis sanctae Scripturae locis ipsum verbum omnino ponatur,
ut est: Quare mei oblitus es 1; et: Oblivisceris inopiam nostram 2; et ipse Deus per Prophetam:
Omnes, inquit, iniquitates eius obliviscar 3: et alibi atque alibi saepius hoc legitur. Sed non ut
hominibus ista contingunt, ita intelleguntur in Deo. Nam sicut Deum poenitere dicitur, quando
praeter hominum spem res mutat, consilio non mutato, quia consilium Domini manet in aeternum 4;
ita dicitur oblivisci, quando tardare videtur adiutorium vel promissum, vel non retribuere digna
peccantibus, vel si quid huiusmodi, tamquam eius memoriae sit elapsum quod speratur sive
timetur, et non fit. Dicuntur ista locutione morali, qua humanus movetur affectus; quamvis haec
Deus faciat certa dispositione, non deficiente memoria, nec obscurata intellegentia, nec voluntate
mutata. Cum itaque dicitur ei: Memento, orantis desiderium, quia promissum poscit, ostenditur, et
extenditur; non Deus, quasi ei de mente id exciderit, admonetur. Memento, inquit, verbi tui servo
tuo: hoc est, imple promissum servo tuo. In quo spem dedisti mihi: hoc est, in quo verbo, quoniam
promisisti, me sperare fecisti.

In humilitate tribulatos Deus gratiae donis solatur.
2. Haec me consolata est in humilitate mea. Haec scilicet spes quae data est humilibus, dicente
Scriptura: Deus superbis resistit, humilibus autem dat gratiam 5. Unde ore proprio etiam ipse
Dominus ait: Quoniam qui se exaltat, humiliabitur; et qui se humiliat, exaltabitur 6. Bene hic
intellegimus etiam illam humilitatem, non qua se quisque humiliat confitendo peccata, nec sibi

826

