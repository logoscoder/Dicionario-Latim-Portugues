1. Gratiam Dei, qua gratis salvi facti sumus, nullis nostris meritis praecedentibus. nisi quibus
supplicium debebatur, isto commendari psalmo, hesterna die insinuavimus Caritati Vestrae:
eumque tractando quoniam finire nequivimus, extremam eius partem in hodiernam diem
distulimus, promittentes in nomine Domini nos debitum soluturos. Quod solvendi quoniam tempus
est, adestote animo, tamquam agro fertili, ubi et semen multiplicetis, et pluviae ingrati non sitis.
Commendavimus hesterno die titulum eius; sed propter renovandam intentionem vestram, et his
intimandum qui heri absentes fuerunt, breviter commemoramus quod recolant qui audierunt,
audiant qui nescierunt. Filiorum Ionadab Psalmus est; quod nomen interpretatur Domini
Spontaneus: quoniam spontanea, hoc est bona, pura, sincera et perfecta voluntate, non ficto corde
Domino serviendum est; quod etiam illud indicat ubi dictum est: Voluntarie sacrificabo tibi 1. Filiis
huius, id est, filiis obedientiae cantatur Psalmus, et his qui primi captivi ducti sunt, ut agnoscatur
hic gemitus noster, et sufficiat diei malitia sua 2. Iam enim, si superbi deseruimus, vel fatigati
redeamus. Nec rediri nisi per gratiam potest. Gratia gratis data est: nam nisi gratis esset, gratia non
esset. Porro autem, si propterea gratia est, quia gratis est, nihil tuum praecessit, ut acciperes. Nam
si aliqua bona opera tua praecesserunt, pretium accepisti, non gratis: pretium autem quod nobis
debebatur, supplicium est. Quod ergo liberamur, non nostris meritis, sed illius gratia est. Illum ergo
laudemus; illi totum quod sumus, et quod salvi efficimur, debeamus. Ad quod conclusit, cum multa
dixisset, dicens: Domine, memorabor iustitiae tuae solius. Ad istum versum conclusa est hesterna
tractactio. Primi ergo captivi, id est, pertinentes ad primum hominem: propter hoc enim captivi,
propter primum hominem in quo omnes morimur; quia non prius quod spiritale est, sed quod
animale postea spiritale 3. Propter primum hominem primi captivi: propter secundum hominem
secundi redempti. Nam et ipsa redemptio clamat captivitatem nostram. Unde enim redempti, si non
antea captivi? Et eam captivitatem expressius ab Apostolo insinuatam ex Epistola eius, verba
quaedam commemorantes, insinuavimus, et repetimus: Video aliam legem in membris meis,
repugnantem legi mentis meae, et captivum me ducentem in lege peccati, quae est in membris
meis 4. Ipsa est prima captivitas nostra, qua concupiscit adversus spiritum caro 5. Venit autem hoc
de poena peccati, ut homo adversus seipsum divideretur, qui uni subditus esse noluit. Nihil enim
tam expedit animae quam obedire. Et si expedit animae obedire in servo ut obediat domino, in filio
ut obediat patri, in uxore ut obediat viro; quanto magis in homine ut obediat Deo? Expertus ergo
malum Adam: omnis autem homo Adam; sicut in his qui crediderunt omnis homo Christus, quia
membra sunt Christi: expertus ergo malum quod non debuit experiri, si crederet dicenti: Noli
tangere 6; expertus ergo malum, postea saltem obtemperet praeceptis medici ut surgat, qui noluit
credere medico ut non aegrotaret. Nam et sano bonus et fidelis medicus dat praeceptum, ne sit illi
necessarius. Non est enim sanis necessarius medicus, sed male habentibus 7. Boni autem amici
medici, qui nolunt vendere artem suam, et plus gaudent ad sanos quam ad aegrotos, dant
quaedam praecepta sanis, quae observando in aegritudinem non cadant. Porro autem illi si
praecepta contempserint, et in aegritudinem inciderint, supplicant medico: quem contempserunt
sani, rogant aegroti. Utinam saltem rogent! ne per febrem mente perdita et medicum caedant.
Audistis modo, cum Evangelium legeretur, quemadmodum in illos dicta sit parabola. Mentis sanae
erant qui dixerunt: Hic est haeres; venite, occidamus eum, et nostra erit haereditas 8? Utique non:
puta qui occiderunt filium, et patrem occisuri erant; hoc est mentem sanam non habere. Postremo
ecce quia occiderunt filium: resurrexit filius, et lapis reprobatus ab aedificantibus factus est in caput
anguli 9. Offenderunt in illum, et conquassati sunt: veniet super eos, et conteret eos. Sed non ita
iste qui cantat in Psalmo, et dicit: Introibo in potentiam Domini; non meam, sed Domini. Domine,
memorabor iustitiae tuae solius. Nullam meam agnosco; solius tuae iustitiae memorabor. A te
habeo, quidquid boni habeo; quidquid autem a me habeo, mali habeo. Non meritis supplicium
reddidisti; sed gratiam gratis impertisti: Tuae itaque solius iustitiae memorabor.

Iustitia nostra ex Deo est redimente nos.
2. [v 17.] Deus, docuisti me ex iuventute mea. Quid me docuisti? Quia tuae solius iustitiae
memorari debeo. Considerans enim vitam praeteritam meam, video quid mihi debebatur, et quid
acceperim pro eo quod mihi debebatur. Debebatur poena; reddita est gratia: debebatur gehenna;
data est vita aeterna. Deus, docuisti me ex iuventute mea. Ex ipso initio fidei meae, qua me
innovasti, docuisti me nihil in me praecessisse, unde mihi dicerem deberi quod dedisti. Quis enim
convertitur ad Deum, nisi ab iniquitate? quis redimitur, nisi a captivitate? quis autem potest dicere
iniustam fuisse captivitatem suam, quando deseruit imperatorem, et defecit ad desertorem?
Imperator enim Deus, desertor diabolus: praeceptum dedit imperator, fraudem suggessit
desertor 10. Ubi aures tuae inter praeceptionem et deceptionem? Meliorne diabolus quam Deus?
melior qui defecit, quam qui te fecit? Credidisti quod promisit diabolus, et invenisti quod minatus
est Deus. Iam ergo ex captivitate liberatus, adhuc tamen in spe, nondum in re, ambulans per fidem,
nondum per speciem: Deus, inquit, docuisti me ex iuventute mea. Ex quo conversus sum ad te,
innovatus a te qui factus a te, recreatus qui creatus, reformatus qui formatus: ex quo conversus

462

