14. [v 7.] Cantabo et psallam Domino: securi erimus, et securi cantabimus, et securi psallemus,
cum contemplabimur delectationem Domini, et protegemur templum eius, in illa incorruptione,
quando absorbebitur mors in victoriam 22. Modo quid? Quia iam dicta sunt gaudia illa, quae
habebimus, cum acceperimus illam unam petitionem. Modo quid? Exaudi, Domine, vocem meam:
gemamus modo, oremus modo. Gemitus non est nisi miserorum, oratio non est nisi indigentium.
Transiet oratio, succedet laudatio; transiet fletus, succedet gaudium. Interim modo, quando in
diebus malorum nostrorum sumus, non cesset oratio nostra ad Deum, a quo unam illam petamus;
et ab ipsa petitione non desinamus, donec ad eam illo donante ac perducente perveniamus.
Exaudi, Domine, vocem meam, qua clamavi ad te; miserere mei, et exaudi me: unam illam petit,
tam diu rogans, flens, gemens, non petit nisi unam. Finivit omnes cupiditates, remansit illa una
quam petit.
15. [v 8.] Audi quia hanc petit: Tibi dixit cor meum: Quaesivi vultum tuum. Hoc est ergo quod paulo
ante dixit: Ut contempler delectationem Domini. Tibi dixit cor meum: Quaesivi vultum tuum. Si
gaudium nostrum in isto sole esset, non cor nostrum diceret: Quaesivi vultum tuum; sed oculi
corporis nostri. Cor nostrum cui dicit: Quaesivi vultum tuum, nisi ei qui pertinet ad oculum cordis?
Lucem istam quaerunt oculi carnis, lucem illam quaerunt oculi cordis. Sed vis illam lucem, quae
videtur oculis cordis, videre: quia ipsa lux Deus est. Deus enim lux est, ait Ioannes, et tenebrae in
eo non sunt ullae 23. Vis ergo videre illam lucem? Munda oculum, unde videtur: Beati enim mundo
corde, quia ipsi Deum videbunt 24.
16. [v 9.] Tibi dixit cor meum, Quaesivi vultum tuum, vultum tuum, Domine, requiram: unam petii a
Domino, hanc requiram, vultum tuum: Non avertas faciem tuam a me. Quomodo se fixit in ista una
petitione! Vis impetrare? Aliud noli petere: uni suffice, quia una tibi sufficiet. Tibi dixit cor meum:
Quaesivi vultum tuum; vultum tuum, Domine, requiram Ne avertas faciem tuam a me: ne declines
in ira a servo tuo. Magnifice, nihil dici divinius potest. Sentiunt hoc qui vere amant. Alius vellet
beatus et immortalis esse in his, quas diligit, terrenarum concupiscentiarum voluptatibus: et forte
propterea Deum coleret, et oraret, ut diu hic viveret in deliciis suis, et non ab eo aliquid periret
quod terrena possidet cupiditas, nec aurum, nec argentum, nec si quid praediorum oblectaret
oculos eius, nec amici morerentur, nec filii, nec coniux, nec clientes; in his deliciis vellet semper
vivere. Sed quia non potest semper, novit enim se mortalem; forte ad hoc colit Deum, et ad hoc
orat Deum, et ad hoc gemit Deo, ut ista illi omnia usque in senectutem suppetant. Et si diceret ei
Deus: Ecce facio te in his immortalem; pro magno bono acciperet, et exsultatione gaudiorum
gratulatus non se caperet. Non vult hoc iste, qui unam petiit a Domino. Sed quid vult? Contemplari
delectationem Domini per omnes dies vitae suae. Rursusque alius qui hoc modo et hac causa
coleret Deum, si illa sibi temporalia adessent, iratum Deum non timeret, nisi ne illud auferret. Iste
non propter hoc timet iratum; quandoquidem et de inimicis suis dixit: Ut edant carnes meas. Unde
timet iratum? Ne auferat quod amavit. Quid amavit? Vultum tuum. Ideo hanc putat iram Domini, si
avertat ab illo vultum suum. Domine, ne declines in ira a servo tuo. Posset illi forte responderi hoc
modo: Quid times, ne declinet a te in ira? Magis si a te declinaverit in ira, non in te vindicabit: si
incurras in illum iratum, vindicabit in te. Opta ergo potius ut declinet a te in ira. Non, inquit. Novit
enim quid desiderat. Ira eius non est nisi aversio vultus eius. Quid si te faciet in deliciis istis et
voluptate gaudiorum terrenorum immortalem? Respondet amator talis. Nolo; quidquid mihi praeter
illum est, dulce non est: quidquid mihi vult dare Dominus meus, auferat totum, et se mihi det. Ne
declines in ira a servo tuo 25. Forte ab aliquibus declinat, non in ira; quomodo a quibusdam qui illi
dicunt: Averte faciem tuam a peccatis meis. Quando a peccatis tuis avertit faciem suam, non in ira
a te declinat. Avertat ergo faciem suam a peccatis tuis: sed non avertat faciem suam a te.

Oportet perseveremus.
17. Adiutor meus esto, ne derelinquas me. Ecce enim in via sum; petivi a te unam, habitare in
domo tua per omnes dies vitae meae, contemplari delectationem tuam, protegi templum tuum;
hanc petivi unam: sed ut ad illam perveniam, in via sum. Forte dices mihi: Nitere, ambula; liberum
arbitrium tibi dedi, voluntatis tuae es; prosequere viam, quaere pacem et sequere eam 26; noli a via
declinare, noli ibi remanere, noli retro respicere; persevera in ambulando, quoniam qui
perseveraverit usque in finem, hic salvus erit 27. Iam tu accepto libero arbitrio, quasi praesumis
unde ambules: noli de te praesumere; si te dereliquerit, in ipsa via deficies, cades, aberrabis,
remanebis. Dic ergo illi: Voluntatem quidem liberam mihi dedisti, sed sine te nihil est mihi conatus
meus: Adiutor meus esto, ne derelinquas me; neque despicias me, Deus salutaris meus. Tu enim
adiuvas qui condidisti, tu non deseris qui creasti.

De duobus civitatibus.
83

