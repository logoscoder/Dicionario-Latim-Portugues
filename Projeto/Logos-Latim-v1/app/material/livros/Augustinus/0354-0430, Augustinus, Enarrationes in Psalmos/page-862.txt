2. Itaque, fratres mei, hunc psalmum ascensionis cantemus ascensuri in corde; quia ut ascendamus
descensum est ad nos. Nam vidit scalas Iacob, et in ipsis scalis demonstrati sunt ei ascendentes et
descendentes 11: utrumque vidit. Possumus putare ascendentes visos, proficientes; descendentes,
deficientes: quia et revera invenimus hoc in populo Dei; alii proficiunt, alii deficiunt. Poterant istos
significare illae scalae, sed forte melius intelleguntur omnes boni in illis scalis, et ascendentes et
descendentes. Non enim frustra non dictum est cadentes, sed descendentes. Multum autem
interest inter descendere et cadere. Nam quia cecidit Adam 12, ideo descendit Christus: ille cecidit,
ille descendit; ille cecidit superbia, ille descendit misericordia. Non autem ipse solus descendit: et
quidem de coelo ipse solus descendit; sed multi imitantes eum sancti descendunt ad nos, et
descenderunt ad nos. Nam in quadam altitudine cordis habitabat Apostolus, cum diceret: Sive enim
mente excessimus Deo 13. Iam quod mente excesserat, Deo excesserat. Excedens enim mente
omnem humanam fragilitatem, omnem saeculi temporalitatem, omnia quaecumque nascendo et
occidendo vanescunt, transeuntia haec; habitabat corde in quadam ineffabili contemplatione,
quantum poterat, de qua dicit quia audivit ineffabilia verba quae non licet homini loqui 14. Sed tibi
illa loqui non posset: ipse autem videre illa utcumque posset, quae tibi loqui non posset. Itaque si
semper manere vellet in eo quod videbat, et loqui non poterat, te non levaret ubi et tu posses
videre. Quid autem fecit? Descendit. Nam ibi ait: Sive enim mente excessimus Deo, sive
temperantes sumus vobis 15. Quid est, temperantes sumus? Sic loquimur, ut capere possitis. Quia
et Christus talem se fecit nascendo et patiendo, ut possent de illo homines loqui: quia de homine
homo facile loquitur. De Deo homo quando loquitur sic, quomodo Deus est? Homo autem de
homine facile loquitur. Ut ergo magni descenderent ad parvos, et non illis tamen loquerentur nisi
magnum; ipse qui magnus erat, factus est parvus, ut de illo magni parvis loquerentur. Audistis
modo quod dico, cum Apostolus legeretur. Si autem advertistis, dixit hoc: Non potui vobis loqui
quasi spiritalibus, sed quasi carnalibus 16. Ergo spiritalibus in excelsis loquitur; carnalibus autem ut
loquatur, descendit. Nam ut sciatis quia cum descendit, de illo qui descendit loquitur; ecce Ioannes
manentem in se loquitur: In principio erat Verbum, et Verbum erat apud Deum, et Deus erat
Verbum; hoc erat in principio apud Deum. Omnia per ipsum facta sunt, et sine ipso factum est
nihil 17. Cape, si potes; arripe, cibus est. Sed dicturus es mihi: Ille quidem cibus est, sed ego infans
sum, lactandus sum, ut idoneus fieri possint ad manducandum cibum. Ergo quia tu lacte nutriendus
es, ille autem cibus est, ipse cibus per carnem tibi traiectus est ad fauces. Quomodo ergo cibum
mater comedit, ut per carnem traiciat ad infantem lac factum; sic cibus Angelorum Dominus
Verbum caro factum est 18, et factus est lac: et dicit Apostolus: Lac vobis potum dedi, non escam;
nondum enim poteratis, sed nec adhuc quidem potestis 19. Ergo dando lac descendit ad parvulos; et
quia descendit, descendentem dedit. Ait enim: Numquid dixi me aliquid inter vos scire, nisi Iesum
Christum, et hunc crucifixum? 20 Quia si diceret tantum, Iesum Christum, est Iesus Christus etiam
secundum divinitatem, secundum id quod erat Verbum apud Deum, Filius Dei Iesus Christus: sed
hunc, id est, hoc modo dictum, parvuli non capiunt. Quomodo ergo capiunt qui lac capiunt? Iesum
Christum, inquit, et hunc crucifixum. Suge quod pro te factus est, et crescis ad id quod est. Sunt
ergo ascendentes et descendentes. In illis scalis et ascendentes sunt et descendentes 21.
Ascendentes qui sunt? Qui proficiunt ad intellectum spiritalium. Descendentes qui sunt? Qui
quamvis, quantum homines possunt, fruantur intellegentia spiritalium; tamen descendunt ad
parvulos, ut talia eis dicant, qualia possunt capere, et lacte nutriti possint idonei fieri et validi ad
capiendum cibum spiritalem. Isaias, fratres, etiam ipse ad nos de descendentibus fuit: nam et ipsi
gradus eius descendentis apparent. Cum enim diceret de Spiritu sancto: Requiescet, inquit, super
eum Spiritus sapientiae et intellectus, Spiritus consilii et fortitudinis, Spiritus scientiae et pietatis, et
Spiritus timoris Domini 22: a sapientia coepit, et usque ad timorem descendit: Quomodo ille qui
docebat, a sapientia descendit usque ad timorem; tu qui discis, si proficis, a timore ascende ad
sapientiam: scriptum est enim: Initium sapientiae timor Domini 23. Iam ergo Psalmum audite. Ecce
ante oculos nostros ponamus ascensurum hominem: ubi ascensurum? In corde. Unde ascensurum?
Ab humilitate, id est a convalle plorationis. Quo ascensurum? Ad illud ineffabile quod cum dici non
posset, dictum est: In locum quem disposuit 24.

Christianus in via Domini proficiens toleret malorum invidiam.
3. Cum ergo sic homo coeperit disponere ascensum; hoc dico apertius, cum coeperit homo
christianus cogitare proficere, incipit pati linguas adversantium. Quicumque illas nondum passus
est, nondum profecit: quicumque illas non patitur, nec conatur proficere. Vult nosse quid dicamus?
Imo quid audiamus simul, experiatur. Incipiat proficere, incipiat velle ascendere, velle contemnere
terrena, fragilia, temporalia, felicitatem saeculi pro nihilo habere, Deum solum cogitare, lucris non
gaudere, damnis non contabescere, omnia etiam sua velle vendere et pauperibus tribuere, et sequi
Christum; videamus quemadmodum patiatur linguas detrahentium et multa contradicentium, et
quod est gravius, quasi consulendo a salute avertentium. Qui enim consulit alicui, ad salutem

862

