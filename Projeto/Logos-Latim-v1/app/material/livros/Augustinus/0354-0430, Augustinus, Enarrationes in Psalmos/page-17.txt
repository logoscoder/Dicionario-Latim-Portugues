hac vita patitur quisque peccator: timens itaque iudicii diem, laborat et plangit, ne ad illud
perducatur, cuius initium tam perniciosum nunc experitur; et ideo non dixit: Exstinctus est, sed:
Turbatus est ab ira oculus meus. Si autem sua ira dicit oculum suum esse turbatum, neque hoc
mirum est: nam hinc forsitan dictum est: Non occidat sol super iracundiam vestram 27, quod
interiorem solem, id est sapientiam Dei, tamquam occasum in se pati arbitratur mens, quae sua
perturbatione illum videre non sinitur.

Animo locus est affectio sua.
9. Inveteravi in omnibus inimicis meis. De ira tantum dixerat, si tamen de sua ira dixerat:
consideratis autem reliquis vitiis, invenit se omnibus esse vallatum. Quae vitia quoniam veteris
vitae sunt et veteris hominis quo exuendi sumus ut induamur novo 28, recte dictum est: Inveteravi.
In omnibus autem inimicis meis, vel inter ipsa vitia dicit, vel inter homines qui nolunt ad Deum
converti: nam et hi, etiam si nesciunt, etiam si parcunt, etiam si iisdem conviviis et domibus et
civitatibus nulla lite interposita, et crebris colloquiis quasi concorditer utuntur, nihilominus tamen
intentione contraria, inimici sunt eis qui se ad Deum convertunt. Nam cum alii amant et appetunt
istum mundum, alii se optant ab isto mundo liberari, quis non videat illos inimicos esse istis? nam si
possint, eos secum ad poenas trahunt. Et magnum donum est, inter eorum verba versari quotidie,
et non excedere de itinere praeceptorum Dei: saepe enim mens nitens pergere in Deum, concussa
in ipso itinere trepidat: et plerumque propterea non implet bonum propositum, ne offendat eos cum
quibus vivit, alia bona peritura et transeuntia diligentes atque sectantes. Ab his separatus est
omnis sanus, non locis, sed animo; nam locis corpora continentur, animo autem locus est affectio
sua.

Iusti et impii nunc convivunt.
10. Quapropter post laborem et gemitum et imbres creberrimos lacrymarum, quia inane non potest
esse quod tam vehementer rogatur ab eo qui fons est omnium misericordiarum, verissimeque
dictum est: Prope est Dominus adtritis corde 29, post tantas difficultates exauditam se anima pia
significans, quam licet etiam Ecclesiam intellegere, vide quid adiungit: Discedite a me, omnes qui
operamini iniquitatem; quoniam exaudivit Dominus vocem fletus mei. Vel in prophetia dictum est,
quoniam discessuri sunt, id est, separabuntur a iustis impii, cum iudicii dies venerit; vel nunc, quia
etiamsi pariter atque iisdem conventiculis continentur, tamen in area nuda iam grana separata sunt
a paleis, quamvis inter paleas lateant: simul itaque versari possunt, sed simul vento auferri non
possunt.
11. [v 10.] Quoniam exaudivit Dominus vocem fletus mei; exaudivit Dominus deprecationem
meam; Dominus orationem meam assumpsit. Crebra eiusdem sententiae repetitio, non quasi
narrantis necessitatem, sed affectum exsultantis ostendit; sic enim loqui gaudentes solent, ut non
eis sufficiat semel enuntiare quod gaudent. Iste fructus est illius gemitus in quo laboratur, et illarum
lacrymarum quibus lavatur lectus, et stratus rigatur; quoniam qui seminat in lacrymis, in gaudio
metet 30, et beati lugentes, quoniam ipsi consolabuntur 31.

In iudicio autem separabuntur.
12. [v 11.] Erubescant et conturbentur omnes inimici mei. Discedite a me, omnes, dixit superius;
quod etiam in hac vita, sicut expositum est, fieri potest: quod autem dicit: Erubescant et
conturbentur, non video quemadmodum evenire possit, nisi illo die cum manifesta fuerint iustorum
praemia et supplicia peccatorum. Nam nunc usque adeo non erubescunt impii, ut nobis insultare
non desinant: et plerumque tantum valent irrisionibus suis, ut infirmos homines de Christi nomine
erubescere faciant, unde dictum est: Quisquis me erubuerit coram hominibus, erubescam eum
coram Patre meo 32. Iam vero quisquis sublimia illa praecepta implere voluerit, ut dispergat, det
pauperibus, quo iustitia eius maneat in aeternum 33, omnibusque suis rebus terrenis venditis et
indigentibus erogatis, Christum sequi voluerit, dicens: Nihil intulimus in hunc mundum, verum nec
auferre quid possumus; victum et tegumentum habentes, his contenti simus 34; incidit in istorum
sacrilegam dicacitatem, et ab eis qui sanari nolunt vocatur insanus; et saepe ne hoc vocetur a
desperatis hominibus, trepidat facere et differt quod omnium fidelissimus et potentissimus medicus
imperavit. Non ergo nunc isti possunt erubescere, quibus ne nos erubescamus optandum est, et a
proposito itinere vel revocemur, vel impediamur, vel retardemur. Sed veniet tempus ut illi
erubescant, dicentes ut scriptum est: Hi sunt quos aliquando habuimus in risum et in similitudinem
improperii: nos insensati, vitam illorum aestimabamus insaniam, et finem illorum sine honore:

17

