vocantur, exponant quid sint. Nam circumcelliones dicti sunt, quia circum cellas vagantur: solent
enim ire hac, illac, nusquam habentes sedes; et facere quae nostis, et quae illi norunt, velint, nolint.

Omnia vitae genera habent bonos suos et malos suos.
4. Verumtamen, carissimi, sunt et qui monachi falsi sunt; et nos novimus tales: sed non periit
fraternitas pia, propter eos qui profitentur quod non sunt. Tam sunt enim monachi falsi, quam et
clerici falsi, et fideles falsi. Omnia genera, fratres mei, tria quae aliquando vobis commendavimus,
et ut puto, non semel, habent bonos suos, habent malos suos. De tribus enim ipsis generibus
dictum est: Duo in agro; unus assumetur, et unus relinquetur: et duo in lecto; unus assumetur, et
unus relinquetur: et duae in molendino; una assumetur, et una relinquetur 11. In agro sunt qui
gubernant Ecclesiam. Unde dicit Apostolus (videte si non in agro erat): Ego plantavi, Apollo rigavit;
sed Deus incrementum dedit 12. In lecto autem eos intellegi voluit, qui amaverunt quietem; per
lectum enim quietem voluit intellegi; non se miscentes turbis, non tumultui generis humani, in otio
servientes Deo: et inde tamen unus assumetur, et unus relinquetur. Sunt ibi probi, et sunt ibi
reprobi. Ne expavescatis quando ibi inveniuntur reprobi; nam et latent quidam, qui non inveniuntur
nisi in fine. Duae item in molendino ex nomine generis feminini appellavit; plebes enim intellegi
voluit. Quare in molendino? Quia in isto mundo versantur, ubi molendinum intellegitur; quia sic
vertitur mundus iste, quomodo mola: vae enim quos conterit. Sic ibi versantur fideles boni, ut una
ex eis consumatur, altera assumatur. Quasdam enim actiones mundi faciunt dilectores saeculi,
fraudatores, simulatores. Alii autem sic ibi sunt, quomodo ait Apostolus: Et qui utuntur hoc mundo,
tamquam non utentes sint; praeterit enim figura huius mundi: volo vos sine sollicitudine esse 13.
Audis quae assumetur de molendino? Certe enim multa peccata videntur ad divites pertinere. Cum
enim plus agunt, et plus administrant, et plus ad eos pendet res familiaris ampla, difficile est ut non
plura peccata contrahant; et de illis dictum est quia facilius est intrare camelum per foramen acus,
quam divitem in regnum coelorum 14. Et cum contristati essent discipuli pro illis, de quibus iam
desperabant, consolatus est eos Dominus dicens: Quae hominibus impossibilia sunt, Deo facilia
sunt. Quomodo autem illud facile facit Deus? Audi Apostolum, si non neglegas quod praecepit:
Praecipe, inquit, divitibus huius saeculi non superbe sapere 15. Invenis enim pauperem
superbientem, divitem humilem; christianum bene considerantem quia illa omnia praetereunt et
praeterfluunt, quia nihil attulit in hunc mundum, nihil potest de mundo auferre; cogitantem
quemadmodum dives ille qui ardebat in flamma apud inferos, guttam sibi destillari de digito
desideravit eius qui micas de mensa eius concupierat 16. Cogitantes ista, faciunt quod ait Apostolus:
Neque sperare in incerto divitiarum, sed in Deo vivo, qui praestat nobis omnia abundanter ad
fruendum. Divites sint, inquit, in operibus bonis, facile tribuant, communicent, thesaurizent. Et quid
inde illis lucri? Thesaurizent sibi fundamentum bonum in futurum, ut apprehendant veram vitam 17.
Ecce quae assumetur de molendino. Qualis autem dives ille erat qui induebatur purpura et bysso,
et epulabatur quotidie splendide, et iacentem ad ianuam suam pauperem contemnebat,
relinquetur. Quia de molendino una assumetur, et una relinquetur.

In Noe, Daniele et Iob tria hominum genera significantur.
5. Sic dicit et Ezechiel de tribus personis, in quibus non absurde tria haec genera intellegimus: Cum
miserit Dominus gladium in terram, etsi fuerint in medio eorum Noe, Daniel et Iob, non liberabunt
filios neque filias; sed ipsi soli salvi erunt 18. Iam illi olim liberati sunt, sed in istis tribus nominibus
tria genera quaedam significavit. Noe significat rectores Ecclesiae, quia ipse arcam in diluvio
gubernavit 19. Daniel autem vitam quietam elegit, in caelibatu servire Deo, id est, uxorem non
quaerens 20. Erat vir sanctus, in desideriis coelestibus vitam gerens; tentatus in multis, et inventus
aurum obrizum. Quam quietus erat, qui et inter leones securus erat! Ergo in nomine Danielis, qui
etiam vir desideriorum 21 est appellatus; sed utique castorum atque sanctorum, significantur servi
Dei, de quibus dicitur: Ecce quam bonum et quam iucundum habitare fratres in unum. In nomine
Iob significatur una illa de molendino quae assumetur. Habebat enim uxorem, habebat filios,
habebat multas divitias; et tam multa habebat in isto saeculo, ut diabolus hoc ei obiceret, quia non
gratis, sed propter ea quae acceperat, colebat Deum. Hoc obiecit adversarius sancto viro: et in
tentationibus suis probatus est quam gratis Iob coleret Deum, et non propter illa quae acceperat,
sed propter eum qui dederat. Amissis itaque omnibus repentina afflictione et tentatione, amissa
haereditate, amissis haeredibus, sola coniuge sibi relicta, non ad consolationem, sed ad
tentationem, ait quod nostis: Dominus dedit, Dominus abstulit; sicut Domino placuit, ita factum est:
sit nomen Domini benedictum 22. Impletum est in eo quod quotidie cantamus, si et moribus
consonemus: Benedicam Dominum in omni tempore; semper laus eius in ore meo 23. Ergo in istis
tribus nominibus significata sunt tria genera hominum, et in illis tribus rursus in Evangelio, quae
commemoravi.

936

