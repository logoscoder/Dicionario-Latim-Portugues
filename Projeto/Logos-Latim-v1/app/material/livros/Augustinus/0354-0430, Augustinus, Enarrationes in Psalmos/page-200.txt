8. Ut sciam quid desit mihi. Hoc enim mihi deest hic laboranti; et quamdiu mihi deest, non me dico
perfectum: quamdiu hoc non accipio, dico: Non quia iam acceperim, aut iam perfectus sim; sequor
autem ad palmam supernae vocationis Dei 37: hanc accipiam pro mercede cursus mei. Mansio
quaedam erit finis currendi; et in ipsa mansione patria sine peregrinatione, sine seditione, sine
tentatione. Ergo: Notum fac mihi hunc numerum dierum meorum qui est, ut sciam quid desit mihi;
quia nondum ibi sum: ne superbiam ex eo in quo iam sum, ut inveniar in illo non habens meam
iustitiam. In comparatione enim illius quod est, attendens ista quae non ita sunt, et plus mihi videns
deesse quam adesse, ero humilior ex eo quod deest, quam elatior ex eo quod adest. Nam qui
putant se aliquid habere cum hic vivunt, superbiendo non accipiunt quod deest; quia magnum
putant esse quod adest: qui enim putat se esse aliquid, cum nihil sit, semetipsum seducit 38. Nec
isti ex hoc magni sunt: nam et inflatio et tumor imitatur magnitudinem, sed non habet sanitatem.

Non sic Christo induti sumus, ut ex Adam iam nihil portemus.
9. [v 6.] Iam ergo iste transiliens agens quiddam in corde occultum, quod non novit nisi qui pariter
agit; tamquam noto sibi facto fine suo impetrans quod rogavit, noto sibi facto numero dierum
suorum, non qui transit, sed qui est, attendit ad haec quae transilivit, et comparavit notitiae
superiori: et tamquam diceres ei: Quare desiderasti numerum dierum tuorum qui est? quid enim de
diebus istis dicis? de illo alio attendens haec ait: Ecce veteres posuisti dies meos. Veterascunt enim
hi, ego novos volo, novos nunquam veterascentes; ut dicam, Vetera transierunt, ecce facta sunt
nova 39: nunc in spe, tunc in re. Innovati enim fide et spe, quanta adhuc vetera agimus? Non enim
sic Christo induti sumus, ut ex Adam iam nihil portemus. Videte veterascentem Adam, et innovari
Christum in nobis: Et si exterior, inquit, homo noster corrumpitur, sed interior renovatur de die in
diem 40. Ergo ad peccatum, ad mortalitatem, ad praetervolantia tempora, ad gemitum et laborem
et sudorem, ad aetates succedentes, non manentes, ab infantia usque ad senectutem sine sensu
transeuntes, ad haec attendentes, videamus hic veterem hominem, veterem diem, vetus canticum,
Vetus Testamentum: conversi autem ad interiorem, ad ea quae innovanda sunt, pro his quae
immutabuntur, inveniamus hominem novum, diem novum, canticum novum, Testamentum Novum;
et sic amemus istam novitatem, ut non ibi timeamus vetustatem. Nunc ergo in hoc cursu transimus
a veteribus ad nova: ipse transitus agitur cum corrumpuntur exteriora, et innovantur interiora;
donec etiam hoc ipsum quod exterius corrumpitur, reddat debitum naturae, veniat in mortem,
renovetur et hoc in resurrectione. Tunc fient revera omnia nova, reliqua quae nunc sunt in spe. Agis
ergo aliquid nunc a veteribus te exuendo, et in nova currendo. In nova ergo currens iste, et in ea
quae ante sunt extentus: Notum, inquit, Domine, fac mihi finem meum, et numerum dierum
meorum qui est, ut sciam quid desit mihi. Ecce trahit adhuc Adam, et sic festinat ad Christum.
Ecce, inquit, veteres posuisti dies meos. Veteres dies ex Adam, veteres illos posuisti: veterascunt
quotidie; et sic veterascunt, ut aliquando etiam consumantur. Et substantia mea tamquam nihil
ante te. Ante te, Domine, tamquam nihil substantia mea, ante te qui vides hoc: et ego cum hoc
video, ante te video, ante homines non video. Quid enim dicam? quibus verbis ostendam, nihil esse
quod sum in comparatione eius quod est? Sed intus dicitur, intus utcumque sentitur. Ante te,
Domine, ubi oculi tui sunt, non ubi oculi humani sunt: quid ubi oculi tui sunt? Substantia mea
tamquam nihil.

Sub sole omnia visibilia; quidquid visibile non est, sub sole non est.
10. Verumtamen universa vanitas, omnis homo vivens. Verumtamen: quid enim dicebat? Iam ecce
transilivi mortalia omnia, et ima contempsi, calcavi terrena, ascendi ad delectationem legis Domini,
fluctuavi in dispensatione numerorum dierum dominicorum, desideravi etiam finem illum, cuius non
est finis; desideravi numerum dierum meorum qui est, quia numerus dierum istorum non est; ecce
iam talis sum, tanta transilivi, in ea quae stant sic inhio: Verumtamen, sic quomodo hic sum,
quamdiu hic sum, quamdiu in hoc saeculo sum, quamdiu carnem mortalem porto, quamdiu tentatio
vita humana est super terram 41, quamdiu inter scandala suspiro, quamdiu timeo ne cadam qui sto,
quamdiu mihi incerta sunt et mala mea et bona mea, universa vanitas omnis homo vivens. Omnis,
inquam, et haerens et transiliens, et ipse Idithun ad universam vanitatem adhuc pertinet: quia
omnia vanitas, et vanitas vanitantium: quae abundantia homini in omni labore suo, quo ipse laborat
sub sole 42? Numquid et Idithun sub sole adhuc est? Habet aliquid sub sole, habet aliquid ultra
solem. Sub sole habet evigilare, dormire, manducare, bibere, esurire, sitire, vigere, fatigari,
puerascere, iuvenescere, senescere, incerta habere quae optat et timet: haec omnia sub sole habet
et ipse Idithun, etiam ipse transiliens eos. Unde ergo transiliens? Ex illo desiderio: Notum fac mihi,
Domine, finem meum. Hoc enim desiderium ultra solem est, non est sub sole. Sub sole omnia
visibilia: quidquid visibile non est, sub sole non est. Non est visibilis fides, non est visibilis spes, non
est visibilis caritas, non est visibilis benignitas, non est visibilis postremo timor ille castus

200

