infirmorum. Nam et in illa missione servi sui Moysi cum diceret: Ego sum qui sum 15; et: Dices filiis
Israel: Qui est misit me ad vos 16: quia ipsum proprie esse menti humanae difficile erat capere, et
mittebatur homo ad homines, quamvis non ab homine; continuo Deus temperavit laudem suam, et
hoc de se dixit quod capi dulciter posset; non in eo voluit remanere quod laudabatur, quo non
posset laudator attingere. Vade, inquit, dic filiis Israel, Deus Abraham et Deus Isaac et Deus Iacob
misit me ad vos: hoc mihi nomen est in aeternum 17. Certe, Domine, nomen illud habes; quia et tu
dixisti: Ego sum: Qui est, misit me ad vos: unde modo nomen mutasti, ut diceres: Deus Abraham et
Deus Isaac et Deus Iacob? Nonne tibi videtur ratio eius respondere, et dicere: Quod dixi: Ego sum,
qui sum; verum est, sed non capis: quod autem dixi: Ego sum Deus Abraham et Deus Isaac et Deus
Iacob; et verum est, et capis? Quod enim Ego sum qui sum, ad me pertinet, quod autem Deus
Abraham et Deus Isaac et Deus Iacob, ad te pertinet: et si deficis in eo quod mihi sum, cape quod
tibi sum. Et ne forte quisquam putaret illud quod dixit Deus: Ego sum qui sum; et: Qui est, misit me
ad vos, hoc solum aeternum ei nomen esse; quod autem dixit: Ego sum Deus Abraham et Deus
Isaac et Deus Iacob, temporale nomen esse: non curavit Deus, cum dixisset: Ego sum qui sum; et:
Qui est, misit me ad vos, dicere quod hoc ei nomen sit in aeternum; quia etsi hoc non diceret,
intellegeretur. Est enim, et vere est, et eo ipso quod vere est, sine initio et sine termino est. Quod
vero propter hominem est: Ego sum Deus Abraham et Deus Isaac et Deus Iacob, ne ibi suboriretur
humana sollicitudo, quia hoc temporale est, non sempiternum, securos nos fecit, quia de
temporalibus ad aeternam vitam nos perducit. Hoc, inquit, mihi nomen est in aeternum, non quia
aeternus Abraham, et aeternus Isaac et aeternus Iacob, sed quia Deus illos facit aeternos postea
sine fine: habuerunt quippe initium, sed finem non habebunt.

Ex sanctis Patriarchis Dei populus effloruit.
7. In Abraham et Isaac et Iacob totam Ecclesiam eius cogitate, omne semen Israel cogitate: omne
autem semen Israel, non solum quod est ex carne, sed etiam quod est ex fide. Apostolus enim
Gentibus loquebatur, quibus dicebat: Si ergo vos Christi, ergo semen Abrahae estis, secundum
promissionem haeredes 18. Benedicimur ergo omnes in Deo Abraham et Isaac et Iacob. Arborem
quidem benedixit quamdam, eamque olivam creavit, sicut dixit Apostolus, ipsos Patriarchas
sanctos, unde effloruit populus Dei: sed haec arbor olivae putata est, non amputata, et inde superbi
rami fracti sunt; ipse est blasphemus et impius populus Iudaeorum. Manserunt tamen rami boni et
utiles; nam inde Apostoli. Et cum ibi rami utiles relicti essent, per Dei misericordiam insertus est et
oleaster Gentium, cui dicit Apostolus: Tu autem cum esses oleaster, insertus es in illis, et particeps
pinguedinis olivae factus es. Noli gloriari adversus ramos: quod si gloriaris, non tu radicem portas,
sed radix te 19. Haec una arbor est pertinens ad Abraham et Isaac et Iacob; et quod plus est, magis
ad Abraham et Isaac et Iacob oleaster insertus, quam rami confracti. Illi enim per fragmentum iam
non ibi sunt; oleaster non ibi erat, et ibi est: illi per superbiam frangi meruerunt, iste per
humilitatem inseri meruit; illi amiserunt radicem, iste tenuit eam. Cum ergo audistis Israel Dei,
Israel pertinentem ad Deum, inde nolite vos facere alienos. Oleaster quidem fuistis, sed oliva estis,
participes pinguedinis olivae. Nam vultis nosse in Abraham et Isaac et Iacob quomodo sit insertus
oleaster, ne putetis vos ad hanc arborem non pertinere, quia non pertinetis carnaliter ad semen
Abraham? Dominus quando miratus est fidem Centurionis illius qui non erat de populo Israel, sed
erat de populo Gentium: Propterea, inquit, dico vobis, quia multi ab oriente et occidente venient 20.
Ecce iam oleaster in manu insertoris: Multi ab oriente et occidente venient. Videmus quid ferat
inserendum; ubi inserat videamus: Et recumbent, inquit, cum Abraham, Isaac et Iacob, in regno
coelorum. Videmus et quid inseruit, et ubi inseruit. De ramis superbis naturalibus quid dicit? Filii
autem regni ibunt in tenebras exteriores; ibi erit fletus et stridor dentium. Res praenuntiata, res
impleta.

Nihil oleaster meruit ut bonae olivae insereretur.
8. [v 4.] Ergo: Psallite Domino, quoniam suavis est. Et attendite quae circa nos fecit. Quoniam Iacob
elegit sibi Dominus, Israel in possessionem sibi. Laudate, psallite, quoniam fecit ista. Talia dico
quae capere valeatis. Caeteras gentes sub Angelis posuit; Iacob elegit sibi Dominus, Israel in
possessionem sibi. Gentem suam fecit agrum, quem coleret, quem ipse seminaret: quamvis ipse
omnes gentes condiderit, caeteras Angelis commisit, sibi istam possidendam, servandamque
deputavit; hunc populum, hunc Iacob. Merito illius, an gratia sua? De nondum natis ait: Quia maior
serviet minori 21; Apostolus dixit. Quod meritum habere nondum nati potuerunt, antequam
quisquam eorum egisset aliquid boni aut mali? Non ergo se extollat Iacob, non glorietur, non suis
meritis tribuat. Ante est praecognitus, ante praedestinatus, ante electus: non suis meritis electus,
sed gratia Dei inventus et vivificatus. Sic et omnes gentes: nam ut insereretur, quid meruit oleaster
amaritudine baccarum, sterilitate silvestri? Lignum quippe erat silvae, non agri dominici; et tamen

943

