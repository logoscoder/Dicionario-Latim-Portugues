ista iniqua, quae transeunt: Beati eritis, inquit, cum vos persecuti fuerint, et dixerint omne malum
adversum vos: gaudete et exsultate, quia merces vestra magna est in coelis 28. Deinde in progressu
sermonis cum docere inciperet, quamvis eum turba circumdaret, dixit talia discipulis suis, quae
ferirent faciem Pharisaeorum et Iudaeorum, qui quasi primatus habebant exponendarum
Scripturarum omnium; qui sibi quasi iusti videbantur, vel videri se arbitrabantur, et ad quorum
primatum plebis obsequium videbatur obtemperare: non pepercit, et dixit: Quando oratis, non eritis
sicut hypocritae, qui amant in synagogis et angulis platearum stantes orare, ut videantur ab
hominibus 29; et caetera talia. Tetigit omnes, non timuit aliquem. Et cum terminasset ipsum
sermonem, conclusit de illo scriptura Evangelii sic: Factum est, inquit, cum consummasset Iesus
verba haec, admirabantur turbae super doctrina eius. Erat enim docens eos tamquam potestatem
habens; non quasi scribae eorum et pharisaei 30. Quanta ergo ille de quo dictum est: Erat docens
eos tamquam potestatem habens, quanta dixit: Vae vobis, Scribae et Pharisaei hypocritae 31;
quanta in illos coram in faciem? Neminem timuit. Quare? Quia Deus ultionum est. Ideo non
parcebat in verbo, ut essent postea quibus parceret in iudicio: quia si nollent accipere verbi
medicinam, incursuri erant utique et inventuri iudicis sententiam. Quare? Quia dixit: Deus ultionum
Dominus, Deus ultionum fidenter egit: id est, nulli pepercit in verbo. Qui in verbo non pepercit
passurus, parcet in sententia iudicaturus? qui neminem timuit in humilitate, timebit quemquam in
claritate? Ex eo quod iam fidenter egit, cogita quomodo sit acturus in fine saeculi. Noli ergo
murmurare adversus Deum, qui quasi parcit malis; sed esto bonus cui forte ad tempus in flagello
non parcat, et in fine parcat in iudicio. Deus ultionum Dominus, Deus ultionum fidenter egit.

Christus humilibus parcit, superbos castigat.
8. [v. 2.] Et quia fidenter egit, illi non tulerunt fiduciam eius: et quia humilis venerat, et carne
mortali indutus erat, et mori venerat; non facere quod peccatores, sed pati quod peccatores; quia
propterea venerat, cum fidenter egisset, et illi ferre non possent fiduciam eius in verbo, quid
fecerunt? Tenuerunt, flagellaverunt, illuserunt, colaphizaverunt, sputis illinierunt, spinis
coronaverunt, in cruce levaverunt, postremo occiderunt. Sed quid sequitur quod fidenter egerit?
Exaltare, qui iudicas terram. Puta quia tenuerunt humilem, tenebunt excelsum? Puta quia
iudicaverunt mortalem, nonne ab immortali iudicabuntur? Quid ergo ait? Exaltare, tu qui fidenter
egisti, et fiduciam verbi tui non sunt passi iniqui, et putaverunt se aliquid egisse, quia te
comprehendentes crucifixerunt; qui te deberent fide comprehendere, comprehenderunt
persecutione: tu ergo qui fidenter egisti inter iniquos, et neminem timuisti, et quia passus es:
Exaltare; id est, resurge, vade in coelum. Patiatur et Ecclesia patienter, quod passum est caput
Ecclesiae patienter. Exaltare, qui iudicas terram; redde retributionem superbis. Redditurus est,
fratres. Quid est enim quod dictum est: Exaltare, qui iudicas terram; redde retributionem superbis?
Prophetia est praedicentis, non audacia iubentis. Non enim quia dixit Propheta: Exaltare, qui iudicas
terram, obtemperavit Prophetae Christus, ut resurgeret et iret in coelum; sed quia hoc facturus erat
Christus, hoc praedixit Propheta: non ideo fecit Christus, quia Propheta praedixerat; sed ideo
Propheta praedixerat, quia illo facturus erat. Videt humilem Christum in spiritu, videt humilem;
neminem timentem, nulli parcentem in verbo, et dicit: Fidenter egit. Videt illum quam fidenter egit,
videt illum comprehensum, videt illum crucifixum, videt illum humiliatum, videt illum resurgentem
et euntem in coelum, et venturum inde ad iudicium eorum, inter quorum manus passus est omnia
mala: Exaltare, inquit, qui iudicas terram; redde retributionem superbis. Superbis reddet, non
humilibus. Qui sunt superbi? Quibus parum est quod mala faciunt, et defendere peccata sua volunt.
Namque de his qui crucifixerunt Christum facta sunt postea miracula, quando de ipso numero
Iudaeorum crediderunt, et donatus est illis sanguis Christi. Impias manus et cruentas de sanguine
Christi portabant: lavit eas ipse cuius sanguinem fuderant. Adiuncti sunt corpori ipsius, id est
Ecclesiae, qui corpus eius mortale, quod viderant, persecuti sunt. Fuderunt pretium suum, ut
biberent pretium suum. Namque postea plures conversi sunt 32. Cum multa miracula fierent ab
Apostolis, aliquot hominum millia una die crediderunt: et tam in propinquo inventi sunt, ut omnia
sua quae habebant venderent, et pretium rerum suarum ad pedes Apostolorum ponerent; et
unicuique distribuebatur quomodo opus erat; et erat illis una anima et cor unum in Deum; de ipsis
crucifixoribus Domini. Sed quare non illis redditum est? Quia: Redde retributionem superbis, dictum
est; illi autem noluerunt esse superbi. Etenim cum viderent multa miracula fieri per nomen Christi,
quem se putabant interfecisse; commoti miraculis, audierunt a Petro in cuius nomine illa fierent:
non enim sibi arrogare servi voluerunt potentiam Domini sui, ut dicerent a se factum esse quod ille
in ipsis faciebat. Honorem ergo dederunt servi Domino suo: dixerunt quia quae illi mirabantur, in
nomine fierent eius quem illi crucifixerunt. Et facti sunt humiles, compuncti sunt corde, conturbati
sunt confitentes peccatum suum; et consilium quaesierunt, dicentes: Quid ergo faciemus? Non
desperant de salute, sed quaerunt medicinam. Tunc ait illis Petrus: Agite poenitentiam, et
baptizetur unusquisque vestrum in nomine Domini nostri Iesu Christi 33. Qui egerunt poenitentiam,
humiles fuerunt: non ergo illis redditum est. Quia, vide quid dicat psalmus iste: Exaltare, qui iudicas

631

