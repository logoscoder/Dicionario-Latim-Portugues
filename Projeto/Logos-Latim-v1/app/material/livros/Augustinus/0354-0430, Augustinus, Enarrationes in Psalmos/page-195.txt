Curam geram pro peccato meo, faciam omnia quaecumque facienda sunt, ad abolendum et
sanandum peccatum meum. Et curam geram pro peccato meo.
25. [v 20.] Inimici autem mei vivunt. Bene est eis, gaudent in saeculi felicitate, ubi ego laboro, et
rugio a gemitu cordis mei. Quomodo vivunt inimici illius, quia iam dixit de illis, quoniam locuti sunt
vanitatem? Audi et in alio psalmo: Quorum filii sicut novellae constabilitae. Sed superius dixerat:
Quorum os locutum est vanitatem, filiae eorum compositae sicut similitudo templi; cellaria eorum
plena, eructantia ex hoc in hoc; boves eorum crassi; oves eorum fecundae, multiplicantes in
exitibus suis: non est ruina sepis, neque clamor in plateis eorum. Vivunt ergo inimici mei: haec vita
est, hanc laudant, hanc amant, hanc malo suo habent. Quid enim sequitur? Beatum dixerunt
populum, cui haec sunt. Quid autem tu, qui curam geris pro peccato tuo? quid tu, qui pronuntias
iniquitatem tuam? Beatus, inquit, populus cuius est Dominus Deus ipsius 68. Inimici autem mei
vivunt: et confirmati sunt super me, et multiplicati sunt qui me oderunt inique. Quid est, qui
oderunt inique? Bona sibi volentem oderunt. Qui si redderent mala pro malis, boni non essent: qui
si non redderent bona pro bonis, ingrati essent: reddunt autem mala pro bonis qui oderunt inique.
Tales fuerunt Iudaei: venit ad illos Christus cum bonis, reddiderunt illi mala pro bonis. Cavete hoc
malum, fratres: cito subintrat. Quia diximus: Tales erant Iudaei: ne putet unusquisque vestrum
longe se exceptum. Corripiat te aliquis frater tuus, bonum tibi volens; oderis illum, et talis es. Et
videte quam cito fiat, quam facile: et vitatote tam magnum malum, tam agile peccatum.

Vera Christi caro, vere mortua est.
26. [v 21.] Detrahebant mihi qui retribuunt mala pro bonis, quoniam persecutus sum iustitiam. Ideo
mala pro bonis. Quid est, persecutus sum iustitiam? Non dimisi: ne forte persecutionem semper in
malo intellegas, persecutus dixit, perfecte secutus: Quoniam persecutus sum iustitiam. Et audi
caput nostrum eiulans in passione: Et proiecerunt me dilectum, tamquam mortuum abominatum.
Parum erat mortuum, quare abominatum? Quia crucifixum. Etenim haec mors crucis magna apud
eos abominatio erat, non intellegentes in prophetia dictum esse: Maledictus omnis qui pendet in
ligno 69. Non enim ipse attulit mortem, sed hic invenit de maledicto primi hominis propagatam 70: et
eamdem mortem nostram suscipiens in ligno suspendit, quae venerat de peccato. Ergo ne putarent
aliqui, sicut putant quidam haeretici, Dominum nostrum Iesum Christum falsam carnem habuisse,
et non veram mortem in cruce solvisse; intendit hoc propheta, et ait: Maledictus omnis qui pendet
in ligno. Ostendit ergo quia et Filius Dei vera morte mortuus est, quae mortali carni debebatur: ne
non maledictum, putares non vere mortuum. Quia vero illa mors non erat falsa, sed ex illa
propagine descenderat, quae venerat de maledicto, cum diceret Deus: Morte moriemini 71: omnino
et ad ipsum quia pervenit vera mors, ut ad nos perveniret vera vita; etiam ad ipsum pervenit mortis
maledictio, ut ad nos perveniret vitae benedictio. Et proiecerunt me dilectum, tamquam mortuum
abominatum.

Pro hominibus passus est Christus.
27. [v 22.] Ne derelinquas me, Domine Deus meus, ne discesseris a me. Dicamus in illo, dicamus
per illum; ipse enim interpellat pro nobis 72: et dicamus: Ne derelinquas me, Domine Deus meus. Et
tamen dixerat: Deus meus, Deus meus, utquid me dereliquisti 73? et dicit: Deus meus, ne
discesseris a me. Si a corpore non recedit, recessit a capite? Cuius ergo vox erat, nisi primi hominis.
Ex illo ergo se ostendens veram carnem portare, dicit: Deus meus, Deus meus, utquid me
dereliquisti? Non illum dimisit Deus. Si te non dimittit credentem in se, Christum dimitteret Pater et
Filius et Spiritus sanctus unus Deus? Sed personam in se transfiguraverat primi hominis. Scimus
dicente Apostolo, quia vetus homo noster confixus est cruci cum illo 74. Non autem careremus
vetustate, nisi crucifigeretur in infirmitate. Ad hoc enim venit, ut renovemur in illo: quia
desiderando eum et passionem eius imitando renovamur. Ergo vox erat infirmitatis, vox erat
nostra, qua dictum est: Quare me dereliquisti? Inde ibi dictum est: Verba delictorum meorum 75:
tamquam diceret: Haec verba ex persona peccatoris in me transfigurata sunt. Ne discesseris a me.

Christus salus nostra.
28. [v 23.] Intende in adiutorium meum, Domine salutis meae. Ipsa est salus, fratres, de qua salute
exquisierunt Prophetae, sicut dicit apostolus Petrus: et non acceperunt qui exquisierunt; sed
inquisierunt et praenuntiaverunt, et venimus nos et invenimus quod illi exquisierun 76. Et ecce nos
nondum accepimus; et nascentur post nos, et invenient quod nec ipsi accipient et transient: ut
omnes simul in fine diei cum Patriarchis, et Prophetis, et Apostolis denarium salutis accipiamus.

195

