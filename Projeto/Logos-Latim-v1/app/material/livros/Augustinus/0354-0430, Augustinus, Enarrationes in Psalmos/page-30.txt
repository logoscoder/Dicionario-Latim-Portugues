invisibile autem eam quae vocata venit illuminat; omnia narrat mirabilia Dei, qui credens visibilibus
ad intellegenda invisibilia transitum facit.
3. [v 3.] Laetabor, et exsultabo in te. Non iam in hoc saeculo; non in voluptate contrectationis
corporum, nec in palati et linguae saporibus, nec in suavitate odorum, nec in iucunditate sonorum
transeuntium, nec in formis corporum varie coloratis, nec in vanitatibus laudis humanae, nec in
coniugio et prole moritura, nec in superfluis temporalium divitiarum, nec in conquisitione huius
saeculi, sive quae locorum spatiis tenditur, sive quae successione temporis volvitur: sed laetabor et
exsultabo in te, videlicet in occultis Filii, ubi signatum est in nobis lumen vultus tui, Domine 9;
etenim Abscondes eos, inquit, in abscondito vultus tui 10. Laetabitur ergo et exsultabit in te, qui
narrat omnia mirabilia tua. Narrabit autem omnia mirabilia tua, siquidem nunc per prophetiam
dictum est, ille qui non venit voluntatem suam facere, sed voluntatem eius qui eum misit 11.

Homo terrenus et homo coelestis.
4. [v 4.] Iam enim incipit apparere persona Domini in hoc psalmo loquens. Nam sequitur: Psallam
nomini tuo, Altissime, in convertendo inimicum meum retrorsum. Huius ergo inimicus quando retro
conversus est? An quando ei dictum est: Redi retro. Satanas 12 tunc enim qui tentando se
praeponere cupiebat retro factus est, non decipiendo tentatum et in eum nihil valendo. Retro enim
sunt terreni homines; coelestis autem homo prior factus est, quamvis post venerit: primus enim
homo de terra terrenus; secundus homo de coelo coelestis 13. Sed de ipsa stirpe veniebat, a quo
dictum est: Qui post me venit, ante me factus est 14. Et Apostolus ea quae retro sunt obliviscitur, et
in ea quae ante sunt se extendit 15. Conversus est igitur inimicus retro, postquam non valuit
hominem coelestem decipere tentatum, et se ad terrenos convertit ubi dominari potest. Quapropter
nullus hominum eum praecedit et retro eum esse facit, nisi qui deponens imaginem terreni hominis
portaverit imaginem coelestis 16. Iam vero si quod dictum est, inimicum meum, generaliter vel
peccatorem vel gentilem hominem magis velimus accipere, non erit absurdum. Nec poena erit
quod dictum est: In convertendo inimicum meum retrorsum; sed beneficium, et tale beneficium, ut
huic comparari nihil possit. Quid enim beatius quam deponere superbiam, et non velle Christum
praecedere, veluti sanus sit cui medicus non sit necessarius; sed malle retro ire post Christum, qui
discipulum vocans ut perficiatur, dicit: Sequere me 17 Sed tamen accommodatius de diabolo dictum
intellegitur: In convertendo inimicum meum retrorsum. Diabolus quippe retrorsum conversus est
etiam in persecutione iustorum, et multo utilius persecutor est, quam si dux et princeps praeiret.
Psallendum est igitur nomini Altissimi in convertendo inimicum retrorsum; quoniam malle debemus
eum persequentem fugere, quam ducentem sequi: habemus enim quo fugiamus et abscondamur in
occultis Filii, quia Dominus factus est refugium nobis 18.
5. [v 5.] Infirmabuntur, et peribunt a facie tua. Qui infirmabuntur et peribunt, nisi iniqui et impii?
Infirmabuntur, dum nihil valebunt; et peribunt, quia non erunt impii; a facie Dei, id est a cognitione
Dei, sicut periit ille qui dixit: Vivo autem iam non ego, vivit autem in me Christus 19. Sed quare
infirmabuntur, et peribunt impii a facie tua? Quoniam fecisti iudicium meum, inquit, et causam
meam: id est, iudicium illud in quo iudicari visus sum, meum fecisti; et causam illam in qua me
iustum et innocentem homines damnaverunt, meam fecisti. Haec enim ei militaverunt ad nostram
liberationem: sicut et nautae dicunt ventum suum, quo utuntur ad bene navigandum.
6. Sedisti super thronum, qui iudicas aequitatem. Sive Filius Patri dicat, qui etiam illud dixit: Non
haberes in me potestatem, nisi tibi datum fuisset desuper 20, idipsum ad aequitatem Patris et ad
occulta sua referens, quod iudex hominum ad utilitatem hominum iudicatus est: sive homo dicat
Deo: Sedisti super thronum, qui iudicas aequitatem, animam suam thronum eius appellans, ut
corpus sit fortasse terra, quae scabellum pedum eius dicta est 21; (Deus enim erat in Christo
mundum reconcilians sibi 22): sive anima Ecclesiae iam perfecta et sine macula et ruga 23, digna
scilicet occultis Filii, quia introduxit eam rex in cubiculum suum 24, dicat sponso suo: Sedisti super
thronum, qui iudicas aequitatem, quia resurrexisti a mortuis, et ascendisti in coelum, et sedes ad
dexteram Patris: quaelibet ergo harum sententia placeat, quo iste versus referatur, regulam fidei
non excedit.

Aeternitatis effigies est hoc saeculum.
7. [v 6.] Increpasti gentes, et periit impius. Convenientius hoc Domino Iesu Christo dici, quam
ipsum dicere, accipimus. Quis enim alius increpavit gentes, et periit impius, nisi qui postea quam

30

