vellus, sicca area; postea compluta area, sicco vellere. Quid vobis videtur area, fratres? Nonne orbis
terrarum? Quid vellus? Tamquam gens Iudaea in medio orbe terrarum, habens gratiae
sacramentum, non in manifestatione, sed in nube secreti, tamquam in velamento pluviam in
vellere. Venit tempus quando revelaretur pluvia in area; manifestata est, non operta. Factum est
ergo quod dictum est: Confiteantur tibi, Domine, omnes reges terrae; quoniam audierunt omnia
verba oris tui. Quid est, Israel, quod abscondebas? quamdiu abscondebas? Expressum est vellus, et
exiit de te pluvia. Solus Christus suavitas pluviae: ipsum solum non agnoscis in Scripturis, propter
quem factae sunt Scripturae. At vero omnes reges terrae confiteantur tibi, Domine; quoniam
audierunt omnia verba oris tui.
10. [v 5.] Et cantent in viis Domini, quoniam magna est gloria Domini. Cantent in viis Domini reges
terrae. In quibus viis cantent? De quibus supra dictum est: In misericordia tua et veritate tua;
quoniam universae viae Domini misericordia et veritas 23. Non ergo sint reges terrae superbi, sed
humiles sint. Tunc cantent in viis Domini, si humiles sint: ament, et cantabunt. Novimus viatores
cantatores; cantant, et pervenire festinant. Sunt cantica mala tamquam veteris hominis; sed
canticum novum pertinet ad hominem novum. Ambulent ergo et reges terrae in viis tuis, ambulent
et cantent in viis tuis. Quid cantent? Quoniam magna est gloria Domini: non regum.

Vis tibi Deum propinquare? Humilia te.
11. [v 6.] Vide quomodo reges voluit cantare in viis, humiliter portantes Dominum, non se
extollentes adversus Dominum. Nam si se extulerint, quid sequitur? Quoniam excelsus Dominus, et
humilia respicit. Volunt ergo reges respici? Humiles sint. Quid? si se extulerint in superbiam, latere
ipsius oculos possunt? Ne forte quia audisti, humilia respicit, superbus velis esse, et dicas in anima
tua: Humiles respicit Deus, me non respicit; faciam quod volo. Quis enim me videt? hominem latet;
Deus non vult me videre, quia humilis non sum, ille autem humilia respicit: quod volo facio. O
importune, numquid hoc diceres, si scires quid amare deberes? Ecce si nolit te videre Deus, hoc
ipsum non times, quia te non vult videre? Si salutes aliquem maiorem patronum tuum, et intentus
in aliud non te videat, quomodo tibi anima dolet? Si autem Deus te non videat, securum te putas?
Non te videt Salvator, et videt depraedator. Et tamen et ipse te Deus videt. Non te putes non videri;
imo roga ut merearis videri a quo videris. Dictum est enim: Oculi Domini super iustos 24. Quia non
super iniustos, faciant ergo quod volunt iniusti: Oculi Domini super iustos. Sequatur adhuc: Et aures
eius ad preces eorum 25. Iniusti ergo qui securos se putabant, quia non erant oculi Domini super
eos, non timent, quia non sunt et aures eius ad preces eorum? Nonne melius et oculi eius super
nos, et aures eius ad preces nostras? Sed cum facis ea super quae non vis esse oculos Domini, non
mereris precibus tuis et aures Domini; et tamen male faciendo, a te non avertis oculos Domini. Quid
enim ibi sequitur? Vultus autem Domini super facientes mala. Sed ad quid? Ut perdat de terra
memoriam eorum 26. Vides te videri? vides te latere non posse? Cum ergo quidquid feceris videaris,
quare hoc non facis unde placere merearis? Ergo et hic quid? Quoniam magna est gloria Domini;
quoniam excelsus Dominus, et humilia respicit. Excelsa autem quasi non respicit: humilia enim
respicit. Excelsa, quid? A longe cognoscit. Quid sibi ergo praestat superbus? Ut a longe videatur;
non ut non videatur. Nec putes te ideo securum esse debere, quod minus bene te videt, qui a longe
te videt. Tu enim quod a longe vides, non bene vides: Deus etsi a longe te videt, perfecte te videt,
et tecum non est. Hoc agis, non ut minus perfecte videaris; sed ut non sis cum illo a quo videris. At
vero humilis quid sibi praestat? Prope est Dominus his qui obtriverunt cor 27. Erigat se ergo
superbus, quantum voluerit; certe in alto habitat Deus, in coelo est Deus: vis tibi propinquet?
Humilia te. Nam tanto a te erit altior, quanto tu elatior: Excelsa autem a longe cognoscit.

Vita ista tribulatio non parva est.
12. [v 7.] Si ambulavero in medio tribulationis, vivificabis me. Verum est: in quacumque
tribulatione fueris, confitere, invoca; liberat te, vivificat te. Sed tamen aliquid hic debemus melius
intellegere, quo iam familiarius inhaereamus Deo, dicamusque illi: Cito exaudi me. Dixerat enim:
Excelsa a longe cognoscit: et excelsa superba non norunt tribulationem. Non norunt, inquam,
tribulationem de qua dicitur alio loco: Tribulationem et dolorem inveni, et nomen Domini
invocavi 28. Quid enim magnum, si tribulatio te inveniat? Si aliquid potes, tu inveni tribulationem. Et
quis est, inquis, qui inveniat tribulationem? aut quis illam vel quaerat? In medio tribulationis es, et
nescis? Vita ista parva tribulatio est? Si non est tribulatio, non est peregrinatio; si autem
peregrinatio est, aut parum patriam diligis, aut sine dubio tribularis. Quis enim non tribuletur, non
se esse cum eo quod desiderat? Sed unde tibi non videtur ista tribulatio? Quia non amas. Ama
alteram vitam, et videbis quia ista vita tribulatio est: quacumque prosperitate fulgeat, quibuslibet
deliciis abundet atque circumfluat; quando nondum est illud gaudium sine ulla tentatione

964

