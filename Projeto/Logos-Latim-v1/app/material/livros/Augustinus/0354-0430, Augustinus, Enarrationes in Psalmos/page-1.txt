1 IN PSALMUM 1
ENARRATIO

Superbia cathedra pestilentiae recte intelligitur.
1. [v 1.] Beatus vir qui non abiit in consilio impiorum: de Domino nostro Iesu Christo, hoc est
homine Dominico, accipiendum est. Beatus vir qui non abiit in consilio impiorum: sicut homo
terrenus qui uxori consensit deceptae a serpente, ut Dei praecepta praeteriret. Et in via
peccatorum non stetit: quia venit quidem in via peccatorum, nascendo sicut peccatores; sed non
stetit, quia eum non tenuit illecebra saecularis. Et in cathedra pestilentiae non sedit: noluit regnum
terrenum cum superbia; quae ideo cathedra pestilentiae recte intellegitur, quia non fere quisquam
est qui careat amore dominandi et humanam non appetat gloriam; pestilentia est enim morbus late
pervagatus, et omnes aut pene omnes involvens. Quamquam accommodatius accipiatur cathedra
pestilentiae, perniciosa doctrina, cuius sermo ut cancer serpit 1. Deinde considerandus est ordo
verborum, abiit, stetit, sedit: abiit enim ille, cum recessit a Deo; stetit, cum delectatus est peccato;
sedit, cum in sua superbia confirmatus, redire non potuit, nisi per eum liberatus, qui neque abiit in
consilio impiorum, nec in via peccatorum stetit, nec in cathedra pestilentiae sedit.

In lege et sub lege.
2. [v 2.] Sed in lege Domini fuit voluntas eius, et in lege eius meditabitur die ac nocte. Iusto non est
lex posita, ut dicit Apostolus 2; sed aliud est esse in lege, aliud sub lege: qui est in lege, secundum
legem agit; qui est sub lege, secundum legem agitur. Ille ergo liber est, iste servus. Deinde aliud
est lex quae scribitur, et imponitur servienti; aliud lex quae mente conspicitur, ab eo qui non indiget
litteris. Meditabitur die ac nocte: aut sine intermissione intellegendum est; aut die in laetitia, nocte
in tribulationibus; dicitur enim: Abraham diem meum vidit, et gavisus est 3; et de tribulatione
dicitur: Insuper et usque ad noctem emendaverunt me renes mei 4.

Christus lignum salutis.
3. [v 3.] Et erit tamquam lignum quod plantatum est secundum decursus aquarum: id est, aut
secundum ipsam Sapientiam, quae dignata est hominem suscipere ad salutem nostram; ut ipse
homo sit lignum plantatum secundum decursus aquarum: potest enim et hoc intellectu accipi, quod
in alio psalmo dicitur: Fluvius Dei repletus est aqua 5. Aut secundum Spiritum sanctum, secundum
quem dicitur: Ipse vos baptizabit in Spiritu sancto 6; et illud: Qui sitit, veniat, et bibat 7; et illud: Si
scires donum Dei, et quis est qui a te aquam petit; petisses ab eo, et daret tibi aquam vivam, unde
qui biberit non sitiet in aeternum; sed efficietur in eo fons aquae salientis in vitam aeternam 8. Aut
secundum decursus aquarum, secundum populorum peccata, quia et aquae populi interpretantur in
Apocalypsi 9; et decursus non absurde intellegitur lapsus, quod pertinet ad delictum. Lignum ergo
illud, id est Dominus noster, de aquis decurrentibus, id est populis peccatoribus, trahens eos in via
in radices disciplinae suae, fructum dabit, hoc est, constituet Ecclesias; in tempore suo, id est,
postquam clarificatus est resurrectione et ascensione in coelum. Tunc enim Spiritu sancto misso
Apostolis, et eis in fiducia sui confirmatis et directis in populos, fructificavit Ecclesias. Et folium eius
non decidet: id est, verbum eius non erit irritum; quia omnis caro foenum, et claritas hominis ut flos
foeni: foenum aruit, et flos decidit, verbum autem Domini manet in aeternum 10. Et omnia
quaecumque fecerit prosperabuntur: id est, quaecumque illud lignum attulerit; quae omnia videlicet
accipienda sunt fructus et folia, id est facta et dicta.

Superbia est ventus.
4. [v 4.] Non sic impii, non sic: sed tamquam pulvis quem proicit ventus a facie terrae. Terra hic
accipienda est ipsa stabilitas in Deo, secundum quam dicitur: Dominus pars haereditatis meae,
etenim haereditas mea praeclara est mihi 11; secundum hanc dicitur: Sustine Dominum, et observa
vias eius, et exaltabit te, ut possideas terram 12; secundum hanc dicitur: Beati mites, quia ipsi
haereditate possidebunt terram 13. Similitudo autem hinc ducta est; quia ut haec terra visibilis
exteriorem hominem nutrit et continet, ita illa terra invisibilis interiorem hominem. A cuius terrae
facie proicit ventus impium, id est superbia, quia inflat. Quam cavens ille qui inebriabatur ab
ubertate domus Dei, et torrente voluptatis eius potabatur, dicit: Non veniat mihi pes superbiae 14.

1

