credidit non sine causa hoc facere Dominum, nisi quia aliquod erat illud forte sacramentum, et ait:
Domine, non pedes tantum, sed et caput, et totum. Et ille: Qui lotus est semel, non habet
necessitatem iterum lavandi, sed est mundus totus. Non ergo ad sacramentum tamquam
mundationis pertinebat, quod lavit eis pedes, sed ad exemplum humilitatis: hoc enim dixerat: Quod
enim ego facio, nescis; scies autem postea. Videamus si scierunt postea, videamus si aperuit illis
quod faciebat, ut videamus Dominum praecinctum fortitudine; quia in humilitate est tota fortitudo.
Cum lavisset eis pedes, rursus discubuit, et ait illis: Dicitis me Magistrum, et verum dicitis; sum
enim: dicitis me Dominum, et verum dicitis; sum enim: si ergo ego Magister et Dominus vester lavi
vobis pedes, quomodo oportet vobis invicem faciatis? 11 Si ergo in humilitate est fortitudo, nolite
timere superbos. Humiles tamquam petra sunt: petra deorsum videtur, sed solida est. Superbi
quid? Quasi fumus: etsi alti sunt, evanescunt. Ergo ad humilitatem Domini referre debemus quod
praecinctus est, secundum commemorationem Evangelii, quod praecinctus est, ut lavaret pedes
discipulis suis.

Christiano probra sine ira toleranda.
4. Est aliud quod in hoc verbo possimus intellegere. Diximus quia qui se praecingit, ante se ponit
quod sibi adiungit, ut se cingat. Quia ergo illi qui detrahunt nobis, aliquando nobis absentibus
faciunt, tamquam post dorsum; aliquando coram in faciem, sicut Domino faciebant pendenti in
cruce: Si filius Dei est, descendat de cruce 12: non opus habes fortitudine quando tibi aliquis
detrahit absenti, quia non audis, nec sentis; si autem in faciem tibi dicat, opus est ut fortis sis. Quid
est, Fortis sis? Ut feras: ne forte ideo te putes fortem, cum audieris, quia percutis pugno victus
convicio. Non est ista fortitudo, si conviciatus percutias, quoniam ab ira victus es: et valde stultum
est, hominem victum fortem dicere, cum dicat Scriptura: Melior est qui vincit iram, quam qui capit
civitatem 13. Meliorem dixit irae victorem, quam civitatis captivatorem. Habes ergo adversarium
magnum in teipso. Cum audito convicio ira coeperit surgere, ut reddas malum pro malo, recordare
verba Apostoli: Non reddentes malum pro malo, neque maledictum pro maledicto 14. His verbis
recordatis frangis iram, tenes fortitudinem; et quia coram te ille tibi maledixit, non post dorsum
tuum, praecinctus es illa.

Boni cum malis miscentur in hac vita.
5. Iam caetera audiamus: brevis est Psalmus: Etenim confirmavit orbem terrae, qui non
commovebitur. Videtis, fratres, multi credunt in Christum, magna turba est: et tamen in hac magna
turba, audistis modo cum Evangelium legeretur, quia veniet Dominus ferens palam in manu sua, et
mundabit arcam suam; frumentum recondet in horreo, paleas comburet igni inexstinguibili 15. Sunt
ergo per totam terram et boni et mali: boni grana sunt, mali palea. In aream intrat tribula: paleam
concidit, triticum purgat. Quis est ergo orbis terrarum qui non commovebitur? Quod utique non
diceret, nisi esset et orbis terrarum qui commovebitur. Est orbis terrarum qui non commovebitur,
est orbis terrarum qui commovebitur. Quia et boni qui stabiles sunt in fide, orbis terrarum est; ne
quis diceret: In parte sunt: et mali, qui non stant in fide cum senserint aliquam tribulationem, per
orbem terrarum sunt. Est ergo orbis terrarum mobilis, est orbis terrarum immobilis: de quo dicit
Apostolus. Vide orbem terrarum mobilem. Rogo te, de quibus dicebat Apostolus, "Ex quibus est
Hymenaeus et Philetus, qui circa veritatem aberraverunt, dicentes resurrectionem iam factam esse,
et fidem quorumdam subvertunt?" Numquid isti ad orbem terrarum pertinebant, qui non
commovebitur? sed palea erant: Et fidem, inquit, quorumdam subvertunt. Non dixit: Omnium; et si
omnium diceret, omnes intellegere deberemus pertinentes ad civitatem Babyloniam, quae habet
damnari cum diabolo: tamen fidem quorumdam dixit. Et quasi diceretur ei: Et quis eis potest
resistere? subiecit statim: Firmum autem fundamentum Dei stat. Ecce habes orbem terrarum qui
non commovebitur. Habens signaculum hoc. Quod signaculum habet firmum fundamentum? Novit
Dominus qui sunt eius. Iste est orbis terrarum qui non commovebitur: Novit Dominus qui sunt eius.
Et quod signaculum habet? Et recedat ab iniustitia omnis qui nominat nomen Domini 16. Modo ab
iniquitate recedat: ab iniquis enim non potest recedere, quia mixta est palea tritico usque dum
ventiletur. Quid dicimus, fratres? Et in ipsa area, mira res est de tritico: recedit a palea, cum
exspoliatur; et non recedit ab area, cum trituratur. Quando autem omnino separabitur? Cum venerit
ventilator. Ergo modo area in orbe terrarum est: necesse est ut, si proficis, inter iniquos vivas. Ab
iniquis recedere non potes; ab iniquitate recede. Recedat ab iniquitate omnis qui nominat nomen
Domini; et erit in orbe terrarum qui non commovebitur.

Christus Deus ab aeterno, sedem suam figit in humili corde.
624

