Bona terrena et coelestia munera Dei sunt.
7. [v 6.] Domine, in coelo misericordia tua, et veritas tua usque ad nubes. Nescio quam
misericordiam ipsius dicit, quae in coelo est. Est enim misericordia Domini et in terra. Habes
scriptum: Misericordia Domini plena est terra 17. De qua ergo misericordia loquitur, cum dicit:
Domine, in coelo misericordia tua? Munera Dei partim temporalia sunt atque terrena, partim
aeterna et coelestia: qui propter hoc colit Deum, ut terrena ista atque temporalia accipiat, quae
omnibus praesto sunt, quasi adhuc ut pecus est; utitur quidem misericordia Dei, sed non illa quae
excepta est, quae non dabitur nisi solis iustis, sanctis, bonis. Quae sunt munera quae omnibus
abundant? Qui solem suum oriri facit super bonos et malos, et pluit super iustos et iniustos 18. Quis
non habet istam misericordiam Dei, primo ut sit, ut discernatur a pecoribus, ut rationale sit animal,
qui possit Deum intellegere, deinde frui ista luce, isto aere, pluvia, fructibus, diversitate temporum,
solatiis terrenis, salute corporis, affectu amicorum, salute domus suae? Omnia bona sunt, et Dei
munera sunt. Ne putetis, fratres, quod aliquis illa poterit dare, nisi unus Deus. Quicumque ergo non
exspectant ista, nisi a Domino, multum interest inter hos et eos qui illa quaerunt aut a daemonibus,
aut a sortilegis, aut a mathematicis. Isti enim duobus modis miseri sunt, quia et terrena sola bona
desiderant, et non ab eo petunt qui dat omnia bona. Qui vero ista bona desiderant, et in his bonis
felices esse volunt, et ista sola petunt a Deo, hoc quidem meliores sunt, quia a Deo petunt; sed
adhuc periclitantur. Dicit aliquis: Quare periclitantur? Aliquando enim considerant res humanas, et
vident ista omnia bona terrena, quae desiderant, habere atque abundare impios et iniquos, et
putant quia perdiderunt mercedem colendi Deum, quia id quod mali habent, et ipsi habent, cum
ipsi colant Deum, quem non colunt illi; aut aliquando illi qui colunt non habent, et illi habent qui
blasphemant: ergo in periculo sunt adhuc.

Speremus misericordiam in Domino.
8. Hic autem vere intellexit quam misericordiam deprecetur a Deo. Domine, in coelo misericordia
tua, et veritas tua usque ad nubes: id est, misericordia quaedam quam donas sanctis tuis, coelestis
est, non terrena; aeterna est, temporalis non est. Et quomodo illam potuisti annuntiare hominibus?
Quia veritas tua usque ad nubes. Nam quis posset nosse coelestem misericordiam Dei, nisi
annuntiaret Deus hominibus? Quomodo illam annuntiavit? Mittendo veritatem suam usque ad
nubes. Quae sunt nubes? Praedicatores verbi Dei. Unde quodam loco Deus iratus est cuidam
vineae. Intellegit enim, quantum puto, Caritas vestra, audivit Isaiam prophetam, ubi dicit de
quadam vinea: Exspectavi ut faceret uvam, fecit autem spinas. Et ne quis putaret de vinea ista
visibili dicere, sic conclusit: Vinea autem Domini Sabaoth, domus Israel est; et homo Iuda, novellum
dilectum. Ergo ipsam vineam increpabat, quam exspectavit ut faceret uvam, fecit autem spinas. Et
quid ait? Mandabo nubibus meis ne pluant super eam. Iratus Deus hoc dixit: Mandabo nubibus
meis, ne pluant super eam 19: et vere factum est. Missi sunt enim praedicatores Apostoli. Sic
habemus in Actibus Apostolorum, quia apostolus Paulus volebat praedicare Iudaeis, et invenit ibi
non uvam, sed spinas: coeperunt enim pro bonis mala reddere, et persequi. Et ait, tamquam
implens quod dictum est: Mandabo nubibus meis ne pluant super eam: Ad vos missi eramus, sed
quia respuistis verbum Dei, ecce convertimur ad Gentes 20. Ergo impletum est: Mandabo nubibus
meis ne pluant super eam. Usque ad nubes veritas venit: ideo nobis potuit nuntiari misericordia Dei
quae in coelo est, et non in terra. Et revera, fratres, nubes sunt praedicatores verbi veritatis.
Quando minatur per praedicatores Deus, tonat per nubes. Quando miracula facit per praedicatores
Deus, coruscat per nubes, terret per nubes, et irrigat per pluviam. Praedicatores ergo isti, per quos
praedicatur Evangelium Dei, nubes Dei sunt. Speremus ergo misericordiam, sed illam quae in coelo
est.
9. [v 7.] Iustitia tua sicut montes Dei: iudicia tua sicut abyssus multa. Qui sunt montes Dei? Qui
dicti sunt nubes, ipsi sunt et montes Dei: magni praedicatores, montes Dei. Et quomodo, quando
oritur sol, prius luce montes vestit, et inde lux ad humillima terrarum descendit: sic quando venit
Dominus noster Iesus Christus, prius radiavit in altitudinem Apostolorum, prius illustravit montes, et
sic descendit lux eius ad convallem terrarum. Et ideo quodam loco dicit in psalmo: Levavi oculos
meos in montes, unde veniet auxilium mihi 21. Sed noli putare, quia ipsi montes tibi dabunt
auxilium: accipiunt enim quod dent, non de suo dant. Et si remanseris in montibus, non erit firma
spes tua: sed in illo qui illuminat montes spes tua et praesumptio tua debet esse. Auxilium autem
veniet tibi de montibus, quia Scripturae per montes tibi ministratae sunt, per magnos praedicatores
veritatis: sed noli in illis figere spem tuam. Audi quid dicat consequenter: Levavi oculos meos in
montes, unde veniet auxilium mihi. Quid ergo? Montes tibi dant auxilium? Non: audi sequentia:
Auxilium meum a Domino, qui fecit coelum et terram 22. De montibus venit auxilium, sed non a
montibus. Et a quo? A Domino qui fecit coelum et terram. Erant montes alii, per quos unusquisque

161

