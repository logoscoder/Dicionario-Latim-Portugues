in manus dominae suae; sic oculi nostri ad Dominum Deum nostrum, quoadusque misereatur
nostri. Et servi sumus, et ancilla sumus: ille et dominus est, et domina est. Aut quid sibi volunt ista
verba? et quid sibi volunt istae similitudines rerum? Attendat aliquantum Caritas vestra. Non mirum
si servi sumus, et ille dominus est; sed mirum si ancilla sumus, et ille domina est. Sed neque hoc
mirum quia ancilla sumus; Ecclesia enim sumus: nec illud mirum, quia et ipse domina est; virtus
enim est et sapientia Dei. Audi ergo Apostolum dicentem: Nos autem praedicamus Christum
crucifixum; Iudaeis quidem scandalum, Gentibus autem stultitiam; ipsis vero vocatis Iudaeis et
Graecis, Christum Dei virtutem, et Dei sapientiam 16. Ut iam sit servus populus, et sit ancilla
Ecclesia; Christum Dei virtutem, et Dei sapientiam: utrumque audisti: Christum Dei virtutem, et Dei
sapientiam. Cum ergo audis Christum, leva oculos tuos in manus Domini tui; cum audis Dei
virtutem et Dei sapientiam, leva oculos tuos in manus dominae tuae: quia et servus et ancilla es;
servus, quia populus es; ancilla, quia Ecclesia es. Ipsa autem ancilla magnam dignitatem invenit
apud Deum: uxor facta est. Sed donec veniat ad amplexus illos spiritales, ubi secure perfruatur eo
quem dilexit, et cui suspiravit in ista diuturna peregrinatione, sponsa est: et accepit arrham
magnam, sanguinem sponsi, cui secura suspirat. Nec illi dicitur: Noli amare; quomodo dicitur
aliquando virgini iam desponsatae, et nondum nuptae: et iuste dicitur: Noli amare; cum facta fueris
uxor, tunc ama: recte dicitur, quia praeproperum et praeposterum desiderium est, et non castum,
amare eum cui nescit an nubat. Potest enim fieri ut alius sponset, et alius ducat uxorem. Quia vero
nullus alius est qui Christo praeponatur, secura amet ista: et antequam illi iungatur, amet, et de
longinquo suspiret et de longinqua peregrinatione. Solus ducet, quia solus talem arrham dedit. Quis
enim potest sic ducere, ut moriatur pro ea quam vult ducere? Si enim mori pro ea voluerit, non erit
qui ducat. Securus autem ille pro sponsa mortuus est, quam resurgens erat ducturus. Verumtamen,
fratres, interim simus quomodo servi et ancilla. Dictum est quidem Non vos dicam servos, sed
amicos 17: sed forte solis discipulis dixit Dominus? Audite apostolum Paulum dicentem: Itaque iam,
inquit, non est servus, sed filius; si autem filius, et haeres per Deum 18. Populo dicebat, fidelibus
dicebat. Iam ergo in nomine Domini redempti sanguine ipsius, loti lavacro ipsius, filii sumus, filius
sumus; quia sic multi sumus, ut in illo unus simus. Quid ergo sibi vult, quod adhuc tamquam servi
loquimur? Numquid tantum meritum habere possumus in Ecclesia, quamvis iam filii facti ex servis,
quantum habuit ipse apostolus Paulus? Et tamen quid dicit in Epistola? Paulus servus Christi Iesu 19.
Si ille se adhuc dicit servum, per quem nobis Evangelium praedicatum est; quanto magis nos
debemus agnoscere conditionem nostram, ut maior sit in nobis gratia ipsius? Primo enim servos
fecit, quos redemit. Sanguis enim ille pro servis pretium est, pro sponsa pignus est. Agnoscentes
itaque conditionem nostram, etsi iam filii per gratiam, servi tamen propter creaturam, quia universa
creatura Deo servit, dicamus: "Sicut oculi servorum in manus dominorum suorum, et sicut oculi
ancillae in manus dominae suae: sic oculi nostri ad Dominum Deum nostrum, quoadusque
misereatur nostri."6.

Tota ista vita mortalis plaga nostra est.
6. Dixit et quare, sicut servi oculos habent in manus domini sui, et sicut ancillae oculos habent in
manus dominae suae; sic, inquit, oculi nostri ad Dominum Deum nostrum. Et quasi quaereres:
Utquid? Quoadusque, inquit, misereatur nostri. Quales ergo voluit servos intellegi, fratres, qui
oculos habent in manus dominorum suorum; et quales ancillas, quae oculos habent in manus
dominae suae, quoadusque misereatur domina earum? Qui sunt isti servi et ancillae, qui sic habent
oculos in manus dominorum suorum, nisi qui iubentur caedi? Oculi nostri ad Dominum Deum
nostrum, quoadusque misereatur nostri. Quomodo? Sicut oculi servorum in manus dominorum
suorum, et sicut oculi ancillae in manus dominae suae. Ergo et illi et illae, quoadusque misereatur
vel dominus vel domina. Fac ergo aliquem dominum iussisse servum caedi: vapulat servus, sentit
plagarum dolores; attendit ad manus domini sui, quoadusque dicat: Parce. Manum enim, ipsam
potestatem dicit. Ergo quid dicimus, fratres? Iussit nos caedi Dominus noster, et domina nostra
sapientia Dei iussit nos caedi; et in hac vita vapulamus, et tota ista vita mortalis plaga nostra est.
Audi vocem psalmi: Pro iniquitate erudisti hominem; et tabescere fecisti sicut araneam animam
meam 20. Attendite, fratres, quam tabida est aranea, ut levi tactu conquassetur et moriatur. Et ne
quasi carnem solam infirmitate mortalitatis putaremus nos habere tabidam, non dixit: Tabescere
me fecisti; ne secundum carneam intellegeremus: sed ait: Tabescere fecisti sicut araneam animam
meam. Nihil enim infirmius anima nostra posita in mediis tentationibus saeculi, in mediis gemitibus
et parturitionibus molestiarum; nihil ea infirmius donec haereat soliditati coelesti, et sit in templo
Dei, unde iam non cadat: quia primo ut veniret ad hanc infirmitatem et tabificationem, sicut aranea
infirma facta est, et de paradiso expulsa est. Tunc iussus est servus caedi. Fratres mei, videte ex
quo vapulamus. In omnibus qui ab initio generis humani nati sunt, in omnibus qui nunc sunt, in
omnibus qui postea nascentur, Adam vapulat. Vapulat Adam, id est, genus humanum; et multi sic
obduruerunt, ut nec plagas suas sentiant. Qui vero ex ipso genere filii facti sunt, receperunt sensum
doloris: sentiunt se vapulare, et noverunt quis iussit ut vapulent; et levaverunt oculos suos ad eum

881

