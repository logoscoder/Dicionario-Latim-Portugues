Etenim nostis mercenarios vel operarios diversis temporibus ductos ad vineam, mercedem tamen
pariter acceperunt 77. Et Prophetae ergo, et Apostoli, et Martyres, et nos, et qui post nos erunt
usque in finem saeculi, in ipso fine accepturi sumus salutem sempiternam; ut contemplantes
gloriam Dei, et eius faciem intuentes, eum laudemus in aeternum, sine defectu, sine aliqua poena
iniquitatis, sine aliqua perversitate peccati, laudantes Deum, et non iam suspirantes, sed
inhaerentes illi, cui usque in finem suspiravimus, et in spe laetati sumus. In illa enim civitate
erimus, ubi bonum nostrum Deus est, lumen Deus est, panis Deus est, vita Deus est: quidquid est
bonum nostrum, a quo peregrinantes laboramus, in illo inveniemus. In illo erit quies, quam modo
recordantes necesse est ut doleamus. Illud enim sabbatum recordamur, in cuius recordatione tanta
dicta sunt, et nos tanta dicere debemus, et dicentes nunquam tacere, non ore, sed corde: quia sic
ore tacemus, ut corde clamare possimus.

53

IN PSALMUM 38
ENARRATIO
Sermo

1. [v 1.] Psalmi huius, quem modo cantavimus, et tractandum suscepimus, titulus est: In finem pro
Idithun, Canticum ipsi David. Cuiusdam ergo, qui vocatur Idithun, voces exspectandae et audiendae
sunt: et si esse unusquisque nostrum potuerit Idithun, in eo quod cantat invenit se, et audit se.
Videris enim quis vocatus fuerit Idithun secundum hominum priscam nativitatem: nos autem
audiamus quid interpretetur hoc nomen, et in ipsa interpretatione nominis quaeramus
intellegentiam veritatis. Sicut ergo inquirentes reperire potuimus in eis nominibus, quae nobis a
studiosis litterarum divinarum ex hebraeo eloquio in latinum interpretata sunt, Idithun interpretatur,
Transiliens eos 1. Quis est ergo iste transiliens? vel quos transilivit? quia, Transiliens, non nude
positum est; sed, Transiliens eos. Transiliendo enim cantat, an cantando transilit? Sive transiliendo
cantet, sive cantando transiliat, transilientis tamen Canticum paulo ante cantavimus: utrum et nos
simus transilientes, viderit Deus cui cantavimus. Sed si quis transiliens cantavit, gaudeat se esse
quod cantavit: si quis autem terrae adhuc inhaerens cantavit, optet esse quod cantavit. Quosdam
enim inhaerentes humo curvatos in terram, ea quae ima sunt cogitantes, in rebus transeuntibus
spem ponentes, transilivit iste qui vocatur Transiliens eos. Quos enim transilivit, nisi remanentes?

Ascendamus ad Deum gradibus bonae voluntatis.
2. Nostis quosdam psalmos inscribi Canticum graduum: et ibi quidem in graeca lingua satis evidens
est, quid dicat
. Anabathmi enim gradus sunt, sed ascendentium, non
descendentium. Latinus quia non potuit proprie dicere, generaliter dixit: et quoniam gradus
appellavit, ambiguum reliquit utrum ascendentium essent, an descendentium. Sed quia non sunt
loquelae neque sermones, quorum non audiantur voces eorum 2, exponit sequentem lingua
praecedens; et fit certum in alia, quod ambiguum erat in alia. Quomodo ergo ibi ascendens quidam
cantat, sic et hic transiliens. Est autem haec ascensio et ista transilitio, non pedibus, non scalis, non
pennis; et tamen si interiorem hominem attendas, et pedibus, et scalis, et pennis. Nam si non
pedibus, quomodo dicit homo interior: Non veniat mihi pes superbiae 3? Si non scalis, quid sunt
quas vidit Iacob, ubi erant ascendentes Angeli et descendentes 4? Si non pennis, quis est qui dicit:
Quis dabit mihi pennas sicut columbae, et volabo, et requiescam 5. Sed in rebus corporalibus aliud
sunt pedes, aliud scalae, aliud pennae. Intus autem et pedes, et scalae, et pennae affectus sunt
bonae voluntatis. His ambulemus, his ascendamus, his volemus. Cum ergo audit quisque
transilientem hunc, et imitari eligit, non quaerat levitate corporis transilire fossas, aut aliqua
altiuscula praevolare saliendo: sed quod ad corpora attinet dico: nam fossas etiam transilit.
Succensa igni et effossa, quae ab increpatione vultus tui peribunt 6. Quae sunt enim succensa igni
et effossa, quae ab increpatione Domini peribunt, nisi peccata? Succensa igni sunt, quae facit male
ardens cupiditas: et effossa sunt, quae facit male iacens timiditas. Hinc enim peccata omnia, aut
cupiendo, aut timendo. Transiliat ergo iste omnia quibus teneri posset in terra: erigat scalas suas,
exserat pennas suas, videat utrum quisquam agnoscat hic se: imo vero in Domini gratia multi se
agnoscunt, qui forte iam vilem habentes mundum, et omnia quae delectant in mundo, eligunt recte
vivere, dum hic vivunt in gaudiis quibusdam spiritalibus. Et haec unde erunt adhuc ambulantibus
super terram, nisi ex divinis eloquiis, ex verbo Dei, ex parabola aliqua Scripturarum scrutata et
investigata, ex dulcedine inventionis, quam praecessit labor inquisitionis? Sunt quaedam deliciae

196

