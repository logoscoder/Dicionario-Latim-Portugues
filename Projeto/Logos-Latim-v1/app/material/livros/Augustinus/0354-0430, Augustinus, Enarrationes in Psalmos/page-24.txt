possit auferri. Nam cum ea diliguntur quae possumus contra voluntatem amittere, necesse est ut
pro his miserrime laboremus; et ut haec adipiscamur, in angustiis terrenarum aerumnarum, cum
sibi quisque illa rapere et praevenire alterum, aut extorquere alteri cupit, iniustitias machinemur.
Recte ergo et prorsus ex ordine parturivit iniustitiam, qui concepit laborem. Parit autem quid, nisi
quod parturivit, quamvis non hoc parturierit quod concepit? non enim hoc nascitur quod concipitur;
sed concipitur semen, nascitur quod formatur ex semine. Labor est igitur semen iniquitatis;
peccatum autem conceptio laboris, id est illud primum peccatum, apostatare a Deo 63: parturivit
ergo iniustitiam qui concepit laborem. Et peperit iniquitatem: iniquitas, hoc est quod iniustitia; hoc
ergo peperit quod parturivit. Quid deinde sequitur?
17. [v 16.] Lacum aperuit et effodit illum. Lacum aperire, est in terrenis rebus, id est, tamquam in
terra fraudem parare, quo alius cadat quem vult decipere iniustus: aperitur autem hic lacus, cum
consentitur malae suggestioni terrenarum cupiditatum; effoditur vero, cum post consensionem
operationi fraudis instatur. Sed unde fieri potest, ut iniquitas prius laedat hominem iustum in quem
procedit, quam cor iniustum unde procedit? Itaque fraudator pecuniae, verbi gratia, dum cupit
alium damno lacerare, ipse avaritiae vulnere sauciatur: quis autem vel demens non videat quantum
inter hos distet, cum ille patiatur damnum pecuniae, ille innocentiae? Incidet ergo in foveam quam
fecit; quod in alio psalmo dicitur: Cognoscitur Dominus iudicia faciens, in operibus manuum suarum
comprehensus est peccator 64.
18. [v 17.] Convertetur labor eius in caput eius, et iniquitas eius in verticem eius descendet. Non
enim voluit ipse peccatum evadere; sed factus est sub peccato tamquam servus, dicente Domino:
Omnis qui peccat, servus est 65. Erit ergo iniquitas eius super ipsum, cum ipse iniquitati suae
subditur: quia non potuit dicere Domino, quod innocentes et recti dicunt: Gloria mea et exaltans
caput meum 66. Ita ergo ipse inferior erit, ut eius iniquitas sit superior, et in illum descendat; quia
gravat illum, et onerat, et ad requiem sanctorum revolare non sinit. Hoc fit, cum in homine perverso
servit ratio, et libido dominatur.

Esse ad lucem non esse ad tenebras pertinet.
19. [v 18.] Confitebor Domino secundum iustitiam eius. Non ista confessio peccatorum est: ille
enim hoc dicit, qui superius verissime dicebat: Si est iniquitas in manibus meis; sed confessio
iustitiae Dei, qua ita loquimur: Vere, Domine, iustus es, quando et iustos sic protegis, ut per te
ipsum eos illumines, et peccatores sic ordinas, ut non tua, sed sua malitia puniantur. Ista confessio
ita Dominum laudat, ut nihil possint impiorum valere blasphemiae, qui volentes excusare facinora
sua, nolunt suae culpae tribuere quod peccant, hoc est, nolunt suae culpae tribuere culpam suam.
Itaque aut fortunam, aut fatum inveniunt quod accusent; aut diabolum, cui non consentire in
potestate nostra esse voluit qui nos fecit; aut aliam naturam inducunt, quae non sit ex Deo,
fluctuantes miseri et errantes, potius quam confitentes Deo, ut eis ignoscat. Non enim oportet
ignosci, nisi dicenti: Peccavi. Qui ergo videt merita animarum sic ordinari a Deo, ut dum sua cuique
tribuuntur, pulchritudo universitatis nulla ex parte violetur, in omnibus laudat Deum: et ista est non
peccatorum, sed iustorum confessio. Non enim peccatorum confessio est, dum dicit Dominus:
Confiteor tibi, Domine coeli et terrae, quia abscondisti haec a sapientibus, et revelasti ea
parvulis 67. Item in Ecclesiastico dicitur: Confitemini Domino in omnibus operibus eius. Et haec
dicetis in confessione, opera Domini universa quoniam bona valde 68. Quod in isto psalmo intellegi
potest, si quisque pia mente, Domino adiuvante, distinguat inter iustorum praemia et supplicia
peccatorum, quemadmodum his duobus universa creatura, quam Deus a se conditam regit, mirifica
et paucis cognita pulchritudine decoratur. Ita ergo ait: Confitebor Domino secundum iustitiam eius,
tamquam ille qui viderit non factas tenebras a Deo, sed ordinatas tamen. Deus enim dixit: Fiat lux,
et facta est lux 69. Non dixit: Fiant tenebrae, et factae sunt tenebrae; et tamen ipsas ordinavit. Et
ideo dicitur: Divisit Deus inter lucem et tenebras, et vocavit Deus lucem diem, et tenebras vocavit
noctem 70. Ista distinctio: aliud fecit, et ordinavit; aliud autem non fecit, sed tamen etiam hoc
ordinavit. Iam vero tenebris significari peccata, et in propheta invenitur, qui dixit: Et tenebrae tuae
tamquam meridies erunt 71, et in apostolo dicente: Qui odit fratrem suum, in tenebris est 72, et illud
praecipue: Abiciamus opera tenebrarum, et induamur arma lucis 73. Non quod aliqua sit natura
tenebrarum: omnis enim natura in quantum natura est, esse cogitur; esse autem, ad lucem
pertinet; non esse, ad tenebras. Qui ergo deserit eum a quo factus est, et inclinatur in id unde
factus est, id est in nihilum, in hoc peccato tenebratur; et tamen non penitus perit, sed in infimis
ordinatur. Itaque postquam dixit: Confitebor Domino, ne peccatorum confessionem intellegeremus,
subicit ultimum: Et psallam nomini Domini altissimi. Psallere autem ad gaudium pertinet,
poenitentia vero peccatorum, ad tristitiam.

24

