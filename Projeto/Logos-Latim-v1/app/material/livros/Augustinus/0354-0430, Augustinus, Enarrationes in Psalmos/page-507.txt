terrae, et erit tibi terribilis Deus. Quomodo, inquies, ero rex terrae? Rege terram, et eris rex terrae.
Noli ergo aviditate imperandi ponere tibi ante oculos provincias latissimas, qua tua regna diffundas;
terram quam portas rege. Audi Apostolum regentem terram: Non sic pugillor, quasi aerem
verberans; sed castigo corpus meum, et in servitutem redigo, ne forte aliis praedicans, ipse
reprobus efficiar 63. Ergo, fratres mei, estote in circuitu eius, ut per quemcumque vobis veritas
sonuerit, non illam imputetis illi per quem sonat; sed de medio sit omnibus, quia aequaliter adest
omnibus. Et estote humiles, ne vobis et vos ipsi usurpetis, si quid forte boni illius intellexeritis: quia
et nos quod melius intellexerimus, vestrum est, et quod vos melius intellexeritis, nostrum est, ut in
circuitu eius simus, et humiles simus. Atque ita perdentes spiritum nostrum, offeremus munera
terribili super omnes reges terrae, id est super omnes regentes carnem suam, sed subiectos
Creatori suo.

95

IN PSALMUM 76
ENARRATIO
Sermo ad plebem.

Terrena omnia praetergrediamur ut in Deo quiescamus.
1. [v 1.] Psalmi huius limen ita inscribitur: In finem, pro Idithun, Psalmus ipsi Asaph. In finem quid
sit, nostis: Finis enim Legis Christus ad iustitiam omni credenti 1. Idithun interpretatur Transiliens
eos; Asaph interpretatur Congregatio. Loquitur hic ergo congregatio transiliens, ut perveniat ad
finem qui est Christus Iesus. Quae sint itaque transilienda, ut ad illum finem pervenire possimus,
ubi iam quod transiliamus non habebimus, Psalmi textus ipse demonstrat. Etenim tamdiu transilire
debemus quidquid nos impedit, quidquid irretit, quidquid visco quodam illigat, et onere aggravat
volatum nostrum, donec perveniamus ad id quod sufficit, ultra quod nihil est, infra quod sunt
omnia, et ex quo sunt omnia. Patrem quippe ipsum volebat Philippus intueri, et dicebat Domino
Iesu Christo: Ostende nobis Patrem, et sufficit nobis 2; tamquam tamdiu illi transiliendum esset
quidquid aliud esset, donec perveniret ad Patrem, ubi iam securus assisteret, et quid ei ultra
requirendum esset non haberet: hoc est enim: Sufficit. Verum ille qui verissime dixerat: Ego et
Pater unum sumus 3, admonuit Philippum, docuitque omnem hominem qui Christum intellegeret,
etiam in eo habere finem, quia ipse et Pater unum sunt: Tanto, inquit, tempore vobiscum sum, et
non vidistis me? Philippe, qui me vidit, vidit et Patrem 4. Quisquis ergo psalmi huius animum
sentire, imitari, tenere vult, omnia desideria carnalia transiliat, saeculique huius pompam et
illecebram calcet, nihilque sibi aliud proponat ubi consistat, nisi ex quo sunt omnia: in quibus
omnibus etiam ipse laborat donec ad finem perveniat. Quid nobis ergo indicat iste transiliens?

Deum gratis amemus...
2. [v 2.] Voce mea, inquit, ad Dominum clamavi. Sed multi clamant ad Dominum pro divitiis
acquirendis damnisque devitandis, pro suorum salute, pro stabilitate domus suae, pro felicitate
temporali, pro dignitate saeculari; postremo pro ipsa etiam salute corporis, quae patrimonium est
pauperis. Pro his atque huiusmodi rebus multi clamant ad Dominum; vix quisquam propter ipsum
Dominum. Facile quippe homini est quodlibet desiderare a Domino, et ipsum Dominum non
desiderare; quasi vero suavius esse possit quod dat, quam ipse qui dat. Quisquis ergo pro alia re
qualibet clamat ad Dominum, nondum est transiliens. Hic vero transiliens quid dicit? Voce mea ad
Dominum clamavi. Et ne arbitreris vocem ipsius qua clamavit ad Dominum, propter aliud emissam
quam propter ipsum Dominum, secutus ait: Et vox mea ad Deum. Emittitur enim vox qua clamemus
ad Deum, et ipsa vox ad aliud est, non ad Deum. Ad hoc enim est vox, propter quod editur vox. Iste
vero qui Deum gratis amabat, qui voluntarie Deo sacrificabat 5, qui transilierat quidquid infra est,
nihilque aliud supra se viderat quo effunderet animam suam, nisi ex quo, et per quem, et in quo
creatus erat, ad quem clamaverat voce sua, ad illum esse fecerat ipsam vocem suam: Vox mea,
inquit, ad Deum. Et numquid sine causa? Vide quid sequitur: Et attendit mihi. Vere tunc tibi
attendit, quando ipsum quaeris, non quando per ipsum aliud quaeris. Dictum est de quibusdam:
Clamaverunt, nec erat qui salvos faceret, ad Dominum, nec exaudivit eos 6. Quare? Quia vox eorum
non ad Dominum. Exprimit hoc alio loco Scriptura, ubi dicit de talibus: Dominum non invocaverunt.
Ad illum clamare non cessaverunt; et tamen Dominum non invocaverunt. Quid est, Dominum non
invocaverunt? Dominum in se non vocaverunt: ad cor suum Dominum non invitaverunt; a Domino
se habitari noluerunt. Et ideo quid eis contigit? Ibi trepidaverunt timore, ubi non erat timor 7. Ideo
de rerum praesentium amissione tremuerunt, quoniam non erant pleni illo quem non invocaverunt.

507

