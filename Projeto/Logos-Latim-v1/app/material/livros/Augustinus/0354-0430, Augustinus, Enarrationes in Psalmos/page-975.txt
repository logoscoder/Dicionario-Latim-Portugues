quia non ex Patris revelatione, sed ex carnis infirmitate responderat, satanas appellatus est; Non
sapis, inquit, quae Dei sunt, sed quae sunt hominum 75. Et hic erat Christus, fratres: inter illos
ambulaverat, ventis imperaverat, ante oculos ipsorum fluctus calcaverat 76, ante oculos ipsorum
quatriduanum mortuum suscitaverat, ante oculos ipsorum tanta miracula fecerat 77; et tamen
trepidaverunt in passione eius, quasi amisissent eum de quo frustra praesumpserant. Sed per diem
errabunt et nemo in eis. Nemo prorsus, nec ipse qui dixerat: Tecum usque ad mortem 78. Dixerat
enim illis: Veniet hora, ut me relinquatis solum, et eat unusquisque in viam suam: sed non sum
solus, quia mecum est Pater 79. Cum illo erat Pater, et ipse cum Patre; et in illo Pater, et ipse in
Patre; et ipse et Pater unum; et illi timuerunt cum moreretur. Quare, nisi quia per diem erraverunt,
et nemo fuit in eis? Per diem errabunt, et nemo in eis.
23. [v 17.] Sed quid est, errabunt per diem? Numquid peribunt? Et ubi est: Imperfectum meum
viderunt oculi tui, et in libro tuo omnes scribentur? Ergo quando per diem erraverunt? Cum hic
positum Dominum non intellexerunt. Et quid sequitur? Mihi autem valde honorificati sunt amici tui,
Deus. Iidem ipsi qui per diem erraverunt, et nemo fuit in eis, amici tui facti sunt, et valde mihi
honorificati sunt. Factum est in eis os illud post resurrectionem Domini in abscondito, et pro eius
nomine passi sunt, in cuius passione trepidaverunt. Mihi autem valde honorificati sunt amici tui,
Deus; valde confortati sunt principatus eorum. Facti Apostoli, facti duces Ecclesiae, facti arietes
ducentes greges, valde confortati sunt principatus eorum.

Ecclesia mirabiliter dilatatur.
24. [v 18.] Dinumerabo eos, et super arenam multiplicabuntur. Per illos qui per diem erraverunt, et
nemo erat in eis, ecce nata est tanta ista multitudo, quae iam sicut arena numerari non potest, nisi
Deo. Dixit enim: Super arenam multiplicabuntur; et tamen dixerat: Dinumerabo eos. Illi ipsi
numerati, super arenam multiplicabuntur. Ei quippe arena numerata est, cui numerati sunt capilli
capitis nostri 80. Dinumerabo eos, et super arenam multiplicabuntur.
25. Exsurrexi, et adhuc sum tecum. Exsurrexi, et adhuc sum tecum, quid est? Iam passus sum,
inquit, sepultus sum; ecce surrexi, et adhuc me non intellegunt secum. Adhuc tecum sum, id est,
nondum cum ipsis; quia nondum agnoscunt. Sic enim legitur in Evangelio, quia post resurrectionem
Domini nostri Iesu Christi, sibi apparentem non continuo cognoverunt 81. Est et alius sensus:
Exsurrexi, et adhuc sum tecum: ut hoc tempus significare voluerit, quo adhuc in occulto est ad
dexteram Patris, antequam reveletur in claritate qua venturus est ad iudicandum de vivis et
mortuis.

Haeretici populos suos in erroris vanitatem separando traducunt.
26. [vv 19.20.] Et deinde dicit quid interea per totum hoc tempus, dum iam resurrexit et adhuc cum
Patre est, patiatur hic per commixtionem peccatorum in corpore suo, quod est Ecclesia, et per
separationem haereticorum. Sequitur enim et dicit: Si occideris, Deus, peccatores; Viri sanguinum,
declinate a me, quoniam dices in cogitatione: Accipient in vanitate civitates suas. Videtur sic
connecti ordo verborum: Si occideris, Deus, peccatores, accipient in vanitate civitates suas. Si enim
occisos vult intellegi, cum per superbiam qua intumescunt, amittunt gratiam qua vivunt. Spiritus
enim sanctus disciplinae effugiet fictum, et auferet se a cogitationibus quae sunt sine intellectu 82.
Sic occiduntur peccatores, quia obscurati intellegentia alienantur a vita Dei 83. Amittunt enim
confessionem propter elationem: atque ita in eis occisis fit quod scriptum est: A mortuo, tamquam
qui non sit, perit confessio 84. Et sic accipiunt in vanitate civitates suas, id est, populos suos vanos,
eorum vanitatem sectantes; cum inflati iustitiae nomine persuadent ut disrupto unitatis vinculo, eos
tamquam iustiores caeci et imperiti sequantur. Et quia plerumque hinc inveniunt occasionem
separandi se ab unitate Christi, dum malos accusant, cum quibus se communionem nolle habere
confingunt; et quia fieri potest, ut non tantum infament innocentes, quos tamquam malos se fugere
simulant, sed etiam vera de quibusdam malis sui similibus dicant, inter quos triticum Christi servato
unitatis vinculo gemit 85: propterea interposuit: Viri sanguinum, declinate a me, quoniam dices in
cogitatione, accipient in vanitate civitates suas; id est, ideo seducent in separationem propriam
populos suos, vanitate propria corrumpendos, quia tu in cogitatione dices: Viri sanguinum,
declinate a me: ut scilicet merito superbiae peccatores in spiritu occisi, propterea civitates suas,
hoc est populos suos, in vanum accipiant, hoc est, in erroris vanitatem separando traducant, et
quasi offensi commixtione palearum, disrupta unitate triticum deserant; quia ipsum triticum, id est
bonos fideles, monet ut ante ventilationem, quae novissima futura est, non aperte se a malis
segreget, ne adhuc eis commixtos deserat bonos; sed per bonam conversationem et

975

