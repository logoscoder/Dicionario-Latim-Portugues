spinarum, tunc si posses incenderes, et non esset unde prodiret quod te modo pungeret. Proinde,
fratres mei, corpus Christi, vel membra Christi, gementia inter tales malos; quoscumque inveneritis
proclives ferri in malas libidines et in perniciosas voluptates, tunc reprehendite, et tunc castigate,
tunc urite. Incendatur radix, et non est unde spina procedat. Si autem non potueritis, certi estote
quod eos habebitis inimicos. Tacere possunt, occultare inimicitias suas possunt, amare vos non
possunt. Sed quoniam amare vos non possunt, et necesse est ut qui oderunt vos mala vobis
quaerant; non vacet lingua et cor vestrum dicere Deo: Exime, me Domine, ab homine maligno: a
viro iniusto libera me.

Hostis occultus difficile devitatur.
5. [v 3.] Qui cogitaverunt iniustitias in corde. Quid enim, quia non audent proferre in lingua, et
servant in corde? Propter eos enim dixit, qui plerumque in labiis bona loquuntur. Audis vocem iusti;
sed non est cor iusti. Nam quid profuit hoc addere, ut diceret: Qui cogitaverunt iniustitias in corde?
Ab eis me libera; ibi sit potentissima manus tua ad eruendum me. Facile est enim devitare apertas
inimicitias; facile est averti ab inimico prompto et manifesto, cuius iniquitas iam etiam in labiis est:
ille est molestus, ille est occultus, ille difficile devitatur, qui in labiis bona portat, et in corde occultat
mala: Qui cogitaverunt iniustitias in corde. Tota die constituebant bella. Quid est, bella? Contra
quae pugnarem tota die mihi constituebant. Inde enim hoc nascitur de talibus cordibus, quidquid
est contra quod pugnat christianus. Si seditio, si schisma, si haeresis, si contradictio turbulenta, non
hoc erumpit nisi de illis cogitationibus quae tegebantur: et quando labia bona loquebantur, tota die
constituebant bella. Pacata audis verba; sed belli constitutio a cordibus non discedit. Quod enim
dictum est, tota die, sine intermissione significat, id est, toto tempore.
6. [v 4.] Acuerunt linguas suas sicut serpentes. Si adhuc quaeris hominem, aspice similitudinem. In
serpente maxime astutia est et dolus nocendi; propterea etiam serpit. Non enim vel pedes habet,
ut eius vestigia cum venit audiantur. In eius itinere velut lenis est tractus, sed non est rectus. Ita
ergo repunt et serpunt ad nocendum, habentes occultum venenum et sub leni contactu. Et ideo
sequitur: Venenum aspidum sub labiis eorum. Ecce est illud sub labiis; ut aliud sub labiis, aliud in
labiis advertamus. Quos etiam aperte manifestat alio loco, ubi dicit: Qui loquuntur pacem cum
proximo suo; mala autem in cordibus suis 11.

Contra hostium occultorum insidias orandum.
7. [v 5.] Conserva me, Domine, de manu peccatoris; ab hominibus iniustis erue me. Ipsi sunt, noti
sunt: non hic opus est intellegere, sed agere; orare opus est, non quaerere qui sint. Sed quomodo
ores adversus huiusmodi homines, aperit tibi in consequenti. Multi enim adversus malos imperite
orant. Qui cogitaverunt, inquit, supplantare gressus meos. Adhuc potest carnaliter accipi. Habet
quisque inimicum; in negotio cogitat ei fraudem facere, et ei auferre pecuniam, qui versatur in
communi negotio: habet quisque inimicum vicinum, et cogitat malum ingerere domui eius, aliquid
de re ipsius minuere; et utique dolo cogitat, fraude cogitat, machinamentis diaboli haec ipsa gestit
implere; nemo dubitat. Sed tamen non propter ista isti cavendi sunt, sed ne insidiando tibi
adducant te ad se; id est, a corpore Christi separent te, et faciant de corpore suo. Sicut enim
bonorum caput Christus est, sic illorum caput diabolus. Qui cogitaverunt, inquit, supplantare
gressus meos. Quid est, supplantare gressus meos? Non quasi ut erres in negotio quod cum illo
habes, et decipiat te in causa quae tibi communis est in foro cum illo. Supplantavit gressus tuos, si
te impedierit in via Dei, ut illud quod rectum intendebas, titubet, aut labatur a via, aut cadat in via,
aut recedat de via, aut remaneat in via, aut retro revertatur unde venerat. Quidquid tibi tale fecerit,
supplantavit te, decepit te. Contra huiusmodi insidias ora, ne perdas coeleste patrimonium, ne
amittas Christum cohaeredem, quia victurus es in aeternum cum eo qui te fecit haeredem. Non
enim talis te fecit haeredem, cui mortuo succedas, sed cum quo in aeternum vivas.

Falsi iusti veris iustis invideant necesse est.
8. [v 6.] Absconderunt superbi muscipulam mihi. Totum corpus diaboli explicavit breviter, cum ait,
superbi. Inde est quod et iustos plerumque se dicunt, cum sint iniqui. Inde est quod nihil illis tam
noxium est, quam confiteri peccata. Ipsi sunt qui cum sint falsi iusti, necesse est ut invideant veris
iustis. Nemo enim invidet alteri in eo quod non vult vel esse vel videri. Alius tibi invidet, quia dives
es; aut dives vult esse ut tibi invideat, aut putari vult dives: alius tibi invidet, quia clarus es et
nobilis; aut hoc esse affectat, aut hoc se putari cupit. Et sic omnia quae videntur bona in hoc
saeculo et putantur; quod quisque vult habere, et in quo vult excellere, vel cuius rei famam captat,
in eo tibi invidet. Isti autem qui falsi iusti sunt, videri volunt iusti, cum non sint; et necesse est ut

979

