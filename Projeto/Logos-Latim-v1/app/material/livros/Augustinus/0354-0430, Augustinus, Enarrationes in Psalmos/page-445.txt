Dei occulta et manifesta ultio in Iudaeos.
10. [v 26.] Fiat habitatio eorum deserta. Hoc iam in manifesto. Quomodo enim liberationem suam
non solum occultam commendavit dicens: Intende animae meae, et redime eam; verum etiam
manifestam secundum corpus, adiciens: Propter inimicos meos erue me 26, ita et his futuras
quasdam calamitates praedicit occultas, de quibus paulo ante loquebatur. Nam quotusquisque est,
qui intellegat infelicitatem hominis cuius cor iam caecum est? Tollantur illi oculi corporis; omnes
homines miserum dicunt: perdat oculos mentis, sed tamen circumfluat omni abundantia rerum;
felicem appellant, sed qui similiter mentis oculos perdiderunt. Ergo iam quid aperte, ut appareat
omnibus quia vindicatum est in eis? Nam caecitas Iudaeorum, occulta vindicta est: manifesta vero
quae? Fiat habitatio eorum deserta, et in tabernaculis eorum non sit qui inhabitet. Factum est hoc
in ipsa civitate Ierusalem, in qua sibi visi sunt potentes, clamando adversus Filium Dei: Crucifige,
crucifige 27; et praevalendo, quia potuerunt occidere eum qui mortuos suscitabat. Quam sibi
potentes, quam magni visi sunt! Consecuta est postea vindicta Domini; expugnata est civitas,
debellati Iudaei, occisa nescio quot hominum millia. Nullus illuc modo permittitur accedere
Iudaeorum; ubi potuerunt adversus Dominum clamare, ibi a Domino non permittuntur habitare.
Perdiderunt locum furoris sui: atque utinam vel nunc agnoscant locum quietis suae! Quid profuit illis
Caiphas dicendo: Nos si istum dimiserimus sic, venient Romani, et tollent nobis et locum et
regnum 28? Ecce et non eum dimiserunt vivum, et ille vivit; et venerunt Romani, et tulerunt eis et
locum et regnum. Modo audiebamus, cum Evangelium legeretur: Ierusalem, Ierusalem, quoties
volui congregare filios tuos, tamquam gallina pullos suos sub alas suas; et noluisti! Ecce relinquetur
vobis domus vestra deserta 29. Hoc et hic dicitur: Fiat habitatio eorum deserta, et in tabernaculis
eorum non sit qui inhabitet. Non sit qui inhabitet, sed ex numero illorum. Nam loca illa omnia et
hominibus plena sunt, et Iudaeis inania.

Peccatum animae vulnus est; peccatorum poena, mors.
11. [v 27.] Quare hoc? Quoniam quem tu percussisti, ipsi persecuti sunt, et super dolorem
vulnerum meorum addiderunt. Quid ergo peccaverunt, si a Deo percussum persecuti sunt? Quid
animo eorum imputatur? Malitia. Nam id in Christo factum est quod oportebat. Pati utique venerat,
et punivit per quem passus est. Nam Iudas traditor punitus est, et Christus crucifixus est; sed nos
redemit sanguine suo, et punivit illum de pretio suo. Proiecit enim pretium argenti quo ab illo
Dominus venditus erat, nec agnovit pretium quo ipse a Domino redemptus erat 30. Factum est hoc
in Iuda. Sed cum videamus mensuram quamdam esse retributionis in omnibus, nec quemquam
posse permitti amplius saevire quam acceperit potestate; quomodo illi addiderunt, aut quae est ista
percussio Domini? Nimirum ex persona locutus est eius unde corpus acceperat, unde carnem
assumpserat, id est generis humani, ipsius Adae qui percussus est primo morte propter peccatum
suum 31. Mortales ergo hic homines cum poena nascuntur: huic poenae addunt, quicumque
homines fuerint persecuti. Iam enim homo hic moriturus non esset, nisi illum Deus percussisset:
quid ergo tu homo saevis amplius? parumne homini est, quod aliquando moriturus est? Portat ergo
unusquisque nostrum poenam suam: huic poenae volunt addere qui nos persequuntur. Haec poena
percussio est Domini. Dominus quippe sententia percussit hominem: Qua die tetigeritis, inquit,
morte moriemini 32. Ex hac morte carnem susceperat, et vetus homo noster simul crucifixus est
cum illo 33. Ex illius voce ista dixit: Quem tu percussisti, ipsi persecuti sunt, et super dolorem
vulnerum meorum addiderunt. Super quem dolorem vulnerum? Super dolorem peccatorum ipsi
addiderunt: vulnera enim sua peccata dixit. Sed ne ad caput respicias; ad corpus adverte,
secundum cuius vocem dictum est ab ipso in illo psalmo, in quo vocem suam ostendit, quia eius
primum versum de cruce clamavit: Deus, Deus meus, respice in me; quare me dereliquisti? Ibi
secutus ait: Longe a salute mea verba delictorum meorum 34. Ipsa sunt vulnera inflicta a latronibus
in via, ei quem levavit in iumentum suum: quem sacerdos et Levites transeuntes invenerant et
contempserant, a quibus curari non potuit; transiens autem Samaritanus misertus est eius;
accessit, et in iumentum proprium levavit 35. Samarites latine Custos interpretatur: quis autem
custos, nisi Salvator Dominus noster Iesus Christus? Qui quoniam surrexit a mortuis iam non
moriturus 36, non dormit neque obdormiet qui custodit Israel 37. Et super dolorem vulnerum
meorum addiderunt.

Duorum facinorum rei, Iudaei Christum crucifigentes
12. [v 28.] Appone iniquitatem super iniquitatem ipsorum. Quid est hoc? Quis non expavescat? Deo
dicitur: Appone iniquitatem super iniquitatem ipsorum. Unde apponet Deus iniquitatem? Habet
enim iniquitatem quam apponat? Scimus enim verum esse quod dictum est per Paulum apostolum:

445

