attendamus; ibi via eius: Deus, in Sancto via tua. Quis Deus magnus, sicut Deus noster? Habent
gentes affectiones circa deos suos, idola adorant; oculos habent, et non vident; aures habent, et
non audiunt; pedes habent, et non ambulant 28. Quid ambulas ad deum qui non ambulat? Non,
inquit, ea colo. Et quid colis? Numen quod ibi est? Certe hoc colis quod alibi dictum est: Quoniam dii
gentium daemonia 29. Aut idola colis, aut daemonia. Nec idola, nec daemonia, inquit. Et quid colis?
Stellas, solem, lunam, ista coelestia. Quanto melius qui fecit, et terrena, et coelestia! Quis Deus
magnus sicut Deus noster?

Notum fecit Deus Christus suum.
16. [v 15.] Tu es Deus qui facis mirabilia solus. Tu vere magnus Deus, faciens mirabilia in corpore,
in anima, solus faciens. Audierunt surdi, viderunt caeci, convaluerunt languidi, surrexerunt mortui,
constricti sunt paralytici 30. Sed miracula ista tunc in corporibus: videamus in anima. Sobrii sunt,
paulo ante ebriosi; fideles sunt, paulo ante adoratores simulacrorum; res suas donant pauperibus,
qui alienas ante rapiebant: Quis Deus magnus, sicut Deus noster? Tu es Deus qui facis mirabilia
solus. Fecit et Moyses, sed non solus: fecit et Elias, fecit et Elisaeus, fecerunt et Apostoli; sed nullus
eorum solus. Illi ut facerent, tu cum eis; tu quando fecisti, illi non tecum. Non enim tecum fuerunt
cum fecisti, quando et ipsos tu fecisti. Tu es Deus qui facis mirabilia solus. Quomodo solus?
Numquid forte Pater, et non Filius? aut Filius, et non Pater? Imo Pater, et Filius, et Spiritus sanctus.
Tu es Deus qui facis mirabilia solus. Non enim tres dii, sed unus Deus facit mirabilia solus, et in ipso
transiliente. Nam ut etiam transiliret, et ad ista perveniret, miraculum Dei fuit: quando intus garrivit
cum spiritu suo, ut transiliret et ipsum spiritum suum, et in Dei operibus delectaretur, ipse ibi fecit
mirabilia. Sed quid fecit Deus? Notam fecisti in populis virtutem tuam. Inde congregatio ista, Asaph
transiliens, quia notam fecit in populis virtutem suam. Quam virtutem suam notam fecit in populis?
Nos autem praedicamus Christum crucifixum: Iudaeis quidem scandalum, Gentibus autem
stultitiam; ipsis autem vocatis Iudaeis, et Graecis, Christum Dei Virtutem, et Dei Sapientiam 31. Si
ergo Virtus Dei Christus, notum fecit Christum in populis. An et hoc nondum agnoscimus? et ita
desipimus, ita infra iacemus, ita nihil transilimus, ut hoc non videamus? Notam fecisti in populis
virtutem tuam.

In Christo duo illi parietes copulantur.
17. [v 16.] Redemisti in brachio tuo populum tuum. Brachio tuo: hoc est virtute tua. Et brachium
Domini cui revelatum est 32? Redemisti in brachio tuo populum tuum, filios Israel, et Ioseph.
Quomodo quasi duos populos, filios Israel, et Ioseph? Nonne filii Ioseph in filiis Israel? Ita plane. Hoc
scimus, hoc legimus, hoc Scriptura clamat, hoc veritas indicat, quoniam Israel, idem qui Iacob,
habuit filios duodecim, inter quos unus erat Ioseph; et ex duodecim filiis Israel quotquot nati sunt,
ad populum Israel pertinent. Quomodo ergo ait: Filios Israel et Ioseph? Nescio quid hic
distinguendum admonuit. Perscrutemur spiritum nostrum: fortassis ibi aliquid posuit Deus, quem
debemus et nocte quaerere manibus nostris, ut non decipiamur; forte inveniemus et nos in hac
distinctione filios Israel, et Ioseph. Per Ioseph alium populum intellegi voluit; Gentium populum
intellegi voluit. Quare gentium populum per Ioseph? Quia Ioseph venditus est in Aegyptum a
fratribus suis 33. Ille Ioseph cui fratres inviderunt, et eum in Aegyptum vendiderunt, venditus in
Aegyptum, laboravit, humilatus est; agnitus et exaltatus, floruit, imperavit. Et his omnibus quid
significavit? Quid, nisi Christum a fratribus venditum, eiectum de terra sua, tamquam in Aegyptum
Gentium? Ibi primo humilatum, quando persecutiones martyres patiebantur: nunc exaltatum, sicut
videmus; quoniam impletum est in eo, Adorabunt eum omnes reges terrae; omnes gentes servient
illi 34. Ergo Ioseph populus ex Gentibus; Israel vero populus ex gente Hebraeorum. Redemit
populum suum Deus, filios Israel et Ioseph. Per quid? Per lapidem angularem, in quo duo parietes
copulati sunt. 35
18. [v 17.] Et exsequitur quomodo: Viderunt te aquae, Deus. Quid sunt aquae? Populi. Quae sunt
istae aquae; dictum est in Apocalypsi; responsum est, Populi: ibi invenimus apertissime aquas in
figura positas populorum 36. Supra autem dixerat: Notam fecisti in populis virtutem tuam. Merito
ergo, Viderunt te aquae, Deus; viderunt te aquae, et timuerunt. Ideo mutatae sunt, quia timuerunt.
Viderunt te aquae, Deus, et timuerunt, et conturbatae sunt abyssi. Quae sunt abyssi? Altitudines
aquarum. Quis non turbatur in populis, cum conscientia pulsatur? Quaeris altitudinem maris, quid
profundius humana conscientia? Ista profunditas turbata est, quando in brachio suo redemit
populum suum Deus. Quomodo turbatae sunt abyssi? Quando omnes conscientias suas confitendo
fuderunt: Et turbatae sunt abyssi.

512

