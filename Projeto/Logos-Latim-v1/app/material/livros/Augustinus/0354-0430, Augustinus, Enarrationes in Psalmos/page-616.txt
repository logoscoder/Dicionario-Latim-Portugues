avaritia nostra. Argentum vis sine fine? Vitam aeternam desidera sine fine. Non vis ut habeat finem
possessio tua? Vitam aeternam quaere. Longitudine dierum replebo eum.

Dedit Dominus Ecclesiae suae pignus Spiritus. Christus amemus et imitemur.
13. Et ostendam illi salutare meum. Nec hoc, fratres, breviter praetereundum est. Ostendam illi
salutare meum: hoc dicit: Ostendam illi ipsum Christum. Quare? non est visus in terra? Quid
magnum nobis habet ostendere? Sed non est visus tali visu, quali videbimus. Tali visu visus est,
quali qui viderunt, crucifixerunt: ecce qui viderunt, crucifixerunt; nos non vidimus, et credidimus. Illi
oculos habebant, nos non habemus? Imo et nos cordis habemus; sed per fidem adhuc videmus, non
per speciem. Quando erit species? Quando videbimus facie ad faciem 51, quod dicit Apostolus: quod
nobis promittit Deus in magno praemio omnium laborum nostrorum. Quidquid laboras, ad hoc
laboras, ut videas. Nescio quid magnum est quod visuri sumus, quando tota merces nostra visio
est: et ipsum magnum visum hoc est, Dominus noster Iesus Christus. Ipse qui humilis visus est, ipse
videbitur magnus, et laetificabit nos, quomodo videtur modo ab Angelis: In principio erat Verbum,
et Verbum erat apud Deum, et Deus erat Verbum 52. Attendite qui hoc promisit, ipsum Dominum in
Evangelio dicentem: Qui diligit me, diligetur a Patre meo, et ego diligam eum 53. Et quasi diceretur
ei: Et quid ei dabis qui diligit te? Ostendam, inquit, meipsum illi. Desideremus, et amemus:
flagremus, si sponsa sumus. Sponsus absens est, sustineamus: veniet quem desideramus. Tantum
pignus dedit, non timeat sponsa ne deseratur ab sponso: non dimittit pignus suum. Quod pignus
dedit? Sanguinem suum fudit. Quod pignus dedit? Spiritum sanctum misit. Talia pignora dimittet ille
sponsus? Si non amaret, talia pignora non daret. Iam amat. O si sic amaremus! Maiorem
dilectionem nemo habet, quam ut animam suam ponat pro amicis suis 54: et nos quomodo
possumus ponere animas nostras pro illo? Quid illi prodest, quando iam altissimum posuit refugium
suum, et flagellum non appropinquat tabernaculo eius? Sed quid dicit Ioannes? Sicut Christus pro
nobis animam posuit, sic et nos debemus pro fratribus animam ponere 55. Unusquisque ponens pro
fratre animam, pro Christo ponit; quomodo pascens fratrem, Christum pascit: Cum uni ex minimis
meis fecistis, mihi fecistis 56. Amemus, et imitemur; curramus post unguenta eius, quomodo dicitur
in Canticis canticorum: Post odorem unguentorum tuorum curremus 57. Venit enim et olevit, et odor
ipsius implevit mundum. Unde odor? De coelo. Sequere ergo ad coelum, si non falsum respondes
cum dicitur: Sursum cor, sursum cogitationem, sursum amorem, sursum spem; ne putrescat in
terra. Triticum non audes ponere in humida terra, ne putrescat, quia laborasti et messuisti,
triturasti et ventilasti. Quaeris locum tritico tuo, et non quaeris locum cordi tuo? non quaeris locum
thesauro tuo? Fac quidquid poteris in terra: eroga; non perdes, sed recondes. Et quis servat?
Christus qui et te servat. Te novit servare, thesaurum tuum non novit servare? Quare autem vult ut
locum mutes thesauro tuo, nisi ut locum mutes cordi tuo? Nemo enim cogitat nisi de thesauro suo.
Quam multi hic sunt qui me modo audiunt, et non est cor eorum nisi in saccellis suis? In terra estis,
quia in terra est quod amatis: mittatur in coelum, et erit ibi cor vestrum. Ubi enim fuerit thesaurus
tuus, ibi erit et cor tuum 58.

112 IN PSALMUM 91
ENARRATIO
Sermo

Maior fide et spe, caritas.
1. Attendite ad Psalmum: det nobis Dominus aperire mysteria quae hic continentur; cum propter
fastidium animorum eadem diverse varieque tractantur. Nam nullum aliud canticum nos docet
Deus, nisi fidei, spei, et caritatis: ut fides nostra firma sit in ipso, quamdiu non illum videmus,
credentes in eum quem non videmus, ut gaudeamus cum viderimus, et fidei nostrae succedat
species lucis eius, ubi iam non nobis dicetur: Crede quod non vides; sed, gaude quia vides. Spes
etiam nostra incommutabilis sit, et figatur in illo, et non nutet et fluctuet, non agitetur; sicut ipse
Deus in quo figitur, non potest agitari. Spes enim modo vocatur; tunc non spes, sed res erit. Tamdiu
enim vocatur spes, quamdiu non videtur quod speratur, dicente Apostolo: Spes autem quae
videtur, non est spes: quod enim videt quis, quid sperat? Si autem quod non videmus speramus,
per patientiam exspectamus 1. Modo ergo patientia necessaria est, quamdiu veniat quod
promissum est. Nemo autem patiens est in bonis. Quando exigitur de homine patientia, in malis
agit: quando dicitur: Patiens esto, tolera, sustine, molestia est, sub qua te Deus vult esse fortem,

616

