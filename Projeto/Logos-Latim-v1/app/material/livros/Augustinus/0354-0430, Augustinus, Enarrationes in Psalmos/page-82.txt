diebus malorum? sed longe discretius dies malorum agunt qui adhuc non crediderunt: nec ipsos ille
despexit. Etenim Christus pro impiis mortuus est 16. Audeat ergo praesumere anima humana, et
unam illam petere; secura habebit, secura possidebit. Tantum dilecta est foeda, pulchra quomodo
fulgebit! Quoniam abscondit me in tabernaculo suo, in die malorum meorum: protexit me in
abscondito tabernaculi sui. Quid est absconditum tabernaculi ipsius? quid est hoc? Multa enim
quasi membra tabernaculi forinsecus videntur. Et est quasi adytum, quod dicitur penetrale
secretum 17, interius templi. Et quid est hoc? quod solus sacerdos intrabat. Et forte ipse sacerdos
est absconditum tabernaculi Dei. Accepit enim de isto tabernaculo carnem, et fecit nobis
absconditum tabernaculi: ut tabernaculum eius alia membra ipsius credentes in eum sint,
absconditum autem tabernaculi ipse sit. Mortui enim estis, ait Apostolus, et vita vestra
absconditum est cum Christo in Deo 18.

Caput nostrum Christus in caelo est.
11. [v 6.] An vis nosse quia inde dicit? Petra nempe est Christus 19. Audite quid sequitur: Quoniam
abscondit me in tabernaculo suo, in die malorum meorum: protexit me in abscondito tabernaculi
sui. Quaerebas quid sit absconditum tabernaculi, audi quod sequitur: In petra exaltavit me. Ergo in
Christo exaltavit me. Quia in pulvere humilasti te, in petra exaltavit te. Sed Christus sursum est, tu
autem adhuc deorsum. Audi sequentia: Et nunc exaltavit caput meum super inimicos meos. Et
nunc, antequam veniam ad illam domum, ubi volo habitare per omnes dies vitae meae, antequam
veniam ad illam contemplationem Domini: Et nunc exaltavit caput meum super inimicos meos.
Adhuc patior inimicos corporis Christi, adhuc non sum exaltatus super inimicos; sed caput meum
exaltavit super inimicos meos. Iam caput nostrum Christus in coelo est, adhuc inimici nostri possunt
in nos saevire: nondum sumus exaltati super illos; sed caput nostrum iam ibi est. Unde hoc dixit:
Saule, Saule, quid me persequeris 20? Se dixit in nobis esse hic deorsum: ergo et nos in illo sumus
ibi sursum, quia et nunc exaltavit caput meum super inimicos meos. Ecce quale pignus habemus,
unde et nos fide et spe et caritate cum capite nostro sumus in coelo in aeternum: quia et ipsum
divinitate, bonitate, unitate nobiscum est in terra usque in consummationem saeculi 21.

Laudant creaturae Deum.
12. Circumivi, et immolavi in tabernaculo eius hostiam iubilationis: immolamus hostiam iubilationis,
immolamus hostiam laetitiae, hostiam gratulationis, hostiam gratiarum actionis, quae verbis
explicari non potest. Immolamus autem, ubi? In ipso tabernaculo eius, in sancta Ecclesia. Quid ergo
immolamus? Abundantissimum et inenarrabile gaudium, nullis verbis, voce ineffabili. Haec est
hostia iubilationis. Unde quaesita, unde inventa est? Circumeundo, Circumivi, inquit, et immolavi in
tabernaculo eius hostiam iubilationis. Circumeat animus tuus per universam creaturam: undique
tibi clamabit creatura: Deus me fecit. Quidquid te delectarit in arte, artificem commendat;
magisque si circumeas universa, consideratio concipit artificis laudem. Vides coelos, magna opera
Dei sunt. Vides terram, Deus fecit seminum numeros, diversitates germinum, multitudinem
animalium. Circumi adhuc coelos usque ad terram, nihil relinquas: undique tibi omnia resonant
conditorem; et ipsae species creaturarum, voces sunt quaedam creatorem laudantium. Quis autem
explicet universam creaturam? quis illam explicet laudibus? quis digne laudet coelum et terram,
mare, et omnia quae in eis sunt? Et ista quidem visibilia. Quis digne laudet Angelos, Sedes,
Dominationes, Principatus, et Potestates? Quis digne laudet hoc ipsum quod in nobis viget,
vegetans corpus, movens membra, sensus exserens, et memoria tam multa complectens, intellectu
tam multa discernens, quis digne laudet? At si in istis creaturis Dei sic laborat humanus sermo, in
creatore quid agit, nisi sola restet sermone deficiente iubilatio? Circumivi, et immolavi in
tabernaculo eius hostiam iubilationis.
13. Est et alius sensus, qui mihi videtur ad contextionem psalmi magis pertinere. Quia enim dixerat
in petra se exaltatum, quod est Christus; et caput suum exaltatum super inimicos suos, quod est
Christus: etiam se, qui in petra exaltatus est, in eodem capite suo exaltatum intellegi voluit super
inimicos suos, referens hoc ad honorem Ecclesiae, cui cessit inimicorum persecutio: et quia hoc per
fidem orbis terrarum factum est, Circumivi, inquit, et immolavi in tabernaculo eius hostiam
iubilationis: id est, consideravi fidem orbis terrarum, in qua exaltatum est caput meum, super eos
qui me persequebantur; et in ipso tabernaculo eius, id est in Ecclesia toto orbe diffusa, ineffabiliter
laudavi Dominum.

Nunc gemimus, tunc laetabimur.
82

