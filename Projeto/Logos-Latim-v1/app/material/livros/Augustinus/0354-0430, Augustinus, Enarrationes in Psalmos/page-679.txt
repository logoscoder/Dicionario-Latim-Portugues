vides, et trabem in oculo tuo non vides 7. Quia ergo misericordia et iudicium cantatur nobis, et nos
facientes misericordiam securi exspectemus iudicium: et simus in corpore ipsius, et nos cantemus
ea. Cantat enim hoc Christus: si solum caput cantat, a Domino est canticum hoc, ad nos non
pertinet; si autem totus Christus, id est caput et corpus eius, esto in membris eius, adhaere illi per
fidem, et per spem, et per caritatem; et in illo cantas, in illo exsultas: quia et ipse in te laborat, in te
sitit, in te esurit et tribulatur. Ille in te adhuc moritur, et tu in illo iam resurrexisti. Nam si non in te
moreretur, nollet in te sibi parci a persecutore, cum diceret: Saule, Saule, quid me persequeris? 8
Ergo, fratres mei, Christus cantat; sed quomodo, nostis: Christum assidue commendavimus vobis;
et scio quia rudia vobis non sunt. Dominus Christus Verbum Dei est, per quod facta sunt omnia. Hoc
Verbum ut redimeret nos, caro factum est, et habitavit in nobis 9: factus est homo Deus super
omnia, Filius Dei aequalis Patri; ad hoc homo factus est, ut Deus homo mediator esset inter
homines et Deum, et reconciliaret longe positos, et coniungeret separatos, et revocaret alienatos,
et reduceret peregrinos; ad hoc factus est homo. Factus est ergo caput Ecclesiae, habet et corpus
et membra. Quaere membra ipsius, modo gemunt per universum orbem terrarum: tunc laetabuntur
in fine, in corona iustitiae, de qua dicit Paulus: Quam reddet mihi Dominus in illo die iustus iudex 10.
Et modo ergo cantemus in spe, omnes in unum collecti. Christum enim induti Christus sumus cum
capite nostro; quia utique Abrahae semen sumus. Apostolus hoc dicit. Quia dixi: Christus sumus.
Apostolus ait: Ergo Abrahae semen estis, secundum promissionem haeredes. Abrahae semen estis:
videamus, si semen Abrahae est Christus. In semine tuo benedicentur omnes gentes. Non dicit: In
seminibus, tamquam in multis; sed tamquam in uno: Et semini tuo, quod est Christus 11. Et nobis
dicit: Ergo semen Abrahae estis. Manifestum quia ad Christum pertinemus; et quia membra eius et
corpus eius sumus, cum capite nostro unus homo sumus. Cantemus ergo: Misericordiam et
iudicium cantabo tibi, Domine.

De cordis innocentia.
4. [v. 2.] Psallam, et intellegam in via immaculata, quando venies ad me. Nisi in via immaculata,
non potes psallere, nec intellegere. Si vis intellegere, in via immaculata psalle, id est, operare in
hilaritate Deo tuo. Quae est via immaculata? Audi sequentia: Deambulabam in innocentia cordis
mei, in medio domus meae. Haec via immaculata ab innocentia coepit, in ipsa etiam pervenitur.
Quid quaeris multa verba? Innocens esto, et perfecisti iustitiam. Sed quid est esse innocentem?
Duobus enim modis nocet homo, quantum in ipso est; aut faciendo miserum, aut deserendo
miserum: quia et tu non vis ab alio fieri miser, et non vis deseri ab alio, si miser fueris. Quis est qui
facit miseros? Qui infert violentias vel insidias, rapit res alienas, opprimit pauperes, furatur,
coniugia aliena sollicitat, calumniosus est, vult inferre hominibus quo doleant, studio malevolentiae.
Quis est qui deserit miseros? Qui videt inopem aliquo auxilio egentem, et cum habeat quomodo
praestet, contemnit, despicit, alienat cor suum. Quod si iam omnino talis esset, ut non opus haberet
aliqua misericordia; superbus esset, si desereret miserum: adhuc in tribulatione carnis constitutus
est, nesciens quid sibi possit cras accidere, et despicit lacrymas miserorum; non est innocens. Sed
quis est innocens? Qui cum alii non nocet, nec sibi nocet. Qui enim et sibi nocet, non est innocens.
Ait aliquis: Ecce non tuli alicui, nec pressi aliquem: de re mea, de iusto labore meo bene mihi
faciam, convivium apparatum habere volo, erogare volo quantum me delectat, bibere cum quibus
volo quantum me delectat; cui aliquid tuli? quem pressi? quis de me questus est? Innocens videtur.
Sed si seipsum corrumpit, si templum Dei in se evertit, quid exspectas, ut in alios faciat
misericordiam, et parcat miseris? Qui in seipsum crudelis est, esse in alium misericors potest? Tota
ergo iustitia ad unum verbum innocentiae redigitur. Qui autem diligit iniquitatem, odit animam
suam 12. Quando amabat iniquitatem, putabat quod aliis nocebat. Sed vide si aliis nocebat: Qui
diligit, inquit, iniquitatem, odit animam suam. Sibi ergo prius nocet qui vult aliis nocere; nec
deambulat, quia non est ubi. Angustias enim patitur omnis malitia: sola innocentia lata est, ubi
deambuletur. Deambulabam in innocentia cordis mei, in medio domus meae. Medium domus suae,
aut ipsam Ecclesiam dicit; Christus enim in ea deambulat: aut cor suum; domus enim nostra
interior, cor nostrum est: ut hoc exposuerit quod superius dixit: In innocentia cordis mei. Quae est
innocentia cordis sui? Medium domus suae. Hanc domum quisquis habet malam, pellitur ab illa
foras. Quisquis enim in corde premitur mala conscientia, quomodo quisque ab stillicidio exit de
domo sua, aut a fumo, non ibi se patitur habitare: sic qui non habet quietum cor, habitare in corde
suo libenter non potest. Tales foras exeunt a seipsis animi intentione, et de his quae foris sunt circa
corpus delectantur; quietem in nugis, in spectaculis, in luxuriis, in omnibus malis quaerunt. Quare
foris sibi volunt esse bene? Quia non est illis intus bene, unde gaudeant in conscientia. Ideo
Dominus cum sanasset paralyticum, ait: Tolle grabatum tuum, et vade in domum tuam 13. Faciat
illud anima quae quasi paralysi dissoluta est: in membris bonae operationis constringatur, ut bene
operetur, tollat grabatum suum, regat corpus suum; iam eat in domum suam, intret in conscientiam
suam: iam latam inveniet, ubi deambulet, et psallat, et intellegat.

679

