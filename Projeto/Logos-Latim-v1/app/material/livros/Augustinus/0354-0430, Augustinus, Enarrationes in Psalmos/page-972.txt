Crescit avaritia, sed in malis. Si ad hoc Deus hic talibus flagellis erudit nos, ut non tenebrentur
tenebrae nostrae; agnoscamus nos sub poena flagelli esse, et benedicamus Deum miscentem
amaritudines dulcedini vitae temporalis, ne temporalium deliciarum delectatione caecati; non
desideremus delicias aeternas, nec velimus finiri mare et habitare in novissima maris. Saeviant
ergo fluctus maris; quanto plus saeviunt fluctus maris, tanto se illa cum pennis columba suspendit.
Non ergo tenebrat Deus tenebras nostras; quia miscet flagella peccatis nostris, et amaritudines
pravis dulcedinibus nostris. Non nos tenebremus tenebras nostras defendendo peccata nostra; et
nox illuminatio in deliciis nostris. Quoniam tenebrae non obtenebrabuntur a te.

Homo non debet prosperis rebus delectari neque adversis frangi.
16. Et nox tamquam dies illuminabitur. Nox tamquam dies: dies nobis prosperitas saeculi, nox
nobis adversitas saeculi: sed si cognoscamus merito peccatorum nostrorum nos adversitates pati,
et dulcia nobis sint flagella Patris, ne sit amara sententia iudicis; sic habebimus tenebras noctis
huius, quomodo lumen noctis huius. Si nox est, quomodo ibi lux est? Nox est, quia erratur hic a
genere humano: nox est, quia nondum venimus ad illum diem, quem non coarctat hesternus et
crastinus; sed est dies perpetuus, sine ortu, quia sine occasu. Nox est ergo hic; sed quamdam
lucem suam nox ista habet, et tenebras suas. Quare sit generaliter nox diximus: quae est lux noctis
huius? Prosperitas et felicitas saeculi huius, gaudium temporale, honor temporalis, quasi lux est
noctis huius. Adversitas autem et amaritudo tribulationum vel ignobilitas, tamquam tenebrae sunt
noctis huius. In hac nocte, in hac mortalitate vitae humanae habent homines lucem, habent
homines tenebras; lucem prosperitatem, tenebras adversitatem. Sed ubi venerit Christus Dominus,
et habitaverit animam per fidem, et promiserit aliam lucem, et inspiraverit et donaverit patientiam,
et monuerit hominem non delectari prosperis, ne frangatur adversis; incipit homo fidelis
indifferenter uti mundo isto, nec extolli quando res prosperae accidunt, nec frangi quando res
adversae sunt, sed ubique Dominum benedicere; non solum quando abundat, sed etiam quando
amittit; non solum quando sanus est, sed etiam quando aegrotat; ut sit in illo vera illa cantatio:
Benedicam Dominum in omni tempore; semper laus eius in ore meo 55. Si ergo semper, et quando
lucet nox ista, et quando obscura est nox ista; quando arridet prosperitas, quando tristis est
adversitas, semper sit laus eius in ore tuo: et fiet tibi quod modo dictum est: Sicut tenebrae eius,
sic et lumen eius. Non me conculcant tenebrae eius, quia non me extollit lumen eius.

Iob patientiae exemplum praeclarum.
17. Ecce habes lumen ipsius in Iob: abundabat omnibus rebus. Lux noctis in illius divitiis prima
describitur: quantis rebus et quanta copia redundabat, lux erat noctis eius. Putavit inimicus
propterea illum talem virum colere Deum, quia illa omnia donaverat ei; et petivit ut auferrentur ab
eo: factae sunt tenebrae noctis illius quae primo habebat lucem. Noverat tamen ille, sive lux ibi
esset, sive tenebrae illam noctem esse, in qua peregrinaretur a Deo suo; et habebat interiorem
lucem ipsum Deum suum, per quam lucem interiorem indifferenter haberet sive tenebras noctis
illius, sive lucem. Propterea, quia in luce noctis illius, id est in rerum abundantia, colebat Deum,
ablatis illi omnibus rebus, posteaquam factae sunt tenebrae illius, quid dixit ille? Dominus dedit,
Dominus abstulit; sicut Domino placuit, ita factum est: sit nomen Domini benedictum 56. In nocte
sum quadam vitae huius: Dominus meus, inquit, habitat cor meum; illuminavit mihi solatiis
quibusdam noctem istam, quando dedit copias rerum temporalium: subtraxit ipsam lucem
temporalem, et quasi tenebrata est nox. Sed quia sicut tenebrae eius, sic et lumen eius: Dominus
dedit, Dominus abstulit; sicut Domino placuit, ita factum est: sit nomen Domini benedictum. Non
sum tristis in nocte hac, quia sicut tenebrae eius, sic et lumen eius. Utrumque transit, ut qui
gaudent tamquam non gaudentes sint, et qui flent tamquam non flentes sint 57; quia sicut tenebrae
eius, sic et lumen eius.

Post huius vitae labores indefessam lucem habebimus.
18. [v 13.] Quoniam tu possedisti renes meos, Domine. Non sine causa: Sicut tenebrae eius, sic et
lumen eius. Intus est possessor: non solum cor tenet, sed etiam renes; non solum cogitationes, sed
etiam delectationes. Ipse ergo possidet unde me delectaret aliquid lucis in nocte; ipse tenet renes
meos: non novi delectari nisi de luce interiore sapientiae ipsius. Quid ergo? non delectaris de
prosperitate rerum, de felicitate temporum, de honoribus, de divitiis, de familia? Non delector,
inquit. Quare? Quia sicut tenebrae eius, sic et lumen eius. Unde tibi ista indifferentia, ut sicut
tenebrae eius, sic sit tibi et lumen eius? unde? Quoniam tu possedisti renes meos, Domine;
suscepisti me ex utero matris meae. Dum essem in utero matris meae, non indifferenter habebam
tenebras illius noctis et lucem illius noctis. Etenim uterus matris meae, consuetudo civitatis meae

972

