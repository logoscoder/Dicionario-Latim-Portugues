ENARRATIO
Sermo ad plebem

In Ecclesia boni et mali miscentur.
1. Psalmus quem cantavimus, brevis est: sed sicut scriptum est in Evangelio de Zacchaeo, statura
brevis, et magnus in opere 1; sicut scriptum est de illa vidua quae duo minuta misit in
gazophylacium, brevis pecunia, sed magna caritas 2: sic et iste psalmus, si verba numeres, brevis
est; si sententias appendas, magnus est. Non ergo nos poterit diutius usque ad fastidium detinere.
Quare? Advertat prudentia vestra, et adsit intentio christiana: sonet verbum Dei volentibus,
nolentibus, opportune, importune. Invenit sibi locum, invenit corda ubi requiescat, invenit terram
ubi germinet et fructum ferat. Nam quia multi mali sunt et iniqui quos portat Ecclesia usque in
finem, manifestum est: et hi sunt quibus verbum Dei superfluum est; et aut sic in illos cadit,
quomodo semen in via conculcatur, et a volatilibus colligitur; aut sic in eos cadit, quomodo semen
in petrosa loca, ubi non habet terram multam, statim exit, et calefacto sole arescit, quia non habet
radicem; aut sicut inter spinas, quod etsi germinet et conetur in auras surgere, offocatur tamen
multitudine spinarum. Tales autem sunt qui verbum Dei contemnunt sicut via, aut qui ad horam
gaudent, et facta tribulatione, sicut aestu solis, arescunt; aut qui cogitationibus et curis et
sollicitudine huius mundi, tamquam spinis avaritiae offocant quod in illis coeperat germinare. Est
autem etiam terra bona, quo semen cum ceciderit, affert fructum, aliud tricenum, aliud sexagenum,
aliud centenum 3: sive parum, sive multum, omnes in horreo erunt. Sunt ergo tales, et propter hos
loquimur. Propter hos loquitur Scriptura, propter hos non tacet Evangelium. Sed et illi audiant, ne
forte aliud sint hodie, aliud cras; ne forte mutentur audiendo, aut arent viam, aut lapides purgent,
aut spinas evellant. Dicat Spiritus Dei, dicat nobis, cantet nobis; sive velimus saltare, sive nolimus,
cantet ipse. Sicut enim qui saltat, membra movet ad cantum; sic qui saltant ad praeceptum Dei,
operibus obtemperant sono. Ideo qui noluerunt hoc facere, quid illis Dominus dicit in Evangelio?
Cantavimus vobis, et non saltastis; planximus, et non lamentastis 4. Cantet ergo; credimus in Dei
misericordiam, quia erunt de quibus nos consoletur. Nam qui pertinaces sunt, perseverantes in
malitia, quamvis audiant verbum Dei, scandalis quotidie perturbant Ecclesiam. De talibus dicit iste
psalmus; sic enim coepit:

Inde ab initio Ecclesia persecutionem petitur.
2. [vv. 1-3.] Saepe expugnaverunt me a iuventute mea. Ecclesia loquitur de his quos tolerat, et
tamquam diceretur: Numquid modo? Olim est Ecclesia; ex quo vocantur sancti, est Ecclesia in terra.
Aliquando in solo Abel Ecclesia erat, et expugnatus est a fratre malo et perdito Cain 5. Aliquando in
solo Enoch Ecclesia erat, et translatus est ab iniquis 6. Aliquando in sola domo Noe Ecclesia erat, et
pertulit omnes qui diluvio perierunt, et sola arca natavit in fluctibus, et evasit ad siccum 7.
Aliquando in solo Abraham Ecclesia erat, et quanta pertulit ab iniquis, novimus. In solo filio fratris
eius Lot, et in domo eius in Sodomis Ecclesia erat, et pertulit Sodomorum iniquitates et
perversitates, quousque Deus eum de medio ipsorum liberavit 8. Coepit esse et in populo Israel
Ecclesia; pertulit Pharaonem et Aegyptios. Coepit et in ipsa Ecclesia, id est in populo Israel,
numerus esse sanctorum: Moyses et caeteri sancti pertulerunt iniquos Iudaeos populum Israel.
Ventum est et ad Dominum nostrum Iesum Christum, praedicatum est Evangelium, dixit in Psalmis:
Annuntiavi et locutus sum, multiplicati sunt super numerum 9. Quid est, super numerum? Non
solum illi crediderunt qui pertinent ad numerum sanctorum; sed et super numerum intrarunt: multi
iusti, sed et plures iniqui; et pertulerunt iusti iniquos. Quando? In Ecclesia. Numquid modo solum,
ex quo enumerat, ex quo commemorat? Ideo ne miraretur modo Ecclesia, vel ne quisquam
miraretur in Ecclesia, volens esse membrum bonum Ecclesiae, audiat et ipsam Ecclesiam matrem
suam dicentem sibi: Noli mirari ad ista, fili: Saepe expugnaverunt me a iuventute mea.

Nulla persecutio Ecclesiam delere potuit.
3. Magnus affectus sic coepisse Psalmum: Saepe expugnaverunt me a iuventute mea. Quasi aliquid
iam loquebatur: videtur enim non coepisse, sed respondisse. Respondit autem, quibus?
Cogitantibus et dicentibus: Quanta mala perferimus, quanta scandala crebrescunt quotidie, quando
iniqui intrant in Ecclesiam et portamus eos? Respondeat autem Ecclesia de quibusdam, id est, de
fortiorum voce respondeat querelis infirmorum, et confirment firmi infirmos, et grandes parvulos, et
dicat Ecclesia: Saepe expugnaverunt me a iuventute mea. Dicat vero Israel: Saepe expugnaverunt
me a iuventute mea. Dicat illud, non illud timeat. Quo enim valet, quod cum dixisset: Saepe

912

