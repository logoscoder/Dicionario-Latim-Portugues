apertarum, sed clausarum: unde plerique codices habent: Confirmavit seras portarum tuarum.
Attendat Caritas vestra. Conclusam Ierusalem dicit laudare Dominum. Collauda, Ierusalem,
Dominum; lauda Deum tuum, Sion. Collaudamus modo, laudamus modo, sed inter scandala. Multi
quos nolumus, intrant; multi, etsi nolumus, exeunt; ideo crebrescunt scandala: Et quoniam
abundavit iniquitas, ait Veritas, refrigescit caritas multorum 20: propter intrantes, quos diiudicare
non possumus; et exeuntes, quos tenere non possumus. Quare hoc? Quia nondum perfectio,
nondum illa beatitudo. Quare hoc? Quia adhuc area, nondum horreum. Tunc ergo quid, nisi ut non
timeas tale aliquid futurum? Collauda enim: Ierusalem, Dominum, lauda Deum tuum, Sion; quoniam
confirmavit vectes portarum tuarum. Confirmavit. Non dixit: Apposuit, tantum: Confirmavit vectes
portarum tuarum. Nemo exeat, nemo intret. Nemo exeat, gaudemus: Nemo intret, timemus. Nec
hoc timeas; cum intraveris, dicetur; tantummodo esto in numero virginum quae portarunt oleum
secum 21.

De quinque virginibus prudentibus.
10. Virgines enim illae animas significant. Non enim vere quinque erant, sed in quinque illis millia
sunt. In numero illo quinario millia intelleguntur, non feminarum tantum, sed et virorum: quia
uterque sexus dicitur femina, quia Ecclesia; et uterque sexus, hoc est Ecclesia, dicitur virgo.
Desponsavi vos uni viro, virginem castam exhibere Christo 22 Paucorum est virginitas in carne,
omnium debet esse in corde. Virginitas carnis, corpus intactum; virginitas cordis, fides incorrupta.
Ergo dicitur virgo tota Ecclesia, et masculino genere appellatur populus Dei: uterque sexus populus
Dei, et unus populus, et unicus populus; et una Ecclesia, et unica columba: atque in hac virginitate
millia sanctorum. Ergo quinque virgines omnes animas intraturas in regnum Dei significant; non
sine causa quinario numero, quoniam quinque sunt corporis sensus notissimi omnibus. Per quinque
enim ianuas intrat aliquid per corpus ad animam: aut per oculos intrat quod concupiscas male, aut
per aures, aut per olfactum, aut per gustum, aut per contactum. Per has quinque ianuas quisquis
non admiserit corruptionem, inter quinque virgines computatur. Admittuntur autem corruptiones
per illicita desideria. Quid autem liceat et non liceat, pleni sunt libri Scripturarum. Ergo opus est ut
sis in illis quinque virginibus. Non timebis quod dictum est: Nemo intret. Dicitur enim hoc, et fiet
hoc; sed cum intraveris: nemo contra te claudet; sed te ingresso, claudentur portae Ierusalem, et
firmabuntur vectes portarum eius. Nam tu si esse volueris aut non virgo corde, aut, etsi virgo, inter
fatuas virgines; foris remanebis, et frustra pulsabis.

Virgines illae omnes surgent sed non omnes intrabunt.
11. Quae sunt fatuae virgines? Et ipsae quinque sunt: quae, nisi animae quae habent istam
continentiam carnis, ut vitent corruptelas ab omnibus sensibus venientes, quos sensus iam
enumeravi? Vitant veluti corruptiones venientes undique, et non in conscientia gerunt bonum suum
coram oculis Dei: sed placere inde volunt hominibus, et iudicium sequuntur alienum. Favores vulgi
aucupantur; viles sibi sunt, cum spectatoribus esse carae volunt; non eis sufficit conscientia. Merito
non portant oleum secum. Oleum autem est ipsa gloriatio, propter nitorem et splendorem. Sed quid
dicit Apostolus? Vide virgines sapientes portantes oleum secum: Opus autem suum probet
unusquisque, et tunc in semetipso habebit gloriam, et non in altero 23. Hae sunt ergo virgines
sapientes. Stultae autem accendunt quidem lampades; videntur quidem lucere opera earum: sed
deficient, et exstinguentur; quia non de oleo interiore pascuntur. Et dormiunt omnes tardante
sponso: quia ex utroque genere hominum obdormiscunt in mortem; et de illis fatuis, et de his
sapientibus, tardante adventu Domini, itur in mortem istam corporalem et visibilem, quam somni
loco Scripturas ponere notum est omnibus Christianis. Cum diceret de aegrotantibus Apostolus:
Propterea in vobis, inquit, multi infirmi et aegri, et dormiunt sufficienter 24: Dormiunt, inquit,
moriuntur. Sed ecce venturus est sponsus, et omnes surgent, sed non omnes intrabunt. Deficient
opera stultarum virginum, non habentium oleum conscientiae; non invenient a quibus emant quod
illis solebant vendere adulatores. Ab irridentibus enim dicitur, non ab invidentibus: Ite, emite
vobis 25. Petierant enim stultae a sapientibus, et dixerant eis: Date nobis oleum, quia faces nostrae
exstinguuntur 26. Quid illae sapientes? Ne forte non sufficiat nobis et vobis, ite potius ad vendentes,
et emite vobis 27. Hoc admonere erat: Quid vobis modo prosunt a quibus emere soletis
adulationem? Et cum eunt, inquit, intrarunt illae, et clausum est ostium 28. Cum eunt corde, cum
talia cogitant, dum se ab illa intentione alienant, et retro praeterita sua recordantur, eunt quasi ad
vendentes: et non inveniunt tunc faventes, non inveniunt tunc laudantes, a quibus solebant laudari,
et quasi excitari ad bona opera, non robore bonae conscientiae, sed incitamento linguae alienae.

Crebrescamus in erogando quod amplius habemus.
1043

