aedificatione revocas, ad ruinam vocas; et abundant hae insidiae, et non quiescunt: et videmus, et
toleramus, et quantum possumus reprimere conamur, disputando, convincendo, conveniendo,
terrendo, tamen in omnibus diligendo. Et cum haec nobis agentibus perseverant in malo, et cor
nostrum de fraternis mortibus contabescit, cum eos qui foris sunt dolet, his qui intus sunt timet, per
angustias multiformes et incessabiles tentationes, quibus abundat haec vita, quid facturi sumus? Ex
abundantia enim iniquitatis fit quidam torpor caritatis: quoniam abundavit iniquitas, refrigescit
caritas multorum. Et quid sumus facturi, nisi quod sequitur, si tamen ipso adiuvante possimus: Qui
perseveraverit usque in finem, hic salvus erit 8?
2. [vv 2.3.] Ergo dicamus quod iste psalmus: Sustinens sustinui Dominum. Sustinens sustinui, non
quemlibet hominem promissorem, qui possit fallere et falli; non quemlibet hominem consolatorem,
qui potest tristitia sua ante tabescere, quam me reficere. Consoletur me frater homo cum tristis est
mecum; simul gemamus, simul fleamus, simul oremus, simul sustineamus; quem, nisi Dominum qui
promissa non aufert, sed differt? Exhibebit profecto, exhibebit; quia multa iam exhibuit: et nihil de
Dei veritate formidare deberemus, etiamsi nihil adhuc exhiberet. Ecce iam putemus ita, omnia
promisit, nondum aliquid dedit: idoneus promissor est, fidelis redditor; tu tantum esto pius exactor,
etsi parvulus, etsi infirmus, exige misericordiam. Non vides teneros agnos capitibus pulsare ubera
matrum, ut lacte satientur? Sustinens, inquit, sustinui Dominum. Et quid ille? An avertit se a te, an
sustinentem contempsit, an forte non vidit? Non plane ita. Sed quid? Et attendit mihi, et exaudivit
deprecationem meam. Attendit, et exaudivit. Ecce non frustra sustinuisti: super te oculi eius, ad te
aures eius. Oculi enim Domini super iustos, et aures eius in preces eorum 9. Quid ergo, cum male
faceres, cum eum blasphemares, non videbat? non audiebat? Et ubi est quod in ipso psalmo dictum
est: Vultus autem Domini super facientes mala? Sed utquid? Ut perdat de terra memoriam
eorum 10. Ergo et cum malus esses, attendebat te, sed non attendebat tibi. Proinde iste qui
sustinens sustinuit Dominum, parum ei fuit dicere: Attendit me: Attendit mihi, inquit, id est,
consolando attendit, ut mihi prodesset. Quid attendit? Et exaudivit deprecationem meam.

Peccatori confitenti ignoscit Deus.
3. [v 4.] Et quid tibi praestitit? quid tibi fecit? Et eduxit me de lacu miseriae, et de luto limi: et
statuit supra petram pedes meos, et direxit gressus meos. Et immisit in os meum canticum novum,
hymnum Deo nostro. Magna bona praestitit, et adhuc debitor est: sed qui haec reddita iam tenet,
de caeteris credat, qui credere debuit et antequam aliquid sumeret. Rebus etiam ipsis persuasit
nobis Dominus noster fidelem se esse promissorem, largum datorem. Quid ergo nunc fecit? Eduxit
me de lacu miseriae. Quis est lacus miseriae? Profunditas iniquitatis, ex carnalibus concupiscentiis.
Hoc est enim, et de luto limi. Unde te eduxit? De profundo quodam. Unde in alio psalmo clamabas:
De profundis clamavi ad te, Domine 11. Et qui iam de profundo clamant, non penitus in profundo
sunt: clamor ipse iam levat. Sunt alii profundius in profundo, qui nec sentiunt se esse in profundo.
Tales sunt superbi contemptores, non pii deprecatores, non lacrymosi clamatores: sed tales, quales
alio loco Scriptura designat: Peccator cum venerit in profundum malorum, contemnit 12. Cui enim
parum est esse peccatorem, nisi etiam non sit peccatorum suorum confessor, sed defensor, altius
in profundo est. Ille autem qui de profundo exclamavit, iam ab imo profundi caput ut clamaret
levavit: auditus est, eductus est de lacu miseriae, et de luto limi. Iam habet fidem, quam non
habebat; habet spem, sine qua erat; in Christo ambulat, qui in diabolo errabat. Ideo enim, Posuit,
inquit, supra petram pedes meos, et direxit gressus meos. Petra autem erat Christus 13. Simus
super petram, dirigantur gressus nostri: opus est tamen adhuc ut ambulemus, ut ad aliquid
perveniamus. Nam Paulus apostolus, iam super petram, iam directis pedibus suis, quid dicebat?
Non quia iam acceperim, aut iam perfectus sim: fratres, ego non arbitror me apprehendisse 14. Quid
ergo tibi praestitum est, si non apprehendisti? Unde gratias agis, cum dicis: Sed misericordiam
consecutus sum 15? Quia directi sunt pedes, quia iam supra petram ambulat. Quid enim ait? Unum
autem quae retro oblitus 16. Quae retro? Lacus miseriae. Quid est, retro? Limus luti, concupiscentiae
carnales, tenebrae iniquitatum. Quae retro oblitus, in ea quae ante sunt extentus. Non se diceret
extentum, si iam pervenisset. Extenditur enim animus desiderio rei concupitae, non laetitia
consecutae. In ea quae ante sunt, inquit, extentus, sequor ad palmam supernae vocationis Dei in
Christo Iesu 17. Currebat, sequebatur ad palmam. Et alio loco iam proximus palmae: Cursum, inquit,
consummavi 18. Quando ergo dicebat: Sequor ad palmam supernae vocationis 19, quia iam pedes
eius in petra directi erant, iam viam bonam ambulabat: habeat unde gratias ageret, habebat quod
peteret, gratias agens de acceptis, petens debita. De quibus acceptis? De indulgentia peccatorum,
de illuminatione fidei, de robore spei, de flamma caritatis. Unde autem adhuc Dominum debitorem
tenebat? De caetero, inquit, superest mihi corona iustitiae. Adhuc ergo mihi aliquid debetur. Quid
debetur? Corona iustitiae, quam reddet mihi Dominus in illa die iustus iudex 20. Primo benignus
pater, ut erueret de lacu miseriae, ut donaret peccata, ut liberaret de luto limi: postea iustus iudex,

207

