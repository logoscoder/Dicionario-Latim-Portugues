tales sunt, dum licet audire et tacentem. Veniet enim, et non silebit, et arguet, quando correctioni
locus nullus erit. Statuam te, inquit, ante faciem tuam. Modo ergo tu fac, quisquis talis es, quod tibi
minatur facere Deus. Tolle te a tergo tuo, ubi te videre non vis, dissimulans a factis tuis, et
constitue te ante te. Ascende tribunal mentis tuae, esto tibi iudex, torqueat te timor, erumpat a te
confessio, et dic Deo tuo: Quoniam iniquitatem meam ego cognosco, et delictum meum ante me
est semper 104. Quod erat post te, fiat ante te: ne tu ipse postea a Deo iudice fias ante te, et non sit
quo fugias a te.

Nec ille Deum laudat qui male vivit, nec ille qui quasi de suo bene vivit.
29. [v 22.] Intellegite autem haec qui obliviscimini Deum. Videte quia clamat, et non tacet, non
parcit. Oblitus eras Dominum, non cogitabas de vita tua mala. Intellege quia oblitus es Dominum.
Nequando rapiat sicut leo, et non sit qui eruat. Quid est, sicut leo? Sicut fortis, sicut potens, sicut
ille cui nemo resistere potest. Ad hoc retulit, ut diceret leo. Ponitur enim in laude, ponitur et in
vituperatione. Dictus est leo diabolus. Adversarius vester, ait, tamquam leo rugiens circumit
quaerens quem devoret 105. Numquid quia ille leo dictus est propter immanem saevitiam, Christus
non dicitur leo propter ingentem fortitudinem? Et ubi est illud: Vicit leo de tribu Iuda 106? Intendat
paululum Caritas vestra adhuc modicum quod restat: obsecro vos ut excutiatis fatigationem; aderit
ille qui vobis usque ad hanc horam vires dedit. Paulo ante dixerat, tamquam indicens nobis, ut
audistis, vectigal quoddam laudis suae: Immola Deo sacrificium laudis, et redde Altissimo preces
tuas. Postea autem: Peccatori autem dixit Deus: Utquid tu enarras iustitias meas, et assumis
Testamentum meum per os tuum? 107 Tamquam diceret ei: Nihil tibi prodest quod laudas: ego indixi
laudis sacrificium illis qui bene vivunt; eis enim prodest quod laudant: tu autem si laudas, nihil tibi
prodest; utquid me laudas? Non est speciosa laus in ore peccatoris 108. Postea concludit quasi ad
utrumque, et arguens malos qui obliviscuntur Deum ait: Intellegite haec qui obliviscimini Deum,
nequando rapiat sicut leo, et non sit qui eruat.
30. [v 23.] Sacrificium laudis glorificabit me. Quomodo sacrificium laudis glorificabit me? Certe nihil
prodest malis sacrificium laudis, quia assumunt Testamentum tuum per os suum, et faciunt
damnanda quae displicent oculis tuis. Prorsus, inquit, et illis hoc dico: Sacrificium laudis glorificabit
me. Iam putabas tibi laudem non prodesse: lauda, proderit tibi. Si enim male vivis et bona dicis,
nondum laudas: sed rursus si cum coeperis bene vivere, meritis tuis tribuas quod bene vivis,
nondum laudas. Nolo te esse latronem insultantem cruci Domini 109: sed nec te illum volo esse in
templo iactantem merita sua, et occultantem vulnera sua 110 Si fueris iniquus et perseverans in illa
iniquitate, non dico tibi: Non proderit laus; sed: Non me laudas, laudem istam esse non deputo:
rursus si fueris quasi iustus (nam nemo iustus nisi humilis et pius). et de iustitia tua inflatus
incesseris, et alios in tua comparatione contempseris, et superextuleris te tamquam glorians de
meritis tuis, non me laudas. Nec ille me laudat qui male vivit; nec ille me laudat qui quasi de suo
bene vivit. Sed numquid ille Pharisaeus, quasi de suo talis erat, cum diceret: Gratias tibi ago, quia
non sum sicut caeteri homines? Gratias Deo agebat ex eo quod bonum in se habebat. Quamvis
ergo aliquid bonum in te sit, quamvis iam intellegas non ex te esse quod bonum est, sed a Deo te
accepisse; tamen in eo ipso, si te extuleris super alium non habentem, invidus teneris, nondum
laudator meus eris. Primo ergo corrigere a via pessima, incipe vivere bene: intellege quia non
corrigeris nisi dono Dei; a Domino enim gressus hominis diriguntur 111. Hoc cum intellexeris, fave et
aliis, ut sint quod et tu es: quia hoc eras et tu, quod illi sunt. Fave quantum potes, et noli desperare;
non enim usque ad te dives est Deus. Non ergo laudat, qui male vivendo offendit Dominum; non
laudat, qui cum iam coeperit bene vivere, de suo putat esse quod bene vivit, non acceptum a Deo:
nec ille laudat, qui cum sciat se quod bene vivit accepisse a Deo, tamen usque ad se vult esse
divitem Deum. Ille itaque qui dicebat: Gratias tibi ago, Deus, quod non sum sicut caeteri homines,
iniusti, raptores, adulteri, sicut et Publicanus iste; nonne ibi habebat unde diceret: Dona et
Publicano huic quod mihi donasti, supple et mihi quae nondum dedisti? Sed iam quasi saturatus
ructabat: non dicebat: Ego autem egenus et pauper 112; quod dicebat Publicanus ille: Domine,
propitius esto mihi peccatori. Ideo descendit iustificatus Publicanus, magis quam ille Pharisaeus 113.
Ergo audite qui bene vivitis, audite qui male vivitis: Sacrificium laudis glorificabit me. Nemo mihi
offert hoc sacrificium laudis, et malus est. Non dico: Non hoc mihi offerat malus; sed: Nemo mihi
hoc offert malus. Qui enim laudat, bonus est: quia si laudat, etiam bene vivit; quia si laudat, non
solum lingua laudat, sed et vita cum lingua consentit.

Si gratia, id est gratis data, nulla merita tua praecesserunt ut detur.

289

