2. Sed quis illud dixit ibi in psalmo? Cuius nondum erat rectum cor. Sic enim coepit iste psalmus de
quo modo testimonium dedimus, non iste quem considerandum et tractandum modo suscepimus,
sed ubi dictum est: Quomodo scivit Deus, et si est scientia in Altissimo? Ecce ipsi peccatores et
abundantes in saeculo obtinuerunt divitias. Numquid vane iustificavi cor meum, et lavi in
innocentibus manus meas? 2 ille ergo psalmus, ubi videtis quia periclitatur anima, ubi videtis quia
nutant pedes, sic coepit: Quam bonus Deus Israel rectis corde! Mei autem, inquit, pene commoti
sunt pedes, paulo minus effusi sunt gressus mei. Quare? Quia zelavi in peccatoribus, pacem
peccatorum intuens 3. Inde ergo dixit commotos pedes suos et pene effusos gressus, lapsu ad
ruinam a Deo, quia intuitus est et inspexit felicitatem peccatorum, et vidit eos habere pacem, se
autem laborem. Narravit autem hoc cum iam evasisset, cum iam correcto corde Deo inhaesisset,
narravit praeterita pericula sua. Ergo: Bonus Deus Israel: sed quibus? Rectis corde. Qui sunt recti
corde? Qui non reprehendunt Deum. Qui sunt recti corde? Qui voluntatem suam ad voluntatem Dei
dirigunt; non voluntatem Dei ad voluntatem suam curvare conantur. Breve praeceptum est, ut
homo dirigat cor suum. Vis habere rectum cor? Tu fac quod vult Deus; noli Deum velle facere quod
vis tu. Pravicordes ergo sunt, id est, qui rectum cor non habent, qui sedent et disputant quomodo
debuit facere Deus; non laudando quod fecit, sed reprehendendo. Corrigere illum volunt: parum est
quia corrigi ab eo nolunt; et dicunt: Non debuit Deus facere pauperes, sed soli divites esse
debuerunt; et ipsi soli viverent. Utquid factus est pauper? utquid vivit? Reprehendit Deum
pauperum. Quanto melius esset pauper Dei, et dives esset de Deo; hoc est, sequeretur voluntatem
Dei, et videret paupertatem suam temporalem esse, et transituram, divitias autem sibi spiritales ita
venturas, ut nullo pacto possent praeterire; et haberet in divitiis cordis fidem, si ei non contingit
aurum habere in arca? Quia si aurum haberet in arca, furem timeret, et aurum de arca etiam nolens
perderet; fidem autem de corde non perderet, si ipse illam inde non expelleret. Cito autem
responderi potest, carissimi. Fecit Deus pauperem, ut probet hominem; et fecit Deus divitem, ut
probet illum de paupere. Et omnia quae fecit Deus, recte fecit. Et si non possumus videre consilium
ipsius, quare illud sic fecit et illud sic; bonum est nobis ut subdamur sapientiae ipsius, et credamus
quia bene fecit, et si nondum novimus quare fecit: et habebimus cor rectum, ut praesumamus et
confidamus in Domino, et non movebuntur pedes nostri, et fit in nobis ascendentibus unde coepit
iste psalmus: Qui confidunt in Domino, sicut mons Sion, non commovebuntur in aeternum.

De terrena et superna Ierusalem.
3. Qui sunt isti? Qui inhabitant Ierusalem. Ipsi non commovebuntur in aeternum, qui inhabitant
Ierusalem. Si hanc Ierusalem intellexerimus, omnes qui illic inhabitabant, bellis et eversione ipsius
civitatis exclusi sunt: modo quaeris Iudaeum in civitate Ierusalem, et non invenis. Quare ergo non
movebuntur in aeternum, qui inhabitant Ierusalem, nisi quia est alia Ierusalem, de qua multa soletis
audire? Ipsa est mater nostra, cui suspiramus et gemimus in ista peregrinatione, ut ad illam
redeamus. Erraveramus ab ea, et viam non habebamus: Rex ipsius venit, et via nobis factus est, ut
ad illam redire possimus. Ipsa est illa, ubi stantes erant pedes nostri in atriis Ierusalem 4, sicut
audistis in psalmo canticorum graduum superiore, iam vobis exposito et tractato qui interfuistis; cui
suspirabat ille qui cantabat: Ierusalem quae aedificatur ut civitas; cuius participatio eius in
idipsum 5. Qui ergo ibi habitant non movebuntur in aeternum. Qui autem habitarunt in ista
Ierusalem, moti sunt; primo corde, postea exsilio. Quando moti sunt corde et ceciderunt, tunc
Regem ipsius supernae Ierusalem crucifixerunt. Iam spiritaliter foris erant, et ipsum Regem foras
excludebant. Eiecerunt enim illum extra civitatem suam, et foris crucifixerunt 6. Et ipse eiecit illos
extra civitatem suam, id est aeternam Ierusalem matrem omnium nostrum, quae est in coelis.

Montes in circuito sanctae civitatis.
4. Qualis est ista Ierusalem? Breviter describit eam. Montes in circuitu eius. Magnum aliquid, nos
esse in ea civitate quam circumdederunt montes? Ipsa est tota felicitas nostra, quia habebimus
civitatem quam circumdederunt montes? Num enim non novimus montes? aut quid sunt montes,
nisi tumores terrarum? Alii sunt ergo montes amabiles, montes excelsi, praedicatores veritatis, sive
Angeli, sive Apostoli, sive Prophetae. Ipsi sunt in circuitu Ierusalem; ambiunt illam, et quasi murum
illi faciunt. De his montibus amabilibus et delectabilibus assidue Scriptura loquitur. Advertite cum
auditis vel legitis; pluribus locis invenitis montes delectabiles, quam nos possumus commemorare.
Verumtamen quantum Dominus suggerit, delectat nos de his montibus multa dicere; et divina
testimonia de Litteris sanctis occurrerunt nobis. Ipsi sunt montes qui illuminantur a Deo: et primitus
illuminantur, ut ab ipsis lumen descendat ad valles, vel ad colles; quia non tantae sunt altitudinis,
quantae sunt montes. Ipsi sunt per quos nobis praerogatur Scriptura, sive in prophetia, sive in
Apostolis, sive in Evangelio. Ipsi sunt montes de quibus cantamus: Levavi oculos meos in montes,
unde veniet auxilium mihi 7; quia de Scripturis sanctis in hac vita habemus auxilium. Sed quia ipsi

890

