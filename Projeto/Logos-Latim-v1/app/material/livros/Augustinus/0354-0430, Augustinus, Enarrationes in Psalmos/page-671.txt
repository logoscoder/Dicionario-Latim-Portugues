mons unde praecisus est lapis sine manibus? Regnum Iudaeorum: primo quod colebant unum
Deum. Inde praecisus est lapis Dominus noster Iesus Christus. Ipse dictus est: Lapis quem
reprobaverunt aedificantes, hic factus est in caput anguli 35. Lapis iste praecisus de monte sine
manibus, confregit omnia regna terrarum: videmus confracta ab illo lapide omnia regna terrae.
Quae erant regna terrae? Regna idolorum, regna daemoniorum fracta sunt. Regnabat Saturnus in
multis hominibus: ubi est regnum eius? Regnabat Mercurius in multis hominibus: ubi est regnum
eius? Fractum est, redacti sunt illi in regnum Christi, in quibus ille regnabat. Regnum Coelestis
quale erat Carthagini! ubi nunc est regnum Coelestis? Lapis ille fregit omnia regna terrarum, lapis
praecisus de monte sine manibus. Quid est, praecisus de monte sine manibus? Natus de gente
Iudaeorum sine opere hominum. Omnes enim qui nascuntur, de opere maritali nascuntur; ille de
virgine natus, sine manibus natus est; per manus enim, opus humanum significatur: quo manus
humanae non accesserunt, ubi maritalis amplexus non fuit, fetus tamen fuit. Natus est ergo de
monte sine manibus lapis ille: crevit, et crescendo fregit omnia regna terrarum. Factus est autem
mons magnus, et implevit universam faciem terrae. Haec est Ecclesia catholica, cui vos
communicare gaudete. Illi autem qui non ei communicant, quia praeter ipsum montem adorant et
laudant Deum, non exaudiuntur ad vitam aeternam; etsi ad quaedam temporalia exaudiantur. Non
sibi ergo blandiantur, quia eos in quibusdam exaudit Deus: nam et Paganos exaudit in quibusdam.
Nonne clamant Pagani ad Deum, et pluit? Quare? Quia facit solem suum oriri super bonos et malos,
et pluit super iustos et iniustos 36. Noli ergo gloriari, pagane, quia te clamante ad Deum, pluit Deus,
qui super iustos et iniustos pluit. Audivit te ad temporalia; non te audit ad aeterna, nisi in monte
sancto eius adoraveris. Adorate Dominum in monte sancto eius, quoniam sanctus Dominus Deus
noster.

Dei Verbum bonorum operum fructus pariat.
15. Haec de Psalmo sufficiant Caritati vestrae; quantum Dominus donavit, locuti sumus. Et quidquid
loquimur in nomine Dei, quoniam Dei est loquentis per nos, imber Dei est: videte vos qualis terra
sitis. Nam quando pluvia venit super terram, si bona terra est, fructus bonos parit; si mala terra est,
spinas parit: pluvia tamen dulcis est et super fructus et super spinas. Qui istis verbis auditis peior
factus fuerit, et spinas de pluvia generaverit, ignem speret, pluviam non accuset: qui autem melior
factus fuerit, et fruges de bona terra genuerit, horreum speret, pluviam laudet. Aut quid sunt
nubes, aut quid est pluvia, nisi Dei misericordia, omnia facientis circa eos quos diligit, et quibus
donavit ut ab eis diligatur?

120 IN PSALMUM 99
ENARRATIO
Sermo ad plebem
1. Psalmum, fratres, cum cantaretur, audistis; brevis est, nec obscurus: quasi securitatem dederim,
ne laborem timeatis. Videamus tamen attentius, et quanto liberius, tanto diligentius, quid sibi velint
ea ipsa quae aperte sonant, ut quantum Dominus donare dignatur, spiritaliter intellegantur. Vox Dei
quolibet organo sonans, tamen vox Dei; neque enim delectat aures eius, nisi vox eius: nam et nos
cum loquimur, tunc eum delectamus, cum ipse de nobis loquitur.
2. [v. 1.] Psalmus in confessione: sic inscribitur, hic est titulus eius: Psalmus in confessione. Pauci
versus sunt, magnarum rerum gravidi: pariant semina in cordibus vestris, ut paretur horreum messi
dominicae. Psalmus iste in confessione hoc nobis iubet, ad hoc nos hortatur, ut iubilemus Deo. Nec
hortatur velut aliquem unum angulum terrae, aut unam aliquam habitationem congregationemve
hominum; sed quia ubique novit se seminasse benedictionem, undique exigit iubilationem.

Ore malorum murmurat terra bonorum vero ore iubilat.
3. [v. 2.] Iubilate ergo Domino, universa terra. Numquid modo vocem meam audit universa terra?
Et tamen hanc vocem audivit universa terra. Iam iubilat Domino universa terra; et quae adhuc non
iubilat, iubilabit. Pertendens enim benedictio, incipiente Ecclesia ab Ierusalem per omnes gentes 1,
impietatem ubique prosternit, pietatem ubique construit: et mixti sunt boni malis, et mali per
omnem terram, et boni per omnem terram. In malis murmurat omnis terra, in bonis iubilat omnis
terra. Quid est ergo iubilare? Multum enim nos attentos facit ad hoc verbum et praesentis psalmi

671

