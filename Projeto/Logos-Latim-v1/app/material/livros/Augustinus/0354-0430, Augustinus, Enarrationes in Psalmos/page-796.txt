tamen non ait: "Placeo"; sed: Placebo in conspectu Domini, in regione vivorum; satis ostendens ab
ea parte nondum se placere in conspectu Domini, quae est in regione mortuorum, id est in carne
mortali. Qui enim in carne sunt, Deo placere non possunt 29. Unde quod sequitur, et dicit idem
apostolus: Vos autem non estis in carne 30; secundum id dicit, quod corpus quidem mortuum est
propter peccatum, spiritus autem vita est propter iustitiam 31: secundum quem placebant Domino,
quia secundum ipsum in carne non erant. Quis autem placeat Deo vivo, in corpore mortuo? Sed
quid ait? Si autem Spiritus eius qui suscitavit Iesum Christum a mortuis, habitat in vobis; qui
suscitavit Iesum Christum a mortuis, vivificabit et mortalia corpora vestra propter Spiritum qui
habitat in vobis 32: Tunc erimus in regione vivorum, ex omni parte placentes in conspectu Domini,
ex nulla ab eo parte peregrini. Quamdiu enim sumus in corpore, peregrinamur a Domino nostro; et
in quantum inde peregrinamur, in tantum non sumus in regione vivorum. Confidimus autem et
bene arbitramur magis peregrinari a corpore, et immanere ad Dominum; et ideo ambimus, sive
immanentes, sive peregrinantes, placentes illi esse 33. Ambimus quidem nunc, qui exspectamus
adhuc redemptionem corporis nostri 34: sed cum absorpta fuerit mors in victoriam, et corruptibile
hoc induerit incorruptionem, et mortale hoc induerit immortalitatem 35; tunc nullus erit fletus, quia
nullus lapsus; et nullus lapsus, quia nulla corruptio. Et ideo iam non ambiemus placere, sed omnino
placebimus in conspectu Domini, in regione vivorum.

141 IN PSALMUM 115
ENARRATIO
Sermo ad plebem

Fides sine operibus mortua est.
1. Notissimum arbitror esse Sanctitati vestrae quod ait Apostolus: Non enim omnium est fides 1; et
quod maior esse soleat infidelium multitudo, non ignoratis: propter quod dicitur: Domine, quis
credidit auditui nostro? 2 Inter quos etiam illi numerantur, de quibus dicit idem apostolus: Omnes
sua quaerunt, non quae Iesu Christi 3: quos alio loco dicit non ex veritate, sed ex occasione
praedicare verbum Dei, non caste 4, id est, non ex animo purae et sincerae caritatis. Aliud enim
sentiebant, quod in eorum moribus apparebat; et aliud praedicabant, ut sancto nomine placerent
hominibus: nam de his iterum dicit: Neque enim isti Deo serviunt, sed suo ventri 5. Quos tamen
Christum annuntiare permittit. Quamvis enim ea potius crederent quae ipsi faciebant, ut
morerentur: ea tamen praedicabant, quae si alii credentes facerent, salvarentur; non enim aliud
annuntiabant praeter regulam fidei. Eos quippe excludit Apostolus, dicens: Si quis vobis
annuntiaverit praeter id quod accepistis, anathema sit 6. Illi non Christum annuntiant qui annuntiant
falsitatem; quia Christus veritas est 7. De istis autem dicit quod Christum annuntient; sed non caste,
id est, non animo simplici et puro, et fide sincera quae per dilectionem operatur: terrenis quippe
cupiditatibus consulentes, regnum coelorum annuntiabant, habentes in pectore falsitatem, in lingua
veritatem. Sciens itaque Apostolus etiam per Iudam evangelizantem credentes esse liberatos, istos
quoque ita permittit: Sive, inquit, occasione, sive veritate Christus annuntietur 8. Veritatem quippe
annuntiabant, etiamsi non veritate, id est non vero animo. Isti loquuntur quod non credunt, et ideo
reprobati sunt; quamvis sint utiles eis quos instruit Dominus, dicens: Quae dicunt, facite; quae
autem faciunt, facere nolite: dicunt enim, et non faciunt 9. Unde, nisi quia utilia non credunt esse
quae dicunt? Sunt autem alii qui credunt, et non loquuntur quod credunt, vel pigritia, vel timore.
Nam et ille servus quamvis talentum habuerit, tamen quia erogare noluit, audit a Domino iudice:
Serve nequam et piger 10. Et alio Evangelii loco dictum est quod multi ex principibus Iudaeorum
credidissent in eum, sed non eum confitebantur, ne expellerentur de synagogis; sed etiam ipsi
reprehensi atque improbati sunt 11: sequitur enim Evangelista dicens: Amaverunt enim gloriam
hominum magis quam Dei 12. Si ergo et illi qui verum quod loquuntur non credunt, et illi qui verum
quod credunt non loquuntur, merito reprobantur; quis erit servus vere dicendus fidelis, nisi ille cui
dicitur: Euge, serve bone, quoniam in modico fuisti fidelis, supra multa te constituam; intra in
gaudium domini tui 13? Talis itaque servus nec antequam credat loquitur, nec cum crediderit tacet;
ne vel sic eroget ut ipse non habeat, vel quod habet non erogando non habeat. Sic enim dictum est:
Qui habet, dabitur ei; qui autem non habet, et quod habet auferetur ab eo 14.

Multae tribulationes iustorum.
796

