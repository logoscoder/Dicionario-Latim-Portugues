cuius confessionem non mors sequitur, sed cruciatus insequitur. Et vicinis meis nimium: nimium
hoc visum est eis qui iam propinquabant cognoscere te et tenere fidem quam teneo. Et timor notis
meis: et ipsis notis meis exemplo horribilis tribulationis meae timorem incussi. Qui videbant me,
foras fugiebant a me: quoniam non intellegebant interiorem et invisibilem spem meam, in exteriora
et visibilia fugerunt a me.
13. [v 13.] Oblitus sum, tamquam mortuus a corde: et obliti sunt me, tamquam mortuus sim a
corde ipsorum. Factus sum tamquam vas perditum: visus sum mihi periisse usibus Domini, vivens
in hoc saeculo, et neminem lucrifaciens, cum omnes timerent aggregari mihi.
14. [v 14.] Quoniam audivi vituperationem multorum accolentium in circuitu: quoniam audivi
vituperantes me multos in peregrinatione huius terrae iuxta me, sequentes circuitum temporum, et
mecum in patriam aeternam redire recusantes. Dum congregarentur ipsi simul adversum me, ut
acciperent animam meam consiliati sunt: ut consentiret eis anima mea, quae morte posset de
potestate illorum facile exire, excogitaverunt consilium, quo nec mori me sinerent.
15. [v 15.] Ego autem in te speravi, Domine; dixi: Tu es Deus meus: non enim mutatus es, ut non
salvum facias qui emendas.
16. [v 16.] In manibus tuis sortes meae: in potestate tua sunt sortes meae. Non enim ullum video
meritum, quo de universa impietate generis humani me potissimum elegisti ad salutem: et si est
apud te iustus et occultus ordo electionis meae, ego tamen quem hoc latet, ad tunicam Domini mei
sorte perveni 1. Erue me de manibus inimicorum meorum, et a persequentibus me.
17. [v 17.] Illustra faciem tuam super servum tuum: notum fac hominibus qui non putant me ad te
pertinere, super me esse intendentem faciem tuam, meque tibi servire. Salvum me fac in tua
misericordia.
18. [v 18.] Domine, non confundar, quoniam invocavi te: Domine, non erubescam insultantibus
mihi, ex eo quod te invocavi. Erubescant impii, et deducantur in infernum: erubescant potius qui
lapides invocant, et umbris socientur.
19. [v 19.] Muta efficiantur labia dolosa: nota faciens populis sacramenta in me tua, fac
obstupescere labia fingentium de me falsa. Quae loquuntur adversus iustum iniquitatem, in
superbia et contemptu: quae loquuntur adversus Christum iniquitatem, superbientes, et
contemnentes tamquam hominem crucifixum.
20. [vv 20.21.] Quam magna multitudo dulcedinis tuae, Domine: exclamat hic Propheta ista
cernens, et mirans quam multis modis copiosa est dulcedo tua, Domine. Quam abscondisti
timentibus te: etiam eos quos emendas, multum amas; sed ne dissoluta securitate neglegentius
agant, abscondis ab eis dulcedinem amoris tui, quibus utile est timere te. Perfecisti sperantibus in
te: perfecisti autem hanc dulcedinem sperantibus in te; non enim subtrahis eis quod usque in finem
perseveranter exspectant. In conspectu filiorum hominum: non enim latet filios hominum, iam non
secundum Adam, sed secundum filium hominis viventes: Abscondes eos in abscondito vultus tui,
quam sedem perpetuam serves in abscondito notitiae tuae sperantibus in te. A conturbatione
hominum: ut iam nullam humanam conturbationem patiantur.
21. Proteges eos in tabernaculo tuo, a contradictione linguarum: sed hic interim dum eis maledicae
linguae obstrepunt dicentes: Quis hoc novit, aut quis inde venit? proteges eos in tabernaculo fidei
earum rerum, quas Dominus pro nobis temporaliter gessit et pertulit.
22. [v 22.] Benedictus Dominus, quoniam mirificavit misericordiam suam in civitate circumstantiae:
benedictus Dominus, quoniam post emendationem acerrimarum persecutionum, omnibus
mirabilem fecit misericordiam suam per orbem terrarum, in circuitu societatis humanae.
23. [v 23.] Ego dixi in ecstasi mea: unde ille populus iterum loquens, ait: Ego dixi in pavore meo,
cum horribiliter gentes in me saevirent. Proiectus sum a facie oculorum tuorum: non enim si me
respiceres, pati me ista sineres. Ideo exaudisti, Domine, vocem orationis meae, cum clamarem ad
te: ideo modum ponens emendationi, et ostendens me pertinere ad curam tuam, exaudisti,
Domine, vocem orationis meae, cum eam ex tribulatione nimis intenderem.

96

