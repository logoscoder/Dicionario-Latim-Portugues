ascendit in coelum, misit Spiritum sanctum, quo completi Apostoli, cum fiducia praedicarent
verbum Dei, et peccata hominum libere arguerent? qua increpatione periit impius; quia iustificatus
est impius, et factus est pius. Nomen eorum delesti in saeculum, et in saeculum saeculi. Deletum
est nomen impiorum: non enim appellantur impii, qui Deo vero credunt. Deletur autem nomen
eorum in saeculum, id est, quamdiu temporale saeculum volvitur. Et in saeculum saeculi. Quid est
saeculum saeculi, nisi cuius effigiem et tamquam umbram habet hoc saeculum? Vicissitudo enim
temporum sibi succedentium, dum luna minuitur et rursus impletur, dum sol omni anno locum
suum repetit, dum ver, vel aestas, vel autumnus, vel hiems sic transit ut redeat, aeternitatis
quaedam imitatio est. Sed huius saeculi saeculum est quod incommutabili aeternitate consistit.
Sicut versus in animo, et versus in voce: ille intellegitur, iste auditur; et ille istum modificat: et ideo
ille in arte operatur et manet, iste in aere sonat et transit. Sic huius mutabilis saeculi modus ab illo
incommutabili saeculo definitur, quod dicitur saeculum saeculi: et ideo illud in arte Dei, hoc est in
Sapientia et Virtute permanet; hoc autem in creaturae administratione peragitur. Si tamen non
repetitio est, ut postea quam dictum est in saeculum, ne hoc acciperetur quod transit, subiceretur
in saeculum saeculi. Nam in graecis exemplaribus sic est:
. Quod Latini plerique interpretati sunt, non in
saeculum, et in saeculum saeculi, sed, in aeternum, et in saeculum saeculi: ut in eo quod dictum
est in saeculum saeculi, illud exponeretur quod dictum est in aeternum. Nomen ergo impiorum
delesti in aeternum, quia deinceps nunquam erunt impii. Et si in hoc saeculum non tenditur nomen
eorum, multo minus in saeculum saeculi.

De civitatibus diaboli.
8. [v 7.] Inimici defecerunt frameae in finem. Non pluraliter inimici, sed singulariter huius inimici.
Cuius autem inimici, nisi diaboli frameae defecerunt? Hae autem intelleguntur diversae opiniones
erroris, quibus ille animas tamquam gladiis perimit. His gladiis vincendis et ad defectum
perducendis instat ille gladius, de quo in septimo psalmo dicitur: Nisi convertamini, gladium suum
vibrabit 25. Et forte iste est finis in quem frameae deficiunt inimici, quia usque ad ipsum aliquid
valent; ipse nunc operatur occulte, ultimo autem iudicio palam vibrabitur. Hoc destruuntur
civitates; nam ita sequitur: Inimici defecerunt frameae in finem; et civitates destruxisti: civitates
autem in quibus diabolus regnat, ubi dolosa et fraudulenta consilia tamquam curiae locum obtinent,
cui principatui quasi satellites et ministri adsunt officia quorumque membrorum, oculi ad
curiositatem, aures ad lasciviam, vel si quid est aliud quod in malam partem libenter auditur,
manus ad rapinam vel quodlibet aliud facinus aut flagitium, et membra caetera in hunc modum
tyrannico principatui, id est perversis consiliis militantia. Huius civitatis quasi plebs est omnes
delicatae affectiones et turbulenti motus animi, quotidianas seditiones in homine agitantes. Ergo
ubi rex, ubi curia, ubi ministri, ubi plebs invenitur, civitas est: neque enim talia essent in malis
civitatibus, nisi prius essent in singulis hominibus, qui sunt tamquam elementa et semina civitatum.
Has civitates destruit, cum excluso inde principe, de quo dictum est: Princeps huius saeculi missus
est foras 26, vastantur haec regna verbo veritatis, sopiuntur maligna consilia, turpes affectiones
edomantur, membrorum et sensuum ministeria captivantur, et ad iustitiae et bonorum operum
militiam transferuntur: ut iam, sicut Apostolus dicit, non regnet peccatum in nostro mortali
corpore 27, et caetera huius loci. Tunc pacatur anima, et ordinatur homo ad quietem et ad
beatitudinem capessendam. Periit memoria eorum cum strepitu: impiorum scilicet. Sed cum
strepitu, sive quia fit strepitus, dictum est, cum impietas evertitur; non enim transit ad summam
pacem, ubi summum silentium est, nisi qui magno strepitu prius cum suis vitiis belligeraverit: sive
cum strepitu dictum est, ut pereat memoria impiorum etiam ipso strepitu pereunte, in quo
tumultuatur impietas.

Quomodo iudicat Dominus.
9. [vv 8.9.] Et Dominus in aeternum permanet. Utquid ergo fremuerunt gentes, et populi meditati
sunt inania, adversus Dominum et adversus Christum eius 28 nam Dominus in aeternum permanet.
Paravit in iudicio sedem suam, et ipse iudicabit orbem terrarum in aequitate. Paravit, cum iudicatus
est, sedem suam: per illam enim patientiam homo coelum acquisivit, et Deus in homine
credentibus profuit; et hoc est occultum Filii iudicium. Sed quia etiam palam manifesteque venturus
est ad vivos et mortuos iudicandos, paravit in occulto iudicio sedem suam; et ipse item palam
iudicabit orbem terrarum in aequitate, id est, meritis digna distribuet, agnos ad dexteram ponens,
haedos ad sinistram 29. Iudicabit populos cum iustitia. Hoc est quod superius dictum est: Iudicabit
orbem terrarum in aequitate: non quemadmodum iudicant homines, qui corda non vident, a quibus
plerumque deteriores absolvuntur quam condemnantur; sed in aequitate et cum iustitia Dominus
iudicabit, testimonium perhibente conscientia, et cogitationibus accusantibus seu defendentibus 30.

31

