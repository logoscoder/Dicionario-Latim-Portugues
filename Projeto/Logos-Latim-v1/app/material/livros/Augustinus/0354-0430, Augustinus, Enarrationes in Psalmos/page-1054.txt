figurata sunt in antiquis, praesentia ostenduntur in nobis. Modo ergo quid dicit Apostolus? Quamdiu
sumus in corpore, peregrinamur a Domino 4. Nondum sumus in patria: quando erimus in patria?
Quando triumphabimus devicto inimico diabolo, quando mors novissima inimica destruetur: tunc
fiet sermo qui scriptus est: Absorpta est mors in victoriam. Ubi est, mors, contentio tua? ubi est,
mors, aculeus tuus? 5 Quando ergo nulla erit mortis contentio, quae modo est, et facit nos gemere
ex defectu et mutabilitate rerum, ex fragilitate carnis humanae? Contendunt nobiscum quotidie
tentationes, contendunt quotidie delectationes: etsi non consentiamus, tamen molestiam patimur,
et contendimus, et magnum periculum est ne qui contendit vincatur; si autem non consentiendo
vincamus, molestiam tamen patimur resistendo delectationibus. Non cessat, et non moritur hostis,
nisi in resurrectione mortuorum. Sed praesumamus, fidamus, erigunt nos Aggaeus et Zacharias;
cantant futuram liberationem nostram. Si illi populo cantaverunt, et impletum est; christiano populo
quod cantatur, non implebitur? Securi estote: tantummodo in ista peregrinatione vitae quomodo
agatis, videte. Non vobis placeat amor Babyloniae, ne obliviscamini civitatem Ierusalem. Etsi corpus
vestrum adhuc in Babylonia tenetur, cor vestrum ad Ierusalem praemittatur. Laudet ergo tota
creatura Dominum; quia hoc ibi facturi sumus, quod hic praemeditamur.
5. Laudate Dominum de coelis; laudate eum in excelsis. Primo de coelis dicit, postea de terra:
laudatur enim Deus qui fecit coelum et terram. Coelestia tranquilla sunt, pacata sunt; ibi semper
gaudium, nulla mors, nulla aegritudo, nulla molestia; semper laudant Deum beati: nos autem adhuc
iusum sumus, sed cum cogitamus quomodo ibi laudetur Deus, cor ibi habeamus, et non sine causa
audiamus: Sursum corda. Levemus cor sursum, ne putrescat in terra; quoniam placet nobis quod ibi
agunt Angeli. Modo nos spe; postea re, cum illuc venerimus. Laudate ergo eum in excelsis.
6. [vv 2-5.] Laudate eum omnes Angeli eius, laudate eum omnes virtutes eius. Laudate eum sol et
luna, laudate eum omnes stellae et lumen. Laudate eum coeli coelorum, et aquae quae super
coelos sunt, laudent nomen Domini. Quando explicat omnia numerando? Sed tamen summatim et
quasi omnia perstrinxit, et conclusit omnia coelestia laudantia Creatorem suum.

Opera operatorem Deum laudant.
7. Et quasi diceretur ei: Quare illum laudant? quid illi debent, quid illis contulit, ut laudent eum?
sequitur: Quoniam ipse dixit, et facta sunt; ipse mandavit, et creata sunt. Non mirum si opera
laudant operatorem, non mirum est si facta laudant factorem, non mirum si creatura laudat
Creatorem. Ibi et Christus nominatus est, et quasi non audivimus nomen ipsius. Quis est Christus?
In principio erat Verbum, et Verbum erat apud Deum, et Deus erat Verbum: hoc erat in principio
apud Deum. Omnia per ipsum facta sunt, et sine ipso factum est nihil 6. Per quid facta sunt? Per
Verbum. Quomodo hic ostendit quia per Verbum facta sunt? Ipse dixit, et facta sunt; ipse mandavit,
et creata sunt. Nemo dicit, nemo mandat, nisi verbo.

Christi mors arrha nobis est vitae aeternae.
8. [v 6.] Statuit ea in saeculum et in saeculum saeculi. Omnia coelestia, omnia superiora, virtutes
omnes atque Angelos, civitatem quamdam supernam, bonam, sanctam, beatam: unde quoniam
peregrinamur, miseri adhuc sumus; et quo redituri, in spe beati; et quo cum redierimus, in re beati.
Statuit ea in saeculum et in saeculum saeculi: praeceptum possunt, et non praeteribit. Quale
praeceptum putatis habere coelestia et Angelos sanctos? quale praeceptum dedit illis Deus? Quale,
nisi ut laudent illum? Beati quorum hoc est negotium, laudare Deum. Non arant, non seminant, non
molunt, no coquunt: opera enim sunt ista necessitatis; ibi necessitas non est. Non furantur, non
depraedantur, non adulterantur: opera enim sunt ista iniquitatis; ibi iniquitas non est. Non frangunt
panem esurienti, non vestiunt nudum, non suscipiunt peregrinum, non visitant aegrotum, non
concordant litigiosum, non sepeliunt mortuum: opera enim sunt ista misericordiae; ibi nulla miseria
est in qua fiat misericordia. O beati! Putamus, erimus et nos sic? Eia, suspiremus, de suspirio
gemamus. Et quid sumus, ut ibi simus? Mortales, proiecti, abiecti, terra et cinis. Sed qui promisit
omnipotens est. Si ad nos attendamus, quid sumus? si ad illum, Deus est, omnipotens est. Non est
facturus angelum ex homine, qui fecit hominem ex nihilo? aut vero pro minimo habet Deus
hominem, propter quem mori voluit Unicum suum? Attendamus ad indicium dilectionis.
Promissionis Dei tales arrhas accepimus; tenemus mortem Christi, tenemus sanguinem Christi. Quis
mortuus est? Unicus. Pro quibus mortuus est? Utinam pro bonis, utinam pro iustis. Sed quid?
Etenim Christus, ait Apostolus, pro impiis mortuus est 7. Qui donavit impiis mortem suam, quid
servat iustis, nisi vitam suam? Erigat ergo se humana fragilitas, non desperet, non se collidat, non
se avertat, non dicat: Non ero. Qui promisit, Deus est: et venit, ut promitteret; apparuit hominibus,
venit suscipere mortem nostram, promittere vitam suam. Venit ad regionem peregrinationis

1054

