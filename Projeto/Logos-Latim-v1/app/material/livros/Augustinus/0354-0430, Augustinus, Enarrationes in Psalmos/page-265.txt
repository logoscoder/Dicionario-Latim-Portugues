inter eos prorsus boni non appareant, quomodo non apparent grana in area. Nam quisquis aream
videt, potest putare quod palea sola sit. Da hominem inexpertum, et putat inaniter fieri quod boves
mittuntur, quod ibi homines sub aestu desudant ut conterant paleam; sed ibi est et massa
ventilatione purganda. Tunc procedet copia frumenti, quae latebat in copia palearum. Et modo vis
invenire bonos? Esto, et invenies.

Iusti per totum orbem diffusi.
10. [v 11.] Contra istam ergo desperationem vide quid sequatur in psalmo isto. Quoniam cum
dixisset: Suscepimus, Deus, misericordiam tuam in medio populi tui, significavit esse populum non
suscipientem misericordiam Dei, in cuius medio quidam suscipiant misericordiam Dei: et ne
occurreret hominibus, tam paucos esse, ut prope nulli sint; quomodo consolatus est consequentibus
verbis? Secundum nomen tuum, Deus, ita et laus tua in fines terrae. Quid est hoc? Magnus
Dominus et laudabilis valde, in civitate Dei nostri, in monte sancto eius 52; nec potest esse laus
eius, nisi in sanctis eius. Nam qui male vivunt, non eum laudant; sed etsi praedicant lingua,
blasphemant vita. Quia ergo laus eius non est nisi in sanctis eius, non sibi dicant haeretici: In nobis
remansit laus eius, quia pauci sumus, et a turba separati; nos iuste vivimus, nos laudamus Deum,
non solum loquendo, verum etiam conversando. Respondetur eis ex hoc psalmo: Quid vos dicitis in
parte laudare Deum, cui dictum est: Secundum nomen tuum Deus, ita et laus tua in fines terrae? Id
est, quomodo notus es per omnes terras, sic et laudaris per omnes terras; nec desunt qui te nunc
laudant per omnes terras. Illi autem laudant, qui bene vivunt. Secundum enim nomen tuum, Deus,
ita et laus tua, non in parte, sed in fines terrae. Iustitia plena est dextera tua: id est, multi sunt et illi
qui stabunt ad dexteram. Non solum illi multi erunt qui stabunt ad sinistram, sed et ibi erit
plenitudo massae ad dexteram constitutae: Iustitia plena est dextera tua.
11. [v 12.] Laetetur mons Sion, et exsultent filiae Iudaeae, propter iudicia tua, Domine. O mons
Sion, o filiae Iudaeae, laboratis modo inter zizania, inter paleas, inter spinas laboratis; sed exsultate
propter iudicia Dei. Non errat Deus in iudicando. Discretae vivite, etsi concretae natae estis, non
frustra vox exiit de ore et de corde vestro: Ne comperdas cum impiis animam meam, et cum viris
sanguinum vitam meam 53. Ille ventilabit tantus artifex, in manu ventilabrum portabit, ut unum
granum tritici non cadat in acervum paleae comburendum, nec una arista paleae transeat ad
massam in horreo recondendam 54. Exsultate, filiae Iudaeae, propter iudicia Dei non errantis; et
nolite modo temere iudicare. Ad vos pertineat colligere, ad illum pertineat separare. Laetetur mons
Sion, et exsultent filiae Iudaeae, propter iudicia tua, Domine. Ne autem putetis filias Iudaeae
Iudaeos esse. Iuda Confessio est. Omnes filii confessionis, filii Iudaeae sunt: quia, Salus ex Iudaeis,
nihil est aliud quam Christus ex Iudaeis 55. Hoc ait et Apostolus: Non enim qui in manifesto Iudaeus
est, neque quae in manifesto in carne est circumcisio; sed qui in abscondito Iudaeus est, et
circumcisio cordis, in spiritu, non littera, cuius laus non ex hominibus, sed ex Deo 56. Talis Iudaeus
esto: gloriare de circumcisione cordis, etsi non habes circumcisionem carnis. Exsultent filiae
Iudaeae, propter iudicia tua, Domine.
12. [v 13.] Circumdate Sion, et complectimini eam. Dicatur eis qui male vivunt, in quorum medio
est populus ille qui suscepit misericordiam Dei: In medio vestrum est populus bene vivens:
Circumdate Sion. Sed quomodo? Complectimini eam. Nolite scandalis circumdare, sed caritate
circumdate; ut qui bene vivunt in medio vestrum, eos imitemini, et eorum imitatione Christo, cuius
membra sunt, incorporemini. Circumdate Sion, et complectimini eam. Narrate in turribus eius. In
altitudine munitionum eius praedicate laudes eius.

Caritas est virtus quam nemo vincit, violentissima ad salvandum.
13. [v 14.] Ponite corda vestra in virtute eius. Non ut habeatis formam pietatis, virtutem eius
abnegetis 57; sed in virtute eius ponite corda vestra. Quae est virtus civitatis huius? Qui vult
intellegere virtutem huius civitatis, intellegat vim caritatis. Ipsa est virtus quam nemo vincit. Huius
ignem nulli fluctus saeculi, nulla flumina tentationis exstinguunt. De hac dictum est: Valida est sicut
mors dilectio 58. Quomodo enim mors quando venit, resisti ei non potest, quibuslibet artibus,
quibuslibet medicamentis occurras; violentiam mortis vitare non potest, qui mortalis natus est: sic
contra violentiam caritatis mundus nil potest. A contrario enim similitudo data est de morte;
quomodo enim mors ad auferendum violentissima est, sic caritas violentissima est ad salvandum.
Per caritatem enim multi mortui sunt saeculo, ut viverent Deo. Hac caritate accensi martyres, non
simulati, non vana gloria ventilati, non tales de quibus dictum est: Si tradidero corpus meum ut
ardeam, caritatem autem non habeam, nihil mihi prodest 59, sed tales quos vere Christi et veritatis

265

