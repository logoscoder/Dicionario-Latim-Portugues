Somnus corporis, Dei donum; somnus animae, hominis pernicies.
4. [v 2.] Deus, Deus meus, ad te de luce vigilo. Quid est vigilare? Utique non dormire. Quid est
dormire? Est somnus animae, est somnus corporis. Somnum corporis omnes debemus habere; quia
si non habeatur somnus corporis, deficit homo, deficit ipsum corpus. Non enim potest diu sustinere
corpus nostrum fragile animam vigilantem et intentam in actionibus: si diu fuerit intenta anima in
actionibus, corpus fragile et terrenum non illam capit, non illam sustinet perpetuo agentem; et
deficit, et succumbit. Ideo Deus donavit somnum corpori, quo reparantur membra corporis, ut
possint vigilantem animam sustinere. Illud autem cavere debemus, ne ipsa anima nostra dormiat;
malus enim est somnus animae. Bonus somnus corporis, quo reparatur valetudo corporis. Somnus
autem animae est oblivisci Deum suum. Quaecumque anima oblita fuerit Deum suum, dormit. Ideo
dicit Apostolus quibusdam oblitis Deum suum, et tamquam in somno agentibus deliramenta
culturae idolorum. Sic sunt enim qui colunt idola, quomodo qui vident in somnis vana: si autem
evigilet anima ipsorum, intellegit a quo facta est, et non colit quod ipsa fecit. Dicit ergo quibusdam
Apostolus: Surge qui dormis, et exsurge a mortuis; et illuminabit te Christus 8. Numquid corpore
dormientem excitabat Apostolus? Sed excitabat animam dormientem, quando ad hoc eam
excitabat ut illuminaretur a Christo. Ergo secundum ipsas vigilias dicit iste: Deus, Deus meus, ad te
de luce vigilo. Non enim vigilares in te, nisi oriretur lux tua, quae te de somno excitaret. Illuminat
enim animas Christus, et facit eas vigilare: si autem lumen suum detrahat, obdormiunt. Ideo enim
illi dicitur in alio psalmo: Illumina oculos meos, ne unquam obdormiam in morte 9. Aut si ab illo
aversae obdormiunt, praesens est illis lumen, et non possunt videre, quia dormiunt. Quomodo et
corpore qui dormit inter diem; iam ortus est sol, iam dies calet, et ille tamquam in nocte est, quia
non vigilat ut videat iam ortum diem: sic quibusdam iam praesente Christo, iam praedicata
veritate, inest adhuc somnus animae. Illis ergo vos, si vigiletis, dicetis quotidie: Surge qui dormis,
et exsurge a mortuis; et illuminabit te Christus. Vita enim vestra, et mores vestri vigilare debent in
Christo, ut sentiant alii, Pagani dormientes, et ad sonitum vigiliarum vestrarum excitentur, et ipsi
excutiant somnum, et incipiant in Christo vobiscum dicere: Deus, Deus meus, ad te de luce vigilo.

Christianorum coetus, unanimis et Deum sitiens.
5. Sitivit tibi anima mea. Ecce illud desertum Idumaeae. Videte quomodo hic sitit: sed videte quid
hic bonum est: Sitivit tibi. Sunt enim qui sitiunt, sed non Deo. Omnis qui sibi vult aliquid praestari,
in ardore est desiderii: ipsum desiderium sitis est animae. Et videte quanta desideria sint in
cordibus hominum: alius desiderat aurum, alius desiderat argentum, alius desiderat possessiones,
alius haereditates, alius amplam pecuniam, alius multa pecora, alius domum magnam, alius
uxorem, alius honores, alius filios. Videtis desideria ista, quomodo sunt in cordibus hominum.
Ardent omnes homines desiderio; et vix invenitur qui dicat: Sitivit tibi anima mea. Sitiunt enim
homines saeculo; et non se intellegunt in deserto esse Idumaeae, ubi debet sitire anima ipsorum
Deo. Dicamus ergo nos: Sitivit tibi anima mea; omnes dicamus, quia in concordia Christi omnes una
anima sumus: ipsa anima sitiat in Idumaea.

Carne nostrae promissa est resurrectio.
6. Sitivit tibi, inquit, anima mea: quam multipliciter tibi et caro mea. Parum est quia sitivit anima
mea, sitivit et caro mea. Puta si anima sitit Deo, quomodo et caro sitit Deo? Quando enim caro sitit,
aquam sitit; quando anima sitit, fontem sapientiae sitit. De ipso fonte inebriabuntur animae
nostrae, sicut dicit alius psalmus: Inebriabuntur ab ubertate domus tuae, et torrente deliciarum
tuarum potabis eos 10. Sitienda est ergo sapientia, sitienda est iustitia. Non ea satiabimur, non ea
implebimur, nisi cum fuerit finita vita ista, et venerimus ad illud quod promisit Deus. Promisit enim
Deus aequalitatem Angelorum 11: et modo Angeli non sitiunt quomodo nos, non esuriunt quomodo
nos; sed habent saginam veritatis, lucis, immortalis sapientiae. Ideo beati sunt; et de tanta
beatitudine, quia in illa sunt civitate Ierusalem coelesti, unde nos modo peregrinamur, attendunt
nos peregrinos, et miserantur nos, et iussu Domini auxiliantur nobis, ut ad illam patriam
communem aliquando redeamus, et ibi cum illis fonte dominico veritatis et aeternitatis aliquando
saturemur. Modo ergo sitiat anima nostra: unde et caro nostra sitit, et hoc multipliciter?
Multipliciter tibi, inquit, et caro mea. Quia et carni nostrae promittitur resurrectio. Quomodo animae
nostrae promittitur beatitudo, sic et carni nostrae promittitur resurrectio. Resurrectio carnis talis
nobis promittitur: audite, et discite, et tenete quae sit spes Christianorum, quare sumus christiani.
Non enim ad hoc sumus christiani, ut terrenam nobis felicitatem petamus, quam plerumque habent
et latrones et scelerati. Ad aliam felicitatem nos sumus christiani, quam tunc accipiemus, cum vita
ista huius saeculi tota transierit. Ergo promittitur nobis et carnis resurrectio; et talis resurrectio
carnis nobis promittitur, ut caro quidem ista quam modo portamus, resurgat in fine. Nec incredibile

383

