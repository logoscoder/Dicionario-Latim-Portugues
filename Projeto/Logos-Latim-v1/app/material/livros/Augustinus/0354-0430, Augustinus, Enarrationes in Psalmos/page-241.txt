fabricam nondum existentem, nondum in specie aedificii, sed in prolatione consilii; nec laudat alius
consilium tuum, nisi aut indicaveris, aut viderit quod fecisti. Ergo si per Verbum omnia, et Verbum
de Deo; inspice fabricam factam per Verbum, et ex isto aedificio mirare consilium. Quale Verbum
est per quod factum est coelum et terra, et omnis ornatus coeli, omnis fecunditas terrae, diffusio
maris, distentio aeris, fulgor siderum, claritas solis et lunae? Videntur haec: transcende et haec;
cogita Angelos, Principatus, Sedes, Dominationes, Potestates: omnia per ipsum facta sunt 19. Unde
ergo ista bona facta sunt? Quia eructatum est per quod fierent, Verbum bonum. Ergo Verbum
bonum: et ipsi Verbo dictum est: Magister bone. Et ipsum Verbum respondit: Quid me interrogas de
bono? Nemo bonus, nisi unus Deus 20. Dictum est: Magister bone; et dicit: Quid me interrogas de
bono? Addidit etiam: Nemo bonus, nisi unus Deus. Quomodo ergo et ipse bonus, nisi quia Deus?
Non solum autem Deus, sed cum Patre unus Deus. Non enim dicendo: Nemo bonus, nisi unus Deus,
discrevit se, sed univit. Eructavit cor meum verbum bonum. Dixerit hoc Deus Pater de Verbo suo
bono atque benefico bono nostro, per quod solum bonum utcumque boni esse possumus.

Pater Verbum profert ex corde suo. Sed dicere Dei aeternum est.
5. Sequitur: Dico ego opera mea regi. Adhuc Pater loquitur? Si adhuc Pater loquitur, quaeramus et
hoc quomodo secundum fidem veram et catholicam intellegamus: Dico ego opera mea regi. Si enim
Pater dicit opera sua Filio suo regi nostro; quae opera Pater dicturus est Filio, cum omnia opera
Patris per Filium facta sint? An forte, Dico ego opera mea regi, ipsum Dico, generationem Filii
significat? Vereor ne hoc aliquando a tardioribus non possit intellegi: verumtamen dicam; sequatur
qui potest, ne non dicto non sequatur et qui potest. Legimus in alio psalmo dictum: Semel locutus
est Deus 21. Toties locutus est per Prophetas, toties per Apostolos, hodieque loquitur per sanctos
suos, et ait: Semel locutus est Deus. Unde semel locutus est, nisi propter Verbum unum? Sicut
autem Eructavit cor meum verbum bonum, intelleximus ibi generationem Filii; veluti repetitio mihi
videtur facta in consequenti sententia, ut illud quod dictum erat: Eructavit cor meum verbum
bonum, repeteretur in eo quod ait: Dico. Quid est enim: Dico? Verbum profero. Et unde profert Deus
verbum, nisi ex corde suo, ex intimo suo? Tu non dicis nisi quod ex corde tuo profers; verbum tuum
quod sonat et transit, aliunde non profertur: et miraris quia ita dicit Deus? Sed dicere Dei aeternum
est. Tu dicis aliquid modo, quia tacebas paulo ante: vel ecce nunc nondum verbum profers; cum
autem proferre coeperis, rumpis silentium quodammodo, et generas verbum quod antea non erat.
Non sic Deus genuit Verbum: dicere Dei sine initio est, et sine fine; et tamen unum Verbum dicit.
Dicat alterum, si quod dixit transierit. Cum vero et a quo dicitur manet, et quod dicitur manet; et
semel dicitur et non finitur; et ipsum semel sine initio dicitur, nec bis dicitur, quia non transit quod
semel dicitur. Hoc est ergo: Eructavit cor meum verbum bonum, quod est: Dico ego opera mea
regi. Quare ergo: Opera mea dico? Quia in ipso Verbo omnia opera Dei. Quidquid enim facturus erat
Deus in creatura, iam in Verbo erat; nec esset in rebus, nisi esset in Verbo: quomodo et in te non
esset in fabrica, nisi esset in consilio. Sicut in Evangelio dicitur: Quod factum est in ipso vita erat 22.
Erat ergo quod factum est, sed in Verbo erat: et omnia opera Dei ibi erant, et opera nondum erant:
sed Verbum erat, et Verbum hoc Deus erat, et apud Deum erat, et Filius Dei erat, et cum Patre
unus Deus erat. Dico ego opera mea regi. Audiat dicentem, qui Verbum intellegit; et videat cum
Patre sempiternum Verbum, in quo sunt etiam quae futura sunt, in quo non abierunt et quae
transierunt. Haec opera Dei in Verbo, tamquam in Verbo, tamquam in Unigenito, tamquam in Dei
Verbo.

Verbum incarnatum debita tua dimisit et indebita sua exsolvit.
6. Quid ergo sequitur? Lingua mea calamus scribae, velociter scribentis. Quid simile, fratres mei,
quid habet simile lingua Dei cum calamo scribae? Quid habet simile petra cum Christo 23? quid
habet simile agnus cum Salvatore 24? quid habet leo cum Unigeniti fortitudine 25? Dicta sunt haec
tamen: et nisi dicerentur, non aliquo modo per haec visibilia ad invisibilem informaremur. Sic ergo
humilem similitudinem calami huius, nec comparemus illi excellentiae, nec tamen respuamus.
Quaero enim quare linguam suam calamum dixit esse scribae velociter scribentis? At vero
quantumvis velociter scribat scriba, non comparatur illi velocitati, de qua dicit alius psalmus: Usque
in velocitatem currit verbum eius 26. Sed mihi videtur, quantum audet humana intellegentia, et hoc
posse accipi ex persona Patris dictum: Lingua mea calamus scribae. Quia quod lingua dicitur, sonat
et transit; quod scribitur, manet: cum ergo dicat Deus Verbum, et Verbum quod dicitur non sonet et
transeat, sed et dicatur et maneat; scriptis hoc maluit Deus comparare, quam sonis. Quod autem
addidit, velociter scribentis, impulit mentem ad intellegentiam: sed non pigra remaneat,
respiciendo antiquarios, aut respiciendo qualeslibet veloces notarios; si autem hoc attenderit,
remanebit ibi. Ipsum velociter, cogitet velociter; et videat quare dictum sit, velociter. Velociter Dei
tale est, ut velocius nihil sit. In Scripturis enim scribitur littera post litteram, syllaba post syllabam,

241

