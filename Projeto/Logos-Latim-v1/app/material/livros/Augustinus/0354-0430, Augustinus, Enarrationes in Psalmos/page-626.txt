laetificat civitatem Dei 26. Ergo facta sunt flumina currentia de ventre discipulorum, cum acceperunt
Spiritum sanctum: ipsa flumina accepto Spiritu sancto. Unde flumina elevaverunt voces suas? quare
elevaverunt? Quia primo timuerunt. Petrus nondum fuit flumen, quando interrogatione ancillae ter
Christum negavit: Nescio hominem 27. Hic timens mentitur; nondum elevat vocem, nondum est
flumen. Ubi autem impleti sunt Spiritu sancto, accersierunt eos Iudaei, et praeceperunt eis ne
omnino loquerentur, neque docerent in nomine Iesu. Petrus autem et Ioannes dixerunt ad eos: Si
iustum est coram Deo, ut vobis obediamus magis quam Deo, iudicate: non enim possumus quae
vidimus et audivimus non loqui 28. Elevaverunt ergo flumina vocem suam, a vocibus aquarum
multarum. Ad ipsam elevationem vocis pertinet quod ibi scriptum est: Stetit autem Petrus cum
undecim, et elevata voce dixit ad eos: Viri Iudaei 29; et caetera quibus annuntiat Iesum sine timore
cum magna fiducia. Elevaverunt enim flumina vocem suam, a vocibus aquarum multarum. Nam et
cum dimissi essent Apostoli de concilio Iudaeorum, venerunt ad suos, et indicaverunt quanta eis
sacerdotes et seniores dixerunt: at illi audientes levaverunt vocem unanimes omnes ad Dominum,
et dixerunt: Domine, tu es qui fecisti coelum et terram, et mare, et omnia quae in eis sunt 30; et
caetera quae dicere potuerunt flumina elevantia vocem suam. Mirabiles suspensurae maris. Cum
enim illi elevassent voces suas discipuli, crediderunt multi, et acceperunt multi Spiritum sanctum,
et coeperunt multa flumina clamare de paucis. Ideo sequitur: A vocibus aquarum multarum
mirabiles suspensurae maris: id est, huius saeculi. Cum coepisset Christus tantis vocibus praedicari,
coepit irasci mare, coeperunt crebrescere persecutiones. Cum elevassent ergo flumina vocem
suam, a vocibus aquarum multarum mirabiles suspensurae maris. Suspensurae, exaltationes sunt;
quia quando irascitur mare, suspenduntur fluctus. Suspendantur fluctus quantum volunt, fremat
mare quantum vult; mirabiles quidem suspensurae maris, mirabiles minae, mirabiles persecutiones,
sed vide quid sequitur: Mirabilis in excelsis Dominus. Compescat se ergo mare, et aliquando
tranquilletur, detur pax Christianis. Turbabatur mare, fluctuabat navicula. Navicula Ecclesia est,
mare saeculum est. Venit Dominus, ambulavit super mare, et pressit fluctus 31. Quomodo ambulavit
Dominus super mare? Super capita istorum fluctuum magnorum spumantium. Potestates, et reges
crediderunt, subiugati sunt Christo. Ergo non terreamur, quia mirabiles suspensurae maris: Mirabilis
in excelsis Dominus.

Illi inhaereamus qui vicit saeculum.
8. [v. 5.] Testimonia tua credita facta sunt nimis. Magis quam mirabiles erant suspensurae maris, et
mirabilis in excelsis Dominus. Testimonia tua credita facta sunt nimis. Testimonia tua, quia dixerat
illud ante: Haec dico vobis, ut in me pacem habeatis, in mundo autem pressuram 32. Ergo quia
mundus pressuram vobis facturus est, dico vobis. Coeperunt pati, et confirmarunt in se quod illis
praedixerat Dominus, et magis fortes sunt facti. Cum enim videbant impleri in se passiones,
sperabant compleri in se et coronas: et ideo mirabiles suspensurae maris; mirabilis in excelsis
Dominus. Ut in me, inquit, pacem habeatis, in mundo autem pressuram. Ergo quid facimus? Saevit
mare, extolluntur fluctus, et rabidi fremunt; pressuras patimur: nonne forte deficimus? Absit.
Mirabilis in excelsis Dominus. Adeo et ibi cum diceret, ut in me pacem habeatis, in mundo autem
pressuram; quasi dicerent: Putas non premet nos mundus, et exstinguet nos? statim subiecit: Sed
gaudete, quia ego vici saeculum. Si ergo ait, ego vici saeculum, adhaerete illi qui vicit saeculum,
qui vicit mare. Gaudete ad eum, quia mirabilis est in excelsis Dominus, et testimonia tua credita
facta sunt nimis. Et quid factum est de his omnibus? Domum tuam decet sanctificatio, Domine.
Domum tuam, totam domum tuam: non hic, aut hic, aut ibi; sed domum tuam totam, per totum
orbem terrarum? Quare per totum orbem terrarum Quia correxit orbem terrae, qui non
commovebitur 33. Domus Domini fortis erit; per totum orbem terrarum erit: multi cadent, sed domus
illa stat; multi turbabuntur, sed domus illa non movebitur. Domum tuam decet sanctificatio,
Domine. Numquid parvo tempore? Absit. In longitudinem dierum.

114 IN PSALMUM 93
ENARRATIO
Sermo

Deus res humanas curat veramque ab homine innocentiam exigit.
1. Sicut intentissime audivimus, cum psalmus iste legeretur; ita intente audiamus, cum revelat
Dominus quae hic dignatus est opacare mysteria. Ad hoc enim clauduntur quaedam sacramenta

626

