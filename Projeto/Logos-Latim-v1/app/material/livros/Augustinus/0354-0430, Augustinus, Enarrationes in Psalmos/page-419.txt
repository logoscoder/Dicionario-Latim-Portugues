talibus nubibus, de qualibus dicit: Mandabo nubibus meis ne pluant super eam imbrem 10. Fugiant
ergo qui oderunt eum, a facie eius: timeant a praesentia sanctorum fideliumque eius, de quibus
dicit: Cum uni ex minimis meis fecistis, mihi fecistis 11.

Fumus et cera liquescens est inimicorum superbia.
3. [v 3.] Sicut deficit fumus, deficiant. Extulerunt enim se ab ignibus odiorum suorum in superbiae
typhum; et ponentes in coelum os suum 12, atque clamantes: Crucifige, crucifige 13, capto illuserunt,
pendentem irriserunt: et unde victores tumuerunt, mox victi evanuerunt. Sicut fluit cera a facie
ignis, sic pereant peccatores a facie Dei. Quamquam fortasse eos hoc loco significaverit, quorum
duritia in poenitentiae lacrymas solvitur: tamen etiam illud intellegi potest, ut futurum iudicium
comminetur; quia cum in hoc saeculo sicut fumus se extollendo, id est, superbiendo defecerint,
veniet illis in fine extrema damnatio, ut ab eius facie pereant in aeternum, cum in sua claritate
fuerit praesentatus, velut ignis, ad poenam impiorum lumenque iustorum.
4. [v 4.] Denique sequitur: Et iusti iucundentur, et exsultent in conspectu Dei, et delectentur in
laetitia. Tunc enim audient: Venite, benedicti Patris mei; percipite regnum 14. Iucundentur ergo qui
laboraverunt, et exsultent in conspectu Dei. Non enim erit exsultationis huius, tamquam coram
hominibus, inanis ulla iactantia; sed in conspectu eius qui sine errore inspicit quod donavit.
Delectentur in laetitia: non iam exsultantes cum tremore 15, sicut in hoc saeculo, quamdiu tentatio
est vita humana super terram 16.

Cantat Deo qui vivit.
5. [vv 5.6.] Deinde se ad ipsos convertit, quibus tantam spem dedit, et hic viventes alloquitur et
hortatur: Cantate Deo, psallite nomini eius. Iam hinc in tituli expositione, quod videbatur praelocuti
sumus. Cantat Deo, qui vivit Deo; psallit nomini eius, qui operatur in gloriam eius. Ita cantando, ita
psallendo, id est, sic vivendo, sic operando: Iter facite ei, inquit, qui ascendit super occasum. Iter
facite Christo; ut per speciosos pedes evangelizantium 17, pervia sint ei corda credentium. Ipse est
enim qui ascendit super occasum: sive quia non eum excipit nova vita se ad eum convertentis, nisi
vetus occiderit huic saeculo renuntiantis; sive quia ascendit super occasum, cum resurgendo vicit
corporis casum. Dominus enim nomen est ei. Quod illi si cognovissent, nunquam Dominum gloriae
crucifixissent 18.

Deus spei saecularis societate destitutos solatur.
6. Exsultate in conspectu eius. O vos quibus dictum est: Cantate Deo, psallite nomini eius, iter
facite ei qui ascendit super occasum, etiam exsultate in conspectu eius: quasi tristes, semper
autem gaudentes 19. Dum enim facitis iter ei, dum praeparatis qua veniat, gentesque possideat,
multa passuri estis in conspectu hominum tristitia: sed vos non solum nolite deficere, sed etiam
exsultate; non in conspectu hominum sed in conspectu Dei. Spe gaudentes, in tribulatione
tolerantes 20. Exsultate in conspectu eius. Illi enim qui vos in conspectu hominum turbant:
Turbabuntur a facie eius, patris orphanorum et iudicis viduarum. Desolatos enim putant, a quibus
plerumque gladio verbi Dei, et parentes a filiis, et mariti ab uxoribus separantur 21: sed habent
consolationem destituti atque viduati patris orphanorum et iudicis viduarum; habent eius
consolationem qui ei dicunt: Quoniam pater meus et mater mea dereliquerunt me; Dominus autem
assumpsit me 22: et qui speraverunt in Domino, persistentes in orationibus nocte ac die 23; a cuius
facie illi turbabuntur, cum viderint se nihil proficere, quoniam totus mundus post eum abiit 24.

Locus sanctus Domini est mundum cor.
7. [v 7.] Nam de his orphanis et viduis, id est spei saecularis societate destitutis, Dominus sibi
templum fabricat: de quo consequenter dicit: Dominus, in loco sancto suo. Quis enim sit locus eius
aperuit, cum ait: Deus qui inhabitare facit unius modi in domo: unanimes, unum sentientes: iste est
locus sanctus Domini. Cum enim dixisset: Dominus in loco sancto suo: tamquam requireremus in
quo loco, cum ille ubique sit totus, et nullus eum contineat corporalium spatiorum locus, illico
subiecit; ne quaeramus eum absque nobis; sed potius unius modi habitantes in domo, mereamur ut
habitare etiam ipse dignetur in nobis. Iste est locus sanctus Domini, quod plerique homines
quaerunt, ut habeant ubi orantes exaudiantur. Sint ipsi ergo quod quaerunt; et quae dicunt in
cordibus suis, id est in talibus cubilibus suis, compungantur 25, habitantes unius modi in domo, ut a

419

