intellegis, super illum intellegis qui dixit: Esurivi, sitivi, nudus, peregrinus, aeger, in carcere fui
Ita in die maligna eruet te Dominus.

15

.

Quamvis beatitudinem Deus promittat in coelo, non te deserit in terra.
3. [v 3.] Et vide beatitudinem tuam. Dominus conservet eum. Propheta bene optat homini
intellegenti super egenum et pauperem. Ista optatio promissio est; securi exspectent qui hoc agunt.
Dominus conservet eum, et vivificet eum. Quid est, conservet eum, et vivificet eum? Quo pertinet,
vivificet eum? Ad futuram vitam. Vivificatur enim qui mortuus erat. Numquid autem potest mortuus
intellegere super egenum et pauperem? Sed vivificationem nobis illam promittit, de qua dicit
Apostolus: Corpus quidem mortuum est propter peccatum, spiritus autem vita est propter iustitiam:
si autem qui suscitavit Christum a mortuis habitat in vobis, qui suscitavit Christum a mortuis
vivificabit et mortalia corpora vestra propter inhabitantem Spiritum eius in vobis 16. Haec est ergo
vivificatio quae promittitur intellegenti super egenum et pauperem. Sed quia dicit Apostolus ad
Timotheum: Promissionem habens vitae praesentis et futurae 17; ne putarent illi qui intellegunt
super egenum et pauperem, recipiendos quidem se esse in coelum, sed neglegi in terra; et non
sperarent nisi quod futurum est in aeternum, quod autem ad praesens est, putarent Deum non
curare in sanctis et fidelibus suis; ubi dixit quod maxime exspectare debemus: Dominus conservet
eum, et vivificet eum; respexit ad istam vitam, Et beatum, inquit, faciat eum in terra. Erige ergo
oculos in haec promissa christiana fide: non te deserit Deus in terra, et aliquid promittit in coelo.
Multi enim mali christiani inspectores ephemeridarum, et inquisitores atque observatores
temporum et dierum, cum coeperint ibi obiurgari a nobis, vel a quibusdam bonis melioribusque
christianis, quare ista faciant, respondent: Haec propter tempus hoc necessaria sunt; christiani
autem sumus propter vitam aeternam; propterea in Christum credidimus, ut det nobis vitam
aeternam; nam vita ista temporalis in qua versamur, ad curam ipsius non pertinet. Relinquitur, ut
hoc breviter dicant, ut propter vitam aeternam Deus, et propter vitam praesentem diabolus colatur.
Respondet illis ipse Christus: Non potestis duobus dominis servire 18. Et alium colis propter id quod
exspectas in coelo, et alium colis propter id quod exspectas in terra: quanto melius unum colis, qui
fecit coelum et terram? Qui curavit ut esset terra, imaginem suam neglegit in terra? Ergo:
Conservet eum Dominus et vivificet eum, intellegentem super egenum et pauperem. Insuper
quamvis in aeternum vivificet, beatum faciat eum in terra.

In nomine Salvatoris nostri conculcate diabolum, quod nihil sit Christus
persuadentem.
4. Et non tradat eum in manus inimici eius. Inimicus ille diabolus est. Nemo attendat inimicum
suum hominem, quando audit verba ista. Iam forte de vicino suo cogitabat, de illo qui cum illo litem
in foro habebat, de illo qui illi vult auferre possessionem, qui illum vult premere ut vendat illi
domum suam. Nolite ista cogitare; sed illum inimicum cogitate, de quo dicit Dominus: Inimicus
homo hoc fecit 19. Ipse est enim qui suggerit ut propter res terrenas colatur; quia non potest
evertere nomen christianum inimicus iste: vidit enim se victum fama et laudibus Christi, vidit in eo
quod occidit martyres Christi, illos coronatos, et se triumphatum; et coepit non posse hoc
persuadere hominibus, quod nihil sit Christus; et quia vituperando Christum, iam difficile decipit;
laudando Christum, conatur decipere. Antea quid dicebat? Quem colitis? Iudaeum mortuum,
crucifixum, nullius momenti hominem, qui non potuit a se mortem depellere. Ubi in nomine eius
vidit currere genus humanum, vidit quia in nomine crucifixi templa subvertuntur, idola franguntur,
sacrificia exstinguuntur; et haec omnia praedicta in Prophetis attenduntur ab hominibus,
admiratione stupentibus, et claudentibus iam cor adversus vituperationem Christi; induit se
laudibus Christi, et coepit a fide alio modo deterrere. Magna lex est Christiana, potens illa lex,
divina, ineffabilis: sed quis illam implet? In nomine Salvatoris nostri conculcate leonem et
draconem 20. Aperte reprehendendo fremebat leo, astute laudando insidiatur draco. Veniant ad
fidem qui dubitabant: non dicant: Quis hoc implet? Si de viribus suis praesumunt, non implebunt.
Praesumendo de gratia Dei credant, praesumendo veniant, adiuvandi veniant, non iudicandi. Vivunt
omnes fideles in nomine Christi, quisque pro gradu suo implens praecepta Christi, sive coniuges,
sive caelibes et virgines, vivunt quantum donat Dominus eis vivere; neque de suis viribus
praesumunt, sed noverunt se in illo debere gloriari. Quid enim habes, quod non accepisti? Si autem
accepisti, quid gloriaris quasi non acceperis 21? Noli dicere mihi: Quis illud implet? Ille in me implet,
qui venit dives ad pauperem: pauper quidem ad pauperem, sed plenus ad inanem. Haec cogitans,
quia intellegit super egenum et pauperem, et non aspernatur paupertatem Christi, intellegit divitias
Christi, fit beatus in terra: et non traditur in manus inimici sui, volentis ei persuadere ut Deus
colatur propter coelestia, diabolus colatur propter terrena. Non tradat eum in manus inimici eius.

218

