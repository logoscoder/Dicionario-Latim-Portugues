5. [vv 3-5.] Et in psalmis iubilemus illi. Iam diximus quid sit iubilare; repetitum est, ut confirmetur in
faciendo: ipsa repetitio exhortatio est. Non enim iam obliti sumus, ut iam moneri nos velimus, quae
dicta sint superius, ut iubilemus: sed plerumque in affectu animi repetitur verbum quod notum erat,
non ut innotescat, sed ut ipsa repetitio faciat confirmationem; repetitur enim ad intellegendum
affectum dicentis. Inde est quod dicit Dominus: Amen, amen dico vobis 8; sufficiebat Amen unum;
quare: Amen, amen, nisi quia ipsa repetitio confirmatio est? In psalmis ergo, inquit, iubilemus illi. Et
quae dicemus in psalmis? quae dicemus, vel potius sentiemus in iubilatione? quae sunt quae
pertinent ad laudem cantici huius? Iam audite: Quoniam Deus magnus est Dominus, et rex magnus
super omnes deos: propterea ergo iubilemus illi. Quoniam non repellet Dominus plebem suam:
iubilemus illi. Quoniam in manu eius fines terrae, et altitudines montium ipsius sunt: in his omnibus
iubilemus illi. Quoniam ipsius est mare, et ipse fecit illud, et aridam terram manus eius finxerunt:
iubilemus illi. Sed haec omnia quid sibi velint, si congruenter discutiantur, tempus forte non sufficit:
sed rursus si penitus neglegantur, debitores remanebimus. Breviter itaque pro tempore, quantum
perstringere potuerimus, accipite; quia et pauca semina uberrimam messem referunt, si sit terra
fructifera.

Deus caeli Dominus, dii vero gentium daemonia.
6. Primum quare iubilemus, quare laudemus, hoc posuit: Quoniam Deus magnus est Dominus, et
rex magnus super omnes deos. Sunt ergo dii super quos sit magnus Deus noster, cui iubilamus, cui
exsultamus, cui laudes cantici dicimus; sunt, sed non nobis. Apostolus enim ait: Nam etsi sunt qui
dicuntur dii, sive in coelo, sive in terra, quemadmodum sunt dii multi et domini multi: nobis tamen
unus Deus, ex quo omnia, et nos per ipsum, et unus Dominus noster Iesus Christus, per quem
omnia, et nos in ipso 9. Si ergo non nobis, quibus? Audi ex alio psalmo: Quoniam dii Gentium
daemonia; Dominus autem coelos fecit 10. Magnificentius et brevius tibi commendare non potuit
Spiritus sanctus per Prophetam Deum et Dominum tuum. Parum enim erat quia terribilis super
omnia daemonia Deus: quid magnum, esse super omnia daemonia? Quia dii Gentium daemonia.
Ubi autem Deus tuus? Dominus autem coelos fecit. Illud fecit Dominus tuus, ubi non possunt
habitare daemonia: de coelis enim deiecta sunt daemonia. Coeli praeponuntur daemoniis, Dominus
tuus et coelis; quia Dominus tuus et coelos fecit. Quanto ergo altior daemoniis diis Gentium, qui
altior est coelis, unde ceciderunt angeli, ut fierent daemonia? Et tamen gentes omnes sub
daemonibus erant: daemonibus templa fabricata sunt, daemonibus arae constructae, daemonibus
sacerdotes instituti, daemonibus oblata sacrificia, daemonibus arreptitii tamquam vates inducti.
Haec omnia daemonibus gentes exhibuerunt; haec omnia vera nonnisi uni magno Deo debentur:
templum fecerunt gentes daemonibus; habet Deus templum: sacerdotes fecerunt gentes
daemonibus; habet Deus sacerdotem: sacrificium exhibuerunt gentes daemonibus; habet Deus
sacrificium. Etenim illi daemones volentes videri dii, non sibi ista exigerent ut fallerent, nisi quia
sciunt ea deberi vero Deo. Hoc enim mos est deberi vero Deo, quod sibi exigit falsus deus. Ergo
verum templum Dei agnoscimus. Templum enim Dei sanctum est, inquit, quod estis vos 11. Si ergo
nos sumus templum Dei; ara Dei anima nostra est. Sacrificium Dei quid est? Forte hoc facimus
modo, imponimus in ara sacrificium, quando Deum laudamus; docet enim nos psalmus, dicens:
Sacrificium laudis glorificabit me, et ibi via est, ubi ostendam illi salutare Dei 12. At vero sacerdotem
si requiras, super coelos est; interpellat pro te, qui in terra mortuus est pro te 13. Ergo Deus magnus
est Dominus, et rex magnus super omnes deos. Hic accipe homines deos: non enim rex Dominus
super daemonia. Et hinc habemus Scripturae testimonium: Deus stetit in synagoga deorum; in
medio autem deos discernere 14. Deos dixit participatione, non natura; gratia, qua voluit facere
deos. Quantus Deus est qui facit deos? Aut quales dii sunt quos facit homo? Quam ille magnus deos
faciendo, tam isti nihil qui ab homine facti sunt. Deus verus facit deos credentes in se, quibus dedit
potestatem filios Dei fieri 15. Et ideo ipse verus Deus, quia Deus non factus est: nos autem facti, non
veri dii, meliores tamen illis quos homo facit. Quoniam simulacra Gentium argentum et aurum, opus
manuum hominum: os habent, et non loquentur; oculos habent et non videbunt 16. Nobis autem
Deus noster oculos videntes fecit. Nec in eo tamen nos deos fecit, quia videntes oculos nobis fecit;
nam fecit hoc et pecoribus: sed ideo nos deos fecit, quia interiores oculos nostros illuminavit. Ergo
sit laus illi, confessio illi, sit iubilatio illi: Quia magnus est Dominus, et rex magnus super omnes
deos.

Non reppulit Deus plebem suam.
7. Quia non repellet Dominus plebem suam: laus illi, iubilatio illi: Quam plebem non repellet? Hic
nobis interpretari aliquid non licet: praescriptum habemus ab Apostolo, exposuit hoc Apostolus
unde sit dictum 17. Erat enim plebs Iudaea, plebs ubi fuerunt Prophetae, plebs ubi fuerunt
Patriarchae, plebs etiam secundum carnem propagata de semine Abrahae; plebs in qua

643

