oporteat, Deo, an hominibus? 41 Quid illi dicerent? Hominibus potius quam Deo? Sine dubio non
responderent, nisi: Deo potius. Illi autem sciebant quae iuberet Deus, et contempserunt minantes
sacerdotes. Quia ergo timuit omnis homo, non terruit homo: et annuntiaverunt opera Dei. Si timet
homo, non terreat homo: eum enim timere debet homo, a quo factus est homo. Quod supra
homines est time, et homines te non terrebunt. Mortem sempiternam time, et praesentem non
curabis. Voluptatem illam incorruptam, et quietem sine labe concupisce; et promittentem dona ista
temporalia, et totum mundum deridebis. Ama ergo, et time: ama quod promittit Deus, time quod
minatur Deus; nec corrumperis ex eo quod promittit, nec terreberis ex eo quod minatur homo. Et
timuit omnis homo: et annuntiaverunt opera Dei, et facta eius intellexerunt. Quid est, facta eius
intellexerunt? Hoc erat illud, o Domine Iesu Christe, quod tacebas, et sicut ovis ad victimam
ducebaris, et non aperiebas coram tondente os tuum, et nos te putabamus esse in plaga et dolore
positum, et scientem ferre infirmitatem? Hoccine erat quod abscondebas speciem tuam, speciose
forma prae filiis hominum 42? Hoccine erat illud, quod videbaris non habere speciem neque
decorem 43? Portabas in cruce insultantes et dicentes: Si Filius Dei est, descendat de cruce 44. Quis
forte sciens potestatem tuam servus tuus, et dilectus tuus, non exclamavit in corde suo, et dixit: O
si modo descenderet, et isti omnes qui insultant confunderentur? Sed non erat sic: moriendum erat
propter morituros, et resurgendum propter semper victuros. Hoc illi qui volebant illum de cruce
descendere, non intellegebant; at ubi resurrexit, et glorificatus ascendit in coelum, intellexerunt
opera Domini. Annuntiaverunt opera Dei, et facta eius intellexerunt.

Bonum nostrum ille est qui fecit nos ad laetificandos nos.
17. [v 11.] Laetabitur iustus in Domino. Iam non est tristis iustus. Tristes enim erant discipuli
crucifixo Domino; contristati, moerentes discesserunt; perdidisse se spem putaverunt. Resurrexit;
etiam apparens tristes invenit. Tenuit oculos duorum in via ambulantium, ne ab eis agnosceretur, et
invenit eos gementes et suspirantes; et tenuit eos donec exponeret Scripturas, et per ipsas
Scripturas ostenderet quia ita fieri oportebat sicut factum est. Ostendit enim in Scripturis, quia post
tertium diem resurgere oportebat Dominum. Et quomodo tertio die resurgeret, si de cruce
descenderet? Modo vos qui tristes estis in via, si Iudaeis insultantibus videretis Dominum de cruce
descendisse, quantum efferremini? Laetaremini quod ora Iudaeorum sic obturasset. Exspectate
consilium medici: quod non descendit, quod occidi vult, antidotum terit. Ecce iam resurrexit, ecce
iam loquitur: nondum agnoscitur, ut laetius agnoscatur. Postea aperuit oculos eorum in fractione
panis: agnoscunt eum 45, laetantur, exclamant. Laetabitur iustus in Domino. Nuntiatur cuidam
duriori: Visus est Dominus, resurrexit Dominus: adhuc ille tristis est, non credit. Nisi misero, inquit,
manum meam, et tetigero cicatrices clavorum, non credam. Praebetur et corpus tangendum, mittit
manum, contrectat, exclamat. Dominus meus et Deus meus! Laetabitur iustus in Domino. Illi ergo
laetati sunt iusti in Domino, qui viderunt, tetigerunt, et crediderunt: quid iusti qui modo sunt, quia
non vident, quia non tangunt, non laetantur in Domino? Et ubi est illa vox Domini ad ipsum
Thomam: Quia vidisti me, credidisti: beati qui non viderunt, et crediderunt 46? Ergo omnes laetemur
in Domino; omnes secundum fidem unus iustus simus, omnesque in uno corpore unum caput
habeamus, et laetemur in Domino, non in nobis; quia bonum nostrum non nos nobis, sed ille qui
fecit nos. Ipse est bonum nostrum ad laetificandos nos. Et nemo laetetur in se, nemo praesumat,
nemo desperet de se, nemo de quoquam homine, quem debet adducere ut socius sit spei ipsius,
non dator spei.

Novit Deus quid tibi donet quidve subtrahat.
18. Laetabitur iustus in Domino, et sperabit in eum; et laudabuntur omnes qui recti sunt corde. Iam
quia Dominus resurrexit, iam quia ascendit in coelum, iam quia ostendit esse aliam vitam, iam quia
manifestum est consilia eius quibus latuit corde alto non fuisse inania, quia ideo sanguis ille fusus
est ut esset pretium redemptorum; iam quia manifesta sunt omnia, quia praedicata sunt omnia,
quia credita sunt omnia, sub omni coelo laetabitur iustus in Domino, et sperabit in eum; et
laudabuntur omnes qui recti sunt corde. Qui sunt recti corde? Eia fratres mei, semper dicimus, et
bonum est ut noveritis. Qui sunt recti corde? Qui omnia quaecumque in hac vita patiuntur, non ea
tribuunt insipientiae, sed consilio Dei ad medicinam suam; nec praesumunt de iustitia sua, ut
putent se iniuste pati quod patiuntur, aut ideo esse Deum iniustum, quia non plura patitur qui plus
peccat. Videte, fratres; haec saepe dicimus. Aliquid sentis, sive secundum corpus, sive secundum
dispendium rei familiaris, sive per orbitatem aliquam carissimorum tuorum: noli respicere eos quos
nosti iniquiores te (non enim forte audes dicere iustum te, sed nosti peiores te), et florere in istis, et
non flagellari; ut displiceat tibi consilium Dei et dicas: Ecce puta peccator sum, et propterea
flagellor; quare ille non flagellatur, cuius novi tanta flagitia? Quantumcumque mali fecerim ego,
numquid ego tantum feci quantum ille? Distortum est cor tuum. Quam bonus Deus Israel; sed rectis

394

