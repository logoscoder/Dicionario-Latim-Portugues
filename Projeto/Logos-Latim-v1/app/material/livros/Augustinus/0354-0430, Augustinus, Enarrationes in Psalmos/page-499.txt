confringam, et exaltabuntur cornua iusti. Cornua peccatorum, dignitates superborum; cornua iusti,
munera Christi: per cornua enim sublimitates intelleguntur. Oderis in terra sublimitatem terrenam,
ut possis habere coelestem. Amas terrenam; non te admittit ad coelestem: et ad confusionem
pertinebit quod frangitur tibi cornu; quomodo ad gloriam pertinebit, si exaltatur tibi cornu. Modo
ergo est tempus eligendi; tunc non erit. Non es dicturus: Dimittar et eligam: praecesserunt enim
voces: Dixi iniquis. Si non dixi, para excusationem, para defensionem: si autem dixi, praeoccupa
confessionem, ne venias ad damnationem; quia tunc confessio sera erit, et defensio nulla erit.

94

IN PSALMUM 75
ENARRATIO
Sermo ad plebem

Iudas excellit inter Patriarchas, tribus eius inter filios Israel. Iudaeis
exheredatis, Dei regnum ad catholicam transivit Ecclesiam.
1. [v 2.] Solent inimici Domini Iesu Christi omnibus noti Iudaei gloriari in isto psalmo quem
cantavimus, dicentes: Notus in Iudaea Deus; in Israel magnum nomen eius, et insultare Gentibus
quibus non est notus Deus, et dicere quia sibi solis notus est Deus; quando Propheta dicit: Notus in
Iudaea Deus: alibi ergo ignotus. Notus est autem revera in Iudaea Deus, si intellegant quid sit
Iudaea. Nam vere non est notus Deus nisi in Iudaea. Ecce et nos hoc dicimus, quia nisi quisque
fuerit in Iudaea, notus ei Deus esse non potest. Sed quid dicit Apostolus? Qui in occulto Iudaeus est;
qui circumcisione cordis, non littera, sed spiritu 1: sunt ergo Iudaei in circumcisione carnis, et sunt
Iudaei in circumcisione cordis. Patres nostri multi sancti, et circumcisionem carnis habebant propter
signaculum fidei, et circumcisionem cordis propter ipsam fidem. Ab his patribus degenerantes isti
qui modo in nomine gloriantur et facta perdiderunt; ab his ergo patribus degenerantes,
remanserunt in carne Iudaei, in corde Pagani. Ipsi enim Iudaei, qui sunt ex Abraham, a quo Isaac
natus est, et ex illo Iacob, et ex Iacob duodecim Patriarchae, et ex duodecim Patriarchis populus
universus Iudaeorum. Sed Iudaei propterea maxime appellati sunt, quia Iudas unus erat de filiis
duodecim Iacob, patriarcha inter duodecim, et de stirpe eius regnum veniebat Iudaeis. Nam omnis
ille populus secundum numerum duodecim filiorum Iacob duodecim tribus habebat. Tribus dicuntur
tamquam curiae et congregationes distinctae populorum. Habebat ergo ille populus duodecim
tribus; e quibus duodecim tribubus una tribus erat Iuda ex qua erant reges, et erat altera tribus Levi
ex qua erant sacerdotes. Sed quia sacerdotibus templo servientibus terra divisa non est 2,
oportebat autem ut duodecim tribubus dispertiretur omnis regio promissionis: excepta ergo una
tribu maioris dignitatis, tribu Levi, quae erat in sacerdotibus, remanerent undecim, nisi per
adoptionem duorum filiorum Ioseph duodecim complerentur. Hoc quid sit, advertite. Unus de
duodecim filiis Iacob erat Ioseph. Iste est Ioseph quem fratres sui in Aegyptum vendiderunt, et illic
merito castitatis ad sublimem dignitatem perductus est, et adfuit illi Deus in omni opere suo; et
suscepit fratres suos a quibus venditus erat, et patrem, fame laborantes, et propter panem ad
Aegyptum descendentes. Iste Ioseph duos filios habuit, Ephraim et Manasse. Moriens Iacob,
tamquam testamento, assumpsit illos nepotes suos in numerum filiorum, et dixit filio suo Ioseph:
Caeteri qui nascuntur, tibi erunt; isti autem mihi, et divident terram cum fratribus suis 3. Adhuc non
erat data, nec divisa terra promissionis; sed dicebat ille in Spiritu prophetans. Accedentibus ergo
duobus filiis Ioseph, factae sunt nihilominus duodecim tribus, quia iam tredecim sunt: pro una enim
tribu Ioseph, duae accesserunt, et factae sunt tredecim. Excepta ergo tribu Levi, illa tribu
sacerdotum quae serviebat templo, et de decimis vivebat caeterarum omnium quibus terra divisa
est, remanent duodecim. In his duodecim erat tribus Iuda, unde reges erant. Nam primo de alia
tribu datus est rex Saul 4, et reprobatus est tamquam malus rex; postea datus est de tribu Iuda rex
David, et ex illo de tribu Iuda fuerunt reges 5. Iacob autem ille hoc dixerat, quando benedixerat filios
suos: Non deficiet princeps de Iuda, nec dux de femoribus eius, donec veniat cui repromissum est 6.
De tribu autem Iuda venit Dominus noster Iesus Christus. Est enim, sicut Scriptura dicit et modo
audistis, ex semine David 7, natus de Maria. Caeterum quod attinet ad divinitatem Domini nostri
Iesu Christi, in qua aequalis est Patri; non solum ante Iudaeos, sed etiam ante ipsum Abraham 8;
nec solum ante Abraham, sed et ante Adam; nec solum ante Adam, sed et ante coelum et terram,
et ante saecula: quia omnia per ipsum facta sunt, et sine ipso factum est nihil 9. Quia ergo in
prophetia dictum est: Non deficiet princeps ex Iuda, neque dux de femoribus eius, donec veniat cui
repromissum est: considerantur priora tempora, et invenitur quia Iudaei de tribu Iuda semper reges
habuerunt, unde dicti sunt Iudaei; et non habuerunt regem prius alienigenam, nisi Herodem illum
qui fuit quando Dominus natus est 10. Inde coeperunt reges alienigenae, ab Herode. Ante Herodem

499

