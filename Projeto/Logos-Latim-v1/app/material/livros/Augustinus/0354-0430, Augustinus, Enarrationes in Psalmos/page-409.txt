exaltentur, sed non in seipsis. Humilientur in seipsis; exaltentur in Christo. Qui enim se humilat,
exaltabitur; et qui se exaltat, humilabitur 54. Qui amaricant, non exaltentur in semetipsis.

Vita nostra, Deus.
15. [vv 8.9.] Benedicite, Gentes, Deum nostrum. Ecce repulsi sunt qui amaricant; reddita est illis
ratio: aliqui conversi sunt, aliqui superbi remanserunt. Non vos terreant qui gratiam evangelicam
invident Gentibus; iam venit semen Abrahae, in quo benedicuntur omnes Gentes 55. Benedicite eum
in quo benedicimini; Benedicite, Gentes, Deum nostrum: et audite vocem laudis eius. Ne vos ipsos
laudetis; sed ipsum laudetis. Quae est vox laudis eius? Quia gratia ipsius sumus, quidquid boni
sumus. Qui posuit animam meam in vitam. Ecce vox laudis eius: Qui posuit animam meam in
vitam. Ergo in morte erat; in morte erat in te. Inde est quod non debuistis exaltari in vobis ipsis.
Ecce in morte erat in te: ubi erit in vita, nisi in illo qui dixit: Ego sum via, veritas, et vita 56?
Quomodo quibusdam credentibus ait Apostolus: Fuistis aliquando tenebrae; nunc autem lux in
Domino 57. Tenebrae ergo in vobis; lux in Domino: sic mors in vobis; vita in Domino. Qui posuit
animam meam in vitam. Ecce posuit animam nostram in vitam, quia credimus in eum; in vitam
posuit animam nostram: sed quid deinde opus est, nisi ut perseveremus usque in finem? Et hoc
quis dabit, nisi de quo consequenter dictum est: Et non dedit in motum pedes meos? Ipse posuit
animam in vitam, ipse regit pedes, ne nutent, ne moveantur, et dentur in motum; ipse nos facit
vivere, ipse perseverare usque in finem, ut in aeternum vivamus. Et non dedit in motum pedes
meos.

Deus nos humilat ut curet et erigat.
16. [vv 10-12.] Quare hoc dixisti: Et non dedit in motum pedes meos? Quid enim passus es, aut
quid pati potuisti, ut moverentur pedes tui? Quid? audi quae sequantur. Quare dixi, non dedit in
motum pedes meos? Quia multa passi sumus, de quibus moverentur de via pedes nostri, nisi ipse
regeret, et eos in motum non daret. Quae sunt ista? Quoniam probasti nos Deus; ignisti nos, sicut
ignitur argentum. Non ignisti sicut fenum, sed sicut argentum: adhibendo nobis ignem, non in
cinerem convertisti, sed sordes abluisti. Ignisti nos, sicut ignitur argentum. Et vide quomodo saevit
Deus in illos, quorum animam posuit in vitam. Induxisti nos in muscipulam: non ut capti moreremur,
sed unde liberati experiremur. Posuisti tribulationes in dorso nostro. Erecti enim male, superbi
eramus: male erecti curvati sumus, ut curvati bene erigeremur. Posuisti tribulationes in dorso
nostro: imposuisti homines super capita nostra. Haec omnia passa est Ecclesia variis et diversis
persecutionibus; passa est hoc singillatim, etiam modo patitur. Non enim quisquam est, qui se in
hac vita ab his tentationibus possit dicere immunem. Ergo imponuntur et homines super capita
nostra: toleramus quos nolumus, patimur superiores aliquando quos novimus peiores. Peccata
autem si desint, bene superior est homo; quanto autem plura adsunt, tanto est inferior. Et bonum
est ut consideremus nos peccatores esse, et sic toleremus impositos super capita nostra; ut et nos
Deo confiteamur quia digne patimur. Quid enim indigne pateris quod facit qui iustus est? Posuisti
tribulationes in dorso nostro: imposuisti homines super capita nostra. Saevire videtur Deus, cum
ista facit: ne metuas; quoniam Pater est, nunquam sic saevit ut perdat. Quando male vivis, si parcit,
plus irascitur. Omnino istae tribulationes flagella sunt corrigentis, ne sit sententia punientis.
Posuisti tribulationes in dorso nostro: imposuisti homines super capita nostra.

Res angustae ignis sunt, res prosperae aqua corrumpens.
17. Transivimus per ignem et aquam. Ignis et aqua, utrumque periculosum est in hac vita. Certe
videtur aqua ignem exstinguere, et ignis videtur aquam siccare. Ita et ipsae tentationes sunt,
quibus abundat haec vita. Ignis urit, aqua corrumpit: utrumque metuendum; et ustio tribulationis,
et aqua corruptionis. Quando sunt res angustae, et aliqua quae infelicitas dicitur in hoc mundo,
quasi ignis est: quando sunt res prosperae, et abundantia saeculi circumfluit, quasi aqua est. Vide
ne te ignis exurat, ne aqua corrumpat. Firmus esto adversus ignem; coqui te oportet: tamquam vas
fictum mitteris in caminum ignis, ut firmetur quod formatum est. Vas ergo iam igne firmatum
aquam non timet; vas autem si solidatum igne non fuerit, tamquam lutum aqua solvetur. Noli
festinare ad aquam; per ignem transi ad aquam, ut transeas et aquam. Propterea et in
Sacramentis, et in catechizando, et in exorcizando, adhibetur prius ignis. Nam unde plerumque
immundi spiritus clamant: Ardeo, si ille ignis non est? Post ignem autem exorcismi venitur ad
Baptismum; ut ab igne ad aquam, ab aqua in refrigerium. Quod autem in Sacramentis, hoc in
tentationibus huius saeculi: angustia timoris accedit prima, vice ignis; postea ablato timore,
metuendum est ne felicitas mundana corrumpat. Cum autem te ignis crepare non fecerit, et in
aquam non merseris, sed enataveris; per disciplinam transis ad requiem, et transiens per ignem et

409

