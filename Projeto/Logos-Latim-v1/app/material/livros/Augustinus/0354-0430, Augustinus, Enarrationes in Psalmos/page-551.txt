Quid proprie dicatur "Testamentum" in Scriptura.
6. [v. 6.] Quoniam cogitaverunt unanimiter, simul adversus te testamentum disposuerunt: quasi
possent esse fortiores. Testamentum sane in Scripturis non illud solum dicitur, quod non valet nisi
testatoribus mortuis; sed omne pactum et placitum testamentum vocabant. Nam Laban et Iacob
testamentum fecerunt 15, quod utique etiam inter vivos valeret: et innumerabilia talia in divinis
leguntur eloquiis.

Veteris populi inimici, veritatis inimicos figurabant.
7. [vv. 7.8.] Deinde incipit inimicos Christi commemorare sub quibusdam vocabulis Gentium:
quorum vocabulorum interpretatio satis indicat quid velit intellegi. Talibus enim nominibus
convenientissime figurantur veritatis inimici. Idumaei quippe interpretantur, vel Sanguinei, vel
Terreni: Ismaelitae, Obedientes sibi; utique non Deo: sed sibi. Moab, Ex patre: quod in malo non
intellegitur melius, nisi cum ipsa historia cogitatur, quod pater Lot filiae suae illicite se utenti
permixtus eum genuit; quia ex ipsa re tale nomen accepit 16. Bonus autem pater, sed sicut Lex, si
quis ea legitime utatur 17; non inceste et illicite. Agareni, Proselyti, id est, advenae: quo nomine
significantur inter inimicos populi Dei, non illi qui cives fiunt; sed qui in animo alieno atque
adventitio perseverant, et nocendi occasione inventa se ostendunt. Gebal, Vallis vana, id est,
fallaciter humilis: Amon, Populus turbidus, vel Populus moeroris: Amalech, Populus linguens; unde
alibi dictum est: Et inimici eius terram linguent 18. Alienigenae, quamvis et ipso nomine latino se
indicent alienos, et ob hoc consequenter inimicos, tamen in hebraeo dicuntur Philistiim; quod
interpretatur Cadentes potione, velut quos fecit ebrios luxuria saecularis. Tyrus lingua hebraea
dicitur Sor; quod sive Angustia sive Tribulatio interpretetur, secundum illud accipiendum est in his
inimicis populi Dei, quod ait Apostolus: Tribulatio et angustia in omnem animam hominis operantis
malum 19. Omnes ergo hi sic enumerantur in hoc psalmo: Tabernacula Idumaeorum et Ismaelitae,
Moab et Agareni, Gebal et Amon et Amalech, et alienigenae cum habitantibus Tyrum.

Maleficae potestates Dei populum oppugnant.
8. [v. 9.] Et tamquam indicans causam quare sint inimici populo Dei, adiungit et dicit: Etenim Assur
venit cum illis. Assur autem pro ipso diabolo figurate intellegi solet, qui operatur in filiis
diffidentiae 20, tamquam in vasis suis, ut oppugnent populum Dei. Facti sunt, inquit, in adiutorium
filiis Lot: quia omnes inimici, operante in se principe suo diabolo, facti sunt in adiutorium filiis Lot,
qui interpretatur Declinans. Angeli autem apostatici bene intelleguntur tamquam filii declinationis;
a veritate quippe declinando, in satellitium diaboli discesserunt. Hi sunt de quibus dicit Apostolus:
Non est vobis colluctatio adversus carnem et sanguinem; sed adversus principes et potestates et
rectores mundi tenebrarum harum, adversus spiritalia nequitiae in coelestibus 21. Quapropter istos
invisibiles inimicos adiuvant homines infideles, in quibus operantur ad oppugnandum populum Dei.
9. [vv. 10-13.] Iam nunc videamus quid imprecetur propheticus spiritus, magis praedicens quam
maledicens. Fac illis, inquit, sicut Madian et Sisarae, sicut Iabin in torrente Cison. Disperierunt in
Endor, facti sunt ut stercus terrae. Hos omnes secundum historiam populus Israel, qui tunc erat
populus Dei, debellavit et vicit; sicut etiam illos quos deinceps commemorat, dicens: Pone principes
eorum sicut Oreb, et Zeb, et Zebee, et Salmana. Interpretationes autem eorum nominum istae
sunt: Madian interpretatur Declinans iudicium; Sisara, Gaudii exclusio; Iabin, Sapiens. Sed in his
inimicis a populo Dei superatis, ille intellegendus est sapiens, de quo Apostolus dicit: Ubi sapiens?
ubi scriba? ubi conquisitor huius saeculi? 22 Oreb, Siccitas: Zeb, Lupus: Zebee, Victima, sed lupi;
habet enim et ipse victimas suas: Salmana, Umbra commotionis. Haec omnia congruunt malis, quos
in bono vincit populus Dei. Porro autem Cison, in quo torrente victi sunt, interpretatur Duritia
eorum. Endor, ubi perierunt, interpretatur fons generationis 23, sed utique carnalis, cui dediti
perierunt: non curantes regenerationem, quae perducit ad vitam, ubi non nubent, neque uxores
ducent; non enim incipient mori 24. Merito ergo de his dictum est: Facti sunt ut stercus terrae; de
quibus nihil propagatum est, nisi terrena fecunditas. Sicut ergo illi omnes in figura superati sunt a
populo Dei; sic istos inimicos precatur in veritate superari.
10. Omnes, inquit, principes eorum, qui dixerunt: Haereditate possideamus sanctuarium Dei. Ipse
est sonitus inanis, quo, ut supra dictum est, inimici tui sonuerunt 25. Sanctuarium autem Dei quid
intellegendum est, nisi templum Dei, de quo Apostolus ait: Templum enim Dei sanctum est, quod
estis vos 26? Nam quid aliud inimici, nisi populum Dei possidere, id est, subiugare moliuntur, ut
cedat in eorum impias voluntates?

551

