noli dimittere, si non dimittimus. Quod etsi non dixeris: Noli dimittere, si non dimittimus; prorsus
non dimittit, si non dimittimus. Neque enim ut tu sis impunitus peccator, erit ille mendax promissor.
Vis, inquit, ut dimittam? Dimitte. Est aliud opus misericordiae: Vis ut dem? Da. Uno loco positum est
in Evangelio: Dimittite, et dimittetur vobis; date, et dabitur vobis 27. Aliquid, inquit, contra te teneo,
aliquid et tu contra alterum tenes; dimitte, et dimitto. Aliquid petis a me, aliquid petit alter a te; da,
et do. Et quae dimittit? quae dat? Nonne caritas? Et unde caritas nisi per Spiritum sanctum qui
datus est nobis 28? Si ergo per opera misericordiae noster vincitur inimicus, et opera misericordiae
habere non possemus, nisi caritatem haberemus; caritas autem nobis nulla esset, nisi per Spiritum
sanctum acciperemus: ille docet manus nostras in praelium, et digitos nostros ad bellum; illi recte
dicimus: Misericordia mea, a quo habemus etiam ut misericordes simus. Iudicium enim sine
misericordia illi, qui non fecit misericordiam 29.

"In qua mensura mensi fueritis remetietur vobis".
8. Parva putatis opera misericordiae? Libet et de his aliquid dicere. Attendite primo istam
sententiam de sancta Scriptura depromptam, quam modo commemoravi: Iudicium enim sine
misericordia illi qui non fecit misericordiam 30. Sine misericordia iudicabitur qui misericordiam non
fecit antequam iudicaretur. Quid deinde? quid sequitur? Superexaltat autem misericordia iudicio.
Quid est hoc, fratres: Superexaltat misericordia iudicio? Superponitur misericordia iudicio: in quo
inventum fuerit opus misericordiae, etsi habuerit aliquid forte in iudicio quo puniatur, tamquam
unda misericordiae peccati ignis exstinguitur. Superexaltat enim misericordia iudicio. Quid autem?
et cum talibus subvenit, et cum tales liberat, et cum talibus ignoscit, iniustus est Deus? Absit. Et ibi
iustus est: non ei tollit misericordia iustitiam, nec iustitia misericordiam. Vide enim si non iustus est:
Dimitte, et dimitto; da, et do. Vide si non iustus est: In qua mensura mensi fueritis, in ea remetietur
vobis 31. Ad hoc enim: In qua mensura: non enim mensura eiusdem generis est; sed ad hoc eadem
mensura: Ignosce, et ignosco. Est apud te mensura veniae dandae; invenies apud me mensuram
veniae accipiendae: est apud te mensura tribuendi quod habes; invenies apud me mensuram
accipiendi quod non habes.

A malo declinandum et bonum faciendum.
9. Misericordia mea et refugium meum, susceptor meus et erutor meus. Multum laborat praeliator
hic, tenens concupiscentem adversus spiritum carnem. Tene quod tenes. Tunc erit plene quod vis,
cum absorpta fuerit mors in victoriam 32; quando resuscitatum mortale hoc corpus transfertur in
habitudinem angelicam, et in coelestem subvolat qualitatem. Mortui, inquit, in Christo, resurgent
primi: deinde et nos viventes qui reliqui sumus, in adventu Domini simul rapiemur cum illis in
nubibus obviam Christo in aera; et sic semper cum Domino erimus 33. Ibi absorbebitur mors in
victoriam: ibi dicetur: Ubi est, mors, contentio tua? ubi est, mors, aculeus tuus? 34 Non enim
relinquetur, nec in animo, nec in corpore, quod rebellet adversus amorem Dei. Plena victoria plena
pax. De hac nobis praeliantibus dicitur: Venite, filii, audite me; timorem Domini docebo vos 35. In
praelio estis, in contentione confligitis; et tamen quamdam requiem desideratis. Quis est homo qui
vult vitam, et diligit videre dies bonos? 36 Quis est qui non dicat: Ego? Ibi vita, ibi dies boni, ubi nihil
concupiscit adversus spiritum: ubi non dicitur, Pugna; sed Gaude. Sed quis est qui hos dies velit?
Omnis homo certe dicit: Ego. Audi quid sequitur. Video quia laboras, video quia in pugna, in periculo
diversaris: audi quid sequitur; docet manus in praelium, digitos in bellum. Contine linguam tuam a
malo, et labia tua ne loquantur dolum; declina a malo, et fac bonum 37. Quomodo enim poteris
facere bonum, nisi declinaveris a malo? Quid quaero ut vestias, quando adhuc exspolias? quid
quaero ut dones, quando adhuc rapis? Declina a malo, et fac bonum. Non sub te ploret primo
pauper, ut gaudeat de te pauper. Declina a malo, et fac bonum. Qua mercede? Nam modo pugnas.
Quaere pacem, et sequere eam. Disce, dic: Misericordia mea et refugium meum, susceptor meus et
erutor meus, protector meus. Susceptor, ne cadam; erutor, ne haeream; protector, ne feriar.
Protector meus, et in ipso speravi. In his omnibus, in toto labore meo, in omnibus praeliis meis, in
omnibus difficultatibus meis in ipso speravi. Qui subdit populum meum sub me. Ecce caput nostrum
loquitur nobiscum.

Deus te magni aestimavit.
10. [v 3.] Domine, quid est homo, quoniam innotuisti ei? Totum quod est, hoc est quoniam
innotuisti ei. Quid est homo, quoniam innotuisti ei? aut filius hominis, quoniam aestimas eum?
Aestimas eum, tanti facis, tanti pendis: ordinas, nosti sub quo ponas, supra quid ponas. Aestimatio
enim est, quanti pretii sit quidque. Quanti aestimavit hominem, qui pro eo Unici sanguinem fudit?

1010

