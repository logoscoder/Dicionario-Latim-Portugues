Ab hac terra proiecit superbia eum qui dixit: Ponam sedem meam ad Aquilonem, et ero similis
Altissimo 15. Ab huius terrae facie proiecit etiam eum qui, cum consensisset et gustasset de
prohibito ligno, ut esset sicut Deus, abscondit se a facie Dei 16. Hanc terram ad interiorem hominem
pertinere, et inde superbia hominem proici, maxime intellegi potest in eo quod scriptum est: Quid
superbit terra et cinis? quoniam in vita sua proiecit intima sua 17; unde enim proiectus est, non
absurde se dicitur proiecisse.

Aliud impii, aliud peccatores.
5. [v 5.] Ideo non resurgunt impii in iudicio: ideo scilicet, quia tamquam pulvis proiciuntur a facie
terrae. Et bene hoc eis dixit auferri quod superbi ambiunt, id est ut iudicent, ut hoc ipsum planius
dictum intellegatur sequenti sententia: Neque peccatores in consilio iustorum. Solet enim hoc modo
repeti planius quod superius dicitur, ut peccatores intellegantur impii; et quod supra dictum est in
iudicio, hic dictum sit in consilio iustorum. Aut certe si aliud sunt impii, aliud peccatores; ut
quamquam omnis impius peccator sit, non tamen omnis peccator sit impius. Impii non resurgunt in
iudicio: id est, resurgent quidem, sed non ut iudicentur, quia iam poenis certissimis destinati sunt;
peccatores autem non resurgunt in consilio iustorum, id est ut iudicent, sed forte ut iudicentur, ut
de his dictum sit: Uniuscuiusque opus quale sit, ignis probabit: si cuius opus manserit, mercedem
accipiet: si cuius autem opus exustum fuerit, detrimentum patietur; ipse autem salvus erit, sic
tamen quasi per ignem 18

Nesciri a Domino est perire.
6. [v 6.] Quoniam novit Dominus viam iustorum. Quemadmodum dicitur: Novit salutem medicina,
morbos autem non novit; et tamen etiam morbi arte medicinae agnoscuntur; sic dici potest, nosse
Dominum viam iustorum, viam vero impiorum non nosse; non quia aliquid Dominus nescit, et
tamen dicit peccatoribus: Non novi vos 19. Iter autem impiorum peribit, pro eo positum est, ac si
diceretur: Iter autem impiorum non novit Dominus. Sed planius dictum est, ut hoc sit nesciri a
Domino, quod est perire, et hoc sit sciri Domino, quod est manere: ut ad scientiam Dei esse
pertineat, ad ignorantiam vero non esse; quia Dominus dicit: Ego sum qui sum; et: Qui est, misit
me 20.

2 IN PSALMUM 2
ENARRATIO

De persecutoribus Domini.
1. [vv 1.2.] Utquid fremuerunt gentes, et populi meditati sunt inania? Astiterunt reges terrae, et
principes convenerunt in unum, adversus Dominum, et adversus Christum eius. Pro eo dictum est
utquid, ac si diceretur, frustra: non enim impleverunt quod voluerunt, ut Christus exstingueretur;
dicitur hoc enim de persecutoribus Domini, qui et in Actibus Apostolorum commemorantur 1.
2. [v 3.] Disrumpamus vincula eorum, et abiciamus a nobis iugum ipsorum. Quamquam et possit
aliter intellegi, tamen aptius ex eorum persona accipitur, quos dixit inania meditatos; ut hoc sit:
Disrumpamus vincula eorum, et abiciamus a nobis iugum ipsorum, demus operam ut non nos
alliget, neque imponatur nobis christiana religio.
3. [v 4.] Qui habitat in coelis irridebit eos, et Dominus subsannabit eos. Repetita sententia est: nam
pro eo quod est: Qui habitat in coelis, subsequenter positum est, Dominus; et pro eo quod est,
irridebit, subsequenter positum est, subsannabit. Nihil horum tamen sapere oportet carnaliter,
quasi aut buccis Deus irrideat, aut naso subsannet: sed ea vis accipienda est, quam dat sanctis
suis, ut futura cernentes, id est nomen Christi et dominationem pervagaturam in posteros et
universas gentes obtenturam, illos inania meditatos esse intellegant; haec enim vis qua ista
praescita sunt, irrisio Dei est et subsannatio. Qui habitat in coelis, irridebit eos: coelos si animas
sanctas accipiamus, per has eos, utique praesciens quid futurum sit, deridebit Deus et subsannabit.

De ira Dei.
2

