quia Christus super omnia Deus benedictus in saecula, quia ipse fundavit eam Altissimus 13. Ex
quibus Christus secundum carnem, filius David: qui est super omnia Deus benedictus in saecula,
Dominus David. Tota ergo illa civitas loquitur, a sanguine Abel iusti usque ad sanguinem
Zachariae 14. Inde et deinceps a sanguine Ioannis, per sanguinem Apostolorum, per sanguinem
martyrum, per sanguinem fidelium Christi, una civitas loquitur, unus homo dicit: Quousque
apponitis super hominem? Interficite omnes. Videamus si deletis, videamus si exstinguitis,
videamus si tollitis de terra nomen eius, videamus si non populi inania meditamini 15, dicentes:
Quando morietur, et peribit nomen eius 16. Tamquam parieti inclinato, et maceriae impulsae
incumbite, impellite. Audite supra: Susceptor meus, non movebor amplius 17; quia tamquam
cumulus arenae impulsus sum ut caderem, et Dominus suscepit me 18.

Honore Christianorum, corda torquentur impiorum.
5. [v 5.] Verumtamen honorem meum cogitaverunt repellere: victi dum interficiunt cedentes,
sanguine interfectorum multiplicantes fideles, cedentes his et iam non valentes occidere.
Verumtamen honorem meum cogitaverunt repellere. Modo quia non potest occidi christianus,
agitur ut exhonoretur christianus. Nunc enim honore Christianorum corda torquentur impiorum: iam
Ioseph ille spiritalis post venditionem a fratribus, post translationem de patria sua ad gentes
tamquam in Aegyptum, post humilationem carceris, post factionem falsae testis, postquam factum
est quod de illo dictum est: Ferrum pertransivit animam eius 19; iam honorificatus est, iam non est
subditus fratribus vendentibus, sed frumenta erogat esurientibus 20. Victi eius humilitate et
castitate, incorruptione, tentationibus, passionibus, iam eum honoratum vident, et honorem ipsius
cogitant repellere. In cogitationibus quippe eorum est illud: Peccator videbit: neque enim non
videbit, quando non potest civitas abscondi supra montem constituta 21. Peccator ergo videbit, et
irascetur; dentibus suis frendet, et tabescet 22. Latet in corde, et tegitur fronte venenum in
saevientibus et indignantibus. Propterea et hic cogitationes eorum dicit: Honorem, inquit, meum
cogitaverunt repellere. Non enim audent verbis proferre quod cogitant. Optemus illis bona, etiamsi
optant mala. Iudica illos, Deus; decidant a cogitationibus suis 23. Quid enim illis melius, quid utilius,
quam ut inde cadant ubi male stant? ut possint ipsi correcti dicere: Statuisti pedes meos supra
petram 24.

Duae civitates, duo populi, duo reges.
6. Verumtamen cogitaverunt honorem meum repellere. Omnes contra unum, an unus contra
omnes; an omnes contra omnes, an unus contra unum? Interim cum dicit: Apponitis super
hominem; tamquam super unum: et cum dicit: Interficite omnes; quasi omnes contra unum: sed
tamen et omnes contra omnes, quia et Christiani omnes, sed in uno. Quid autem illi diversi errores
inimici Christi, omnes tantum dicendi sunt? nonne et unus? Plane audeo et unum dicere: quia una
civitas et una civitas, unus populus et unus populus, rex et rex. Quid est, una civitas et una civitas?
Babylonia una; Ierusalem una. Quibuslibet aliis etiam mysticis nominibus appelletur, una tamen
civitas et una civitas: illa rege diabolo; ista rege Christo. Intendo enim Evangelio quodam loco, et
movet me, puto quod et vos. Posteaquam invitati sunt multi ad nuptias boni et mali, et impletae
sunt nuptiae recumbentium; servi enim missi, ut praeceptum erat, invitaverunt et bonos et malos;
et ingressus est rex inspicere recumbentes, et invenit hominem non habentem vestem nuptialem,
et ait illi quod nostis: Amice, unde huc venisti, non habens vestem nuptialem? At ille obmutuit 25. Et
iussit ei ligari manus et pedes, et proici eum in tenebras exteriores. Levatus est de convivio, et
missus est in poenas nescio quis homo in tam magna turba recumbentium. Sed tamen Dominus
volens ostendere unum illum hominem, unum corpus esse quod constat ex multis, ubi iussit eum
proici foras, et mittit in debitas poenas, subiecit continuo: Multi enim sunt vocati, pauci vero
electi 26. Quid est hoc? Convocasti turbas, venit ingens multitudo; annuntiasti, locutus es,
multiplicati sunt super numerum 27, impletae sunt nuptiae recumbentium; proiectus est inde solus
unus, et dicis: Multi enim sunt vocati, pauci vero electi. Cur non potius: Omnes vocati, multi electi,
unus proiectus? Si diceret: Multi enim sunt vocati, et plures electi, pauci vero reprobi; in paucis
forte verisimilius intellegeremus unum illum. Nunc vero dicit quod unus inde proiectus est, et
subdit: Multi enim sunt vocati, pauci vero electi. Qui sunt electi, nisi qui remanserunt? Proiecto uno,
electi remanserunt. Quomodo, proiecto uno de multis, pauci electi, nisi quia in illo uno multi?
Omnes qui terrena sapiunt, omnes qui felicitatem terrenam Deo praeferunt, omnes qui sua
quaerunt, non quae Iesu Christi 28, ad unam illam civitatem pertinent, quae dicitur Babylonia
mystice, et habet regem diabolum. Omnes autem qui ea quae sursum sunt sapiunt, qui coelestia
meditantur, qui cum sollicitudine in saeculo vivunt ne Deum offendant, qui cavent peccare, quos
peccantes non pudet confiteri, humiles, mites, sancti, iusti, pii, boni; omnes ad unam civitatem

373

