poscimus esset impletum, sive dicentes: Veniat regnum tuum 8; sive dicentes: Libera nos a malo 9:
sed quoniam tentatio est vita humana super terram 10; etiamsi a criminibus longe simus, non tamen
deest ubi desideriis peccati, vel facto, vel dicto, vel cogitatu obediamus; quando adversus maiora
vigilantibus, quaedam incautis minuta subrepunt quae si adversus nos colligantur, etsi non singula
suis molibus conterunt, omnia tamen acervo nos obruunt. Et propter haec, etiam hi qui ambulant in
viis Domini dicunt: Dimitte nobis debita nostra 11: quoniam ad vias Domini, et ipsa oratio pertinet,
et ipsa confessio, quamvis non ad eas peccata pertineant.
In fide quae per dilectionem operatur, constanter ambulandum.
3.Itaque in viis Domini, quas omnes fides una complectitur, qua in eum creditur qui iustificat
impium 12, qui etiam dixit: Ego sum via 13; nemo peccatum operatur, sed confitetur. Deviat ergo,
cum peccat; et ideo peccatum viae non tribuitur, quod a deviante committitur: sed in via fidei pro
non peccantibus habentur, quibus peccata non imputantur. De quibus apostolus Paulus iustitiam
fidei commendans, in psalmo scriptum esse monstravit: Beati quorum remissae sunt iniquitates, et
quorum tecta sunt peccata: beatus vir cui non imputavit Dominus peccatum 14. Hoc praestant viae
Domini; ac per hoc, quoniam iustus ex fide vivit 15, ab ista via Domini illa alienat iniquitas, quae est
infidelitas. In hac autem via, id est, in fide pia, quisquis ambulat, aut peccatum non operatur, aut si
quid a deviante committitur, propter viam non imputatur, et tamquam non fuerit operatus accipitur.
Et ideo bene etiam sic intellegitur: Non enim qui operantur iniquitatem, in viis eius ambulaverunt;
ut hanc iniquitatem significaverit, quae recedit a fide, aut non accedit ad fidem. Quemadmodum
enim ait Dominus de Iudaeis: Si non venissem, peccatum non haberent 16; nec utique sine ullo
peccato erant, antequam Christus veniret in carne, et ex quo venit, coeperunt habere peccatum;
sed peccatum quoddam certum, id est, infidelitatis, intellegi voluit, quoniam non crediderunt in
eum: ita qui operantur iniquitatem, non quamlibet, sed hanc ipsam infidelitatis, non in viis eius
ambulaverunt, quia universae viae Domini misericordia et veritas 17; utrumque autem in Christo
est, et praeter Christum nusquam est. Dico enim Christum, ait Apostolus, ministrum fuisse
circumcisionis propter veritatem Dei, ad confirmandas promissiones Patrum; Gentes autem super
misericordiam glorificare Deum 18. In hoc igitur misericordia, quia nos redemit; in hoc veritas, quia
id quod promisit implevit, et impleturus est quod promittit. Qui ergo operantur iniquitatem, id est
infidelitatem, non in viis eius ambulaverunt; quia in Christum non crediderunt. Ergo convertantur, et
in eum qui iustificat impium 19, pie credant, atque in illo misericordiam peccatis dimissis, et
veritatem completis promissis, hoc est, universas vias Domini inveniant: in quibus ambulantes non
operabuntur iniquitatem; quia non tenebunt infidelitatem, sed fidem, quae per dilectionem
operatur 20, et cui peccatum non imputatur.

148 IN EUMDEM PSALMUM 118
Sermo 4

Nimis pro eo quod est valde positum invenitur.
1. [vv 4-6.] Quis est, carissimi, qui Domino dicit: Tu praecepisti mandata tua custodiri nimis. Utinam
dirigantur viae meae ad custodiendas iustificationes tuas. Tunc non confundar, dum inspicio in
omnia mandata tua? Quis est qui hoc dicit, nisi unumquodque membrum Christi, vel potius
universum corpus Christi? Et quid est: Tu praecepisti mandata tua custodiri nimis? utrum, nimis
praecepisti; an, nimis custodiri? Quodlibet horum intellegamus, contra illam memorabilem
nobilemque sententiam hoc dictum videtur, quam Graeci laudant in sapientibus suis, et Latini
laudando consentiunt: Ne quid nimis 1. Si enim hoc verum est, ut ne quid nimis fiat; quomodo
verum est quod hic dicitur: Tu praecepisti mandata tua custodiri nimis? quando Deus aliquid vel
nimis praeciperet, vel nimis custodiri vellet, si omne nimium reprehensione dignum esset?
Diceremus ergo nos nulla graecorum sapientium auctoritate teneri, intuentes quod scriptum est:
Nonne stultam fecit Deus sapientiam huius mundi? 2 et potius istam sententiam falsam esse
crederemus, qua dictum est: Ne quid nimis, quam divinum eloquium, ubi legimus atque cantamus:
Tu praecepisti mandata tua custodiri nimis; nisi nos non graeca elatio, sed vera ratio revocaret.
Nimis quippe dicitur, quidquid plus fuerit quam oportet. Nam parum et nimium duo sunt inter se
contraria. Parum est quod minus est quam oportet; et nimium, plus quam oportet. Horum in medio
modus est, quod dicitur: Sat est. Cum itaque utile sit in vita et moribus, ut amplius quam oportet
nihil omnino faciamus; profecto veram esse sententiam: Ne quid nimis 3, fateri potius quam negare
debemus. Sed aliquando latina lingua hoc verbo sic abutitur, ut nimis pro eo quod est valde, et

807

