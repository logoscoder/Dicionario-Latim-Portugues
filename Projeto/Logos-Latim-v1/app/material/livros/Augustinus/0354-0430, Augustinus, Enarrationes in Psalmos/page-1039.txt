adversus eum quem times. Si sic times Deum, et ideo times Deum quia peccator es, a quo
accepturus es auxilium adversus Deum? Quo iturus es? quid facturus? Vis ab illo fugere? Ad ipsum
fuge. Vis fugere ab irato? Fuge ad placatum. Placabis autem eum, si speres in misericordia ipsius;
atque ita de caetero peccare caveas, ut de praeteritis depreceris, ut tibi dimittantur a Domino, cui
est honor et imperium cum Patre et Spiritu sancto in saecula saeculorum. Amen.

205 IN PSALMUM 147
ENARRATIO
Sermo ad plebem

Ob temporis angustiam hunc sermonem distulimus.
1. Meminit Caritas vestra de psalmo quem modo cantavimus, in hodiernum diem nos distulisse
sermonem. Ipse enim erat, et die dominico lectus est, et tractandus ipse susceptus. Sed quia
evangelica lectione tunc permoti, prae magnitudine timoris nostri et vestrae utilitatis immorati
sumus in eo quod nobis Dominus diem novissimum commendavit, cautosque nos et vigilantes
exspectare voluit adventum suum 1; terrens etiam exemplo, ne damnet iudicio; sic futurum dicens
adventum filii hominis, sicut in diebus Noe: manducabant et bibebant, emebant, vendebant,
nubebant, uxores ducebant, donec introiret Noe in arcam, et venit diluvium, et perdidit omnes 2.
Solliciti ergo et magno timore concussi (quis enim si credit, non timeat?), in eo sumus, quantum
potuimus, immorati, ut de vestris moribus vitaque vestra et omnium nostrum sermo produceretur,
quo possimus illum diem non solum securi exspectare, sed etiam desiderare. Si enim amamus
Christum, utique adventum eius desiderare debemus. Perversum enim est, et nescio utrum verum,
quem diligis timere ne veniat; orare: Adveniat regnum tuum 3; et timere ne exaudiaris. Unde autem
timor? quia iudex venturus est? Numquid iniustus? numquid malevolus? numquid invidus? numquid
postremo ab altero exspectans nosse causam tuam; ne forte ille quem instruxisti, vel
praevaricatione te decipiat, vel minori facundia et facultate deficiens, innocentiae tuae bonum
verbis demonstrare non possit? Nihil horum. Quis ergo venturus est? quare non gaudes? Quis
venturus est iudicare te, nisi qui venit iudicari propter te? Non timeas accusatorem, de quo ipse
dixit: Princeps huius mundi missus est foras 4. Non timeas malum advocatum; ille enim tibi modo
advocatus est, qui tunc iudex futurus est. Ille erit, et tu, et causa tua; sermo causae tuae,
testimonium conscientiae tuae. Quisquis ergo futurum iudicem times, praesentem conscientiam
tuam modo corrige. Parumne tibi est quod praeterita non requiret? Sine reliquo spatio temporis
tunc iudicabit: sed cum quanto spatio temporis modo praecipit? Tunc iam corrigi non licebit: modo
quis prohibet? Hoc cum vehementer commendaremus dominico die, quia revera, quia prope hoc
solum dicendum est; non parum temporis effluxit, et coacti sumus hunc psalmum susceptum ad
tractandum, in hunc diem differre. Modo ipse praesto est; intendamus in eum, imo in Deum qui hos
sermones per misericordiam suam in Spiritu suo dispensare dignatus est, ita ut ipse novit expedire
infirmitatibus nostris. Quis enim aeger consilium medico dare audet?

Scriptura per quasdam quasi caligines similitudinum loquitur.
2. Cum legeretur, credo aut omnes aut multos vestrum animadvertisse quod habeat aliquos versus
ad quos aperiendos pulsandum est, maximeque ubi ait: Qui dat nivem velut lanam, nebulam velut
cinerem spargit: qui mittit crystallum suum velut frusta panis; in faciem frigoris eius quis
subsistet? 5 His enim auditis, quisquis ea accipit ad litteram, opera quidem divina cogitavit. Quis
enim dat nivem, nisi Deus? et quis nebulam spargit, nisi Deus? crystallum quis durat, nisi ipse? Et
habent haec tria similitudines congruas oppositas. Neque enim dissimilis est lana nivi, aut cinis
nebulae, aut frusta panis candidi nitori et candori crystalli. Est enim crystallum species quaedam in
modum vitri, sed candidum est. Hoc autem genus traditur ab eis qui noverunt; unde dubitare non
debemus, quoniam fidelissima Scriptura testimonium dicit: traditur ergo crystallum, durata per
multos annos et non resoluta nive, ita congelascere, ut resolutio non facilis sit. Nives praeteritae
hiemis facile dissolvit aestas adveniens; non enim eis ad confirmandam duritiam accessit annositas.
Ubi autem nives multae per annos multos super invicem missae fuerint, et copia sua violentiam
aestatis evicerint, non aestatis unius, sed multarum, praesertim in his terrae partibus, id est in
aquilonia plaga, ubi nec aestate sol perferventissimus invenitur; ipsa diuturna et annosa duritia
reddit hanc speciem quae crystallum dicitur. Intendat Caritas vestra. Quid est ergo crystallum? Nix
est glacie durata per multos annos, ita ut a sole vel igne facile dissolvi non possit. Hoc propterea
aliquanto diutius exposuimus, quia multi ignorant: nec illi qui hoc forte norunt, de re quam noverunt

1039

