habet. Non est imitatus formicam; non sibi collegit grana, cum aestas esset 8. Quid dixi, cum aestas
esset? Cum esset vitae tranquillitas, eum esset saeculi huius erga illum prosperitas, quando ei
vacabat, quando felix vocabatur ab omnibus, aestas ipsius erat. Imitaretur formicam, si audiret
verbum Dei; colligeret grana, et intus reconderet. Venerat tentatio tribulationis, supervenerat hiems
torporis, tempestas timoris, frigus tristitiae, sive damnum esset, sive aliquod salutis periculum, sive
aliqua orbitas suorum, sive aliqua exhonoratio et humilatio; hiems erat: redit formica ad id quod
aestate collegit; et intus in secreto suo, ubi nemo videt, aestivis laboribus recreatur. Quando sibi
ista colligebat aestate, videbant omnes: cum his pascitur hieme, nullus videt. Quid est hoc? Vide
formicam Dei: surgit quotidie, currit ad ecclesiam Dei, orat, audit lectionem, hymnum cantat,
ruminat quod audivit, apud se cogitat, recondit intus grana collecta de area. Haec ipsa quae modo
dicuntur qui prudenter audiunt, hoc agunt, et ab omnibus videntur procedere ad ecclesiam, redire
de ecclesia, audire sermonem, audire lectionem, invenire librum, aperire et legere: omnia ista
videntur, cum fiunt. Formica illa est conterens iter, portans et recondens in conspectu cernentium.
Venit hiems aliquando; cui enim non venit? Accidit damnum, accidit orbitas: caeteri miserantur
forte ut miserum, qui non norunt quid intus habeat formica quod comedat, et dicunt: Miser ille cui
hoc accidit, aut ille cui hoc accidit: quid illi credis animi esse? quomodo confectus est! Metitur ex
se, compatitur ex viribus suis, et ideo fallitur; quia mensuram qua se metitur, vult afferre ad eum
quem non novit. Vides illum passum damnum, aut humilatum, aut orbitate percussum: quid credis?
Iste aliquid mali fecit, ut hoc illi contingeret. Tale cor habeant, talem animum inimici mei. Ignoras, o
homo; vere tu tibi inimicus es, qui per aestatem tibi non colligis quod iste collegit. Modo intus
formica comedit labores aestatis: sed eam colligentem videre poteras; manducantem videre non
potes. Ista, fratres, quantum Dominus dedit, quantum suggerere et imbuere dignatus est
infirmitatem et humilitatem nostram, quantum capimus pro modulo nostro, diximus, quare det
Deus omnia ista permixta et bonis et malis, et quare auferat et bonis et malis. Dedit tibi; non
extollaris: abstulit tibi; non frangaris. Times ne auferat; bono potest auferre et malo: melius ergo
bonus quod Dei est amittis, sed Deum tenes. Sic ergo et ille malus; ipsum hortamur: Passurus es
damnum (quis non passurus est orbitatem?); aliquis casus irruet, aliqua calamitas de transverso,
undecumque plenus est mundus, exempla non cessant: loquor tibi in aestate, grana quae colligas
non desunt: attende ad formicam, o piger 9; collige aestate cum potes; hiems colligere te non sinet,
sed manducare quod collegeris. Quam multi enim tribulationem ita patiuntur, ut non eis vacet, nec
legere aliquid, nec audire aliquid; nec forte admittuntur ad eos qui eos consolentur. Remansit
formica in caverna; videat si collegit aliquid aestate, quo se avocet hieme.

Deus hominum lux.
4. Sed modo quia benedicit nos Deus, quare benedicet nos? quam benedictionem petit haec vox: U
benedicat nos Deus? Benedictionem quam servat amicis suis, quam solis bonis dat. Ne pro magno
appetas quod et mali accipiunt: quia bonus est Deus, facit illa, qui solem suum facit oriri super
bonos et malos, et pluit super iustos et iniustos 10. Quid ergo praecipue bonis? quid praecipue
iustis? Illuminet vultum suum super nos. Solis huius vultum illuminas super bonos et malos; vultum
tuum illumina super nos. Vident istam lucem cum pecoribus et boni et mali: beati autem mundo
corde, quoniam ipsi Deum videbunt 11. Illuminet vultum suum super nos. Geminus intellectus est;
uterque dicendus est. Illumina, inquit, vultum tuum super nos; ostende nobis vultum suum. Non
enim aliquando illuminat vultum tuum Deus, quasi aliquando fuerit sine lumine: sed illumina super
nos, ut quod nos latebat aperiatur nobis, et quod erat, sed nobis absconditum erat, reveletur super
nos, hoc est illuminetur. Aut certe, imaginem tuam illumina super nos: ut hoc dixerit: Illumina
vultum tuum super nos; Impressisti nobis vultum tuum, fecisti nos ad imaginem et similitudinem
tuam 12, fecisti nos nummum tuum; sed non debet imago tua in tenebris remanere; mitte radium
sapientiae tuae, expellat tenebras nostras, et fulgeat in nobis imago tua; cognoscamus nos
imaginem tuam, audiamus quod dictum est in Canticis canticorum: Nisi cognoveris temetipsam, o
pulchra inter mulieres 13. Dicitur enim Ecclesiae: Nisi cognoveris temetipsam. Quid est hoc? Nisi
cognoveris ad imaginem Dei te factam. O anima Ecclesiae pretiosa, redempta sanguine Agni
immaculati, attende quanti valeas; quid pro te datum sit cogita. Dicamus ergo et optemus:
Illuminet vultum suum super nos. Gestamus vultum eius: quomodo dicuntur vultus imperatorum,
vere quidam sacer vultus Dei est in imagine ipsius; sed iniqui non cognoscunt in se imaginem Dei.
Ut illuminetur vultus Dei super illos, quid debent dicere? Tu illuminabis lucernam meam, Domine;
Deus meus, illuminabis tenebras meas 14. Sum in tenebris peccatorum; sed radio sapientiae tuae
discutiantur tenebrae meae: appareat vultus tuus, et si forte apparet per me aliquantulum deformis
effectus, a te reformetur quod a te formatum est. Illuminet ergo vultum suum super nos.

Via, veritas et vita, Christus.
414

