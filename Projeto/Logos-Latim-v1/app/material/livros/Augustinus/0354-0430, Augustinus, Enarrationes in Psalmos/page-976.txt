dissimilitudinem vitae quodammodo tacite illis dicat: Viri sanguinum, declinate a me. Hoc enim eis
voce Dei dicit, quae vox in cogitatione est, sicut eam Deus dicit in cogitatione sancti populi sui. Viri
autem sanguinum qui sunt, nisi qui oderunt fratres; sicut Ioannes dicit: Qui odit fratrem suum,
homicida est 86? Hoc ergo non intellegentes occisi peccatores, quomodo dicat Deus malis in
cogitatione bonorum: Viri sanguinum, declinate a me, accusant in eis communionem malorum; et
se per has calumnias separando, accipiunt in vanitate civitates suas. Haec vox quae modo in
cogitatione bonorum dicitur malis, aperta erit in illa die, quando eis dicitur a capite ipso nostro:
Nunquam novi vos; discedite a me, omnes qui operamini iniquitatem 87.

Retia pacis unitatisque non disrumpenda.
27. [v 21.] Nunc autem dicit corpus Christi, quod est Ecclesia: Quid est quod mihi calumniantur
superbi, quasi me maculent aliena peccata, et propterea separando se, accipiunt in vanitate
civitates suas? Nonne eos qui oderant te, Domine, odio habui? Utquid a me peiores exigunt etiam
corporalem a malis separationem, ut ante tempus messis simul cum zizaniis eradicetur et
triticum 88; ut ante tempus ventilationis 89 perdam sustinentiam tolerandi paleam; ut antequam
omnia genera piscium ad finem saeculi tamquam ad littus separanda perveniant 90, retia pacis
unitatisque disrumpam? Numquid malorum sunt Sacramenta quae accipio? numquid eorum vitae
factisque consentiendo communico? Nonne eos qui oderant te, Domine, odio habui; et super
inimicis tuis tabescebam? nonne cum zelus domus tuae comederet me, videbam insensatos, et
tabescebam 91? nonne et taedium detinebat me a peccatoribus derelinquentibus legem tuam 92?
Qui enim sunt inimici tui, nisi qui vita sua indicant quam oderint legem tuam? Hos ergo cum
odissem, cur mihi calumniantur qui accipiunt in vanitate civitates suas, quod mihi imputari possint
eorum peccata, quos oderam, et super quibus zelo domus Dei tabescebam? Sed ubi est: Diligite
inimicos vestros 93? An quia vestros dixit, non Dei? Benefacite, inquit, eis qui oderunt vos: non ait,
qui oderunt Deum. Ideo iste secutus dixit: Nonne eos qui oderunt te, Domine, odio habui? non dixit,
qui oderunt me. Et super inimicis tuis tabescebam: tuis dixit; non, meis. Sed qui nos propterea
oderunt, et propterea inimici nobis sunt, quia Deo servimus, quid aliud quam eum oderunt, et eius
inimici sunt? Numquid ergo tales inimicos nostros diligere non debemus? Aut non propter Deum
persecutionem patiuntur, quibus dicitur: Orate pro persequentibus vos? Ergo attende quod
sequitur.

Numquam propter vitia homines oderis, neque vitia propter homines dilexeris.
28. [v 22.] Perfecto odio oderam illos. Quid est, perfecto odio? Oderam in eis iniquitates eorum,
diligebam conditionem tuam. Hoc est perfecto odio odisse, ut nec propter vitia homines oderis, nec
vitia propter homines diligas. Nam ecce vide quid adiungat: Inimici facti sunt mihi. Non iam tantum
Dei, sed suos inimicos ostendit. Quomodo ergo in eis implebit, et quod ipse dixit: Nonne eos qui
oderant te, odio habui, et quod Dominus praecepit: Diligite inimicos vestros? Quomodo implebit
hoc, nisi illo perfecto odio; ut hoc in eis oderit quod iniqui sunt, hoc diligat quod homines sunt? Nam
et tempore Veteris Testamenti, quo visibilibus suppliciis carnalis populus coercebatur, homo ad
Novum Testamentum per intellegentiam pertinens, famulus Dei Moyses, quomodo oderat
peccantes, cum pro eis orabat? et quomodo non oderat, cum eos occidebat, nisi quia perfecto odio
oderat eos? Ea namque perfectione sic oderat iniquitatem quam puniebat, ut diligeret humanitatem
pro qua orabat.

Mali usque in finem tolerandi.
29. [v 23.] Cum ergo corpus Christi ab impiis et iniquis etiam corporaliter in fine separandum, nunc
inter eos interim gemat; et cum illi occisi peccatores tamquam de malorum communione bonis
calumniando, et se quasi per occasionem malorum magis a bonis et innocentibus separando, sic
accipiant in vanitate civitates suas, ut multi mali adhuc restent, qui eorum separationem non
sequantur, sed a bonis usque in finem tolerandi, in eadem permixtione remaneant: quid inter haec
agit corpus Christi, sive centenum, sive sexagenum, sive tricenum fructum afferens cum
tolerantia 94? Quid agit proxima Christi in medio filiarum. sicut lilium in medio spinarum 95? Quae
sunt voces eius? quae conscientia? quae species filiae regis intrinsecus 96? Ecce audi quid dicat:
Proba me, Deus, et scito cor meum. Tu Deus, tu proba, tu scito; non homo, non haereticus, qui nec
probare novit, nec scire potest cor meum, ubi tu probas et scis quia non consentiam factis
malorum, et illi me putant contaminari posse peccatis aliorum: ut dum ego in longinqua
peregrinatione mea facio quod in alio psalmo gemo, id est, cum iis qui oderant pacem sum
pacificus 97, donec perveniam ad illam visionem pacis, quod interpretatur Ierusalem, quae est

976

