Quam celeriter accipiuntur orationes bene operantium: et haec iustitia hominis in hac vita,
ieiunium, eleemosyna, oratio. Vis orationem tuam volare ad Deum? Fac illi duas alas, ieiunium et
eleemosynam. Tales nos inveniat, ut securos inveniat lux Dei, et veritas Dei, cum venerit liberare
nos a morte, qui iam venit subire pro nobis mortem. Amen.

58

IN PSALMUM 43
ENARRATIO
Sermo ad plebem

Nemo, persecutionem patiens, ex ipsa poena quaerat gloriam, nisi bona adsit
causa.
1. Psalmus iste filiis Core dicitur, sicut eius titulus praefert. Interpretatur autem Core Calvitium vel
Calvaria, et invenimus in Evangelio Dominum Iesum Christum in loco Calvariae crucifixum 1. Ergo
clarum est, quod filiis passionis eius cantetur hic psalmus. Habemus autem hinc evidentissimum et
firmissimum testimonium apostoli Pauli: quia tum cum in persecutionibus Gentilium laboraret
Ecclesia, hinc sumpsit versum, quem interponeret ad exhortationem et consolationem patientiae.
Hic enim dictum est, quod ille in Epistola sua posuit: Propter te mortificamur tota die, deputati
sumus velut oves occisionis 2. Vocem ergo martyrum audiamus in psalmo: et vox martyrum videte
quam bonam causam habeat, cum dicit: Propter te. Nam et Dominus ideo addidit, propter iustitiam,
cum diceret: Beati qui persecutionem patiuntur propter iustitiam 3: ne quisquam persecutionem
patiens, ex ipsa poena quaereret gloriam, non bonam habens causam. Et hinc exhortatus suos ait:
Beati eritis cum vobis illa et illa fecerint vel dixerint homines, propter me. Hinc ergo vox: Propter te
mortificamur tota die.

Non relinquit te Deus etiam cum videtur relinquere.
2. [v 1.] Est autem magnae considerationis et magnae profunditatis consilium Dei, quid causae
fuerit ut cum patres nostros Patriarchas, et totum illum populum Israel eduxerit in manu fortissima
de Aegypto, et persequentes inimicos eorum in mari demerserit, duxeritque per contradicentes
gentes, debellatisque hostibus in terram promissionis posuerit, victoriasque magnas ex paucitate
suorum in magna inimicorum multitudine fecerit: postea placuerit ei quasi avertere se a populo
suo, ut stragem occisionis et mortis paterentur sancti eius, et nemo resisteret, nemo defenderet,
nemo prohiberet; quasi averterit faciem suam a gemitibus eorum, quasi oblitus sit eos, quasi ipse
non sit Deus, qui in manu valida et brachio excelso evidentissima potentia patres nostros, id est
illum populum, sicut dixi, ab Aegypto liberatum, victis pulsisque de terra sua gentibus constituerit
in regno, mirantibus omnibus quod saepe a paucis multi victi essent. Hoc ergo in gemitu
confessionis incipit cantari in psalmo isto. Non frustra enim ista facta sunt, nisi ut intellegatur quare
facta sint. Proinde quia facta sunt, manifestum est: quare sint facta, altius quaerendum est. Ideo
titulus non habet tantum, filiis Core; sed: In intellectum filiis Core. Hoc et in illo psalmo est, cuius
primum versum ipse Dominus de cruce dixit: Deus meus, Deus meus, respice in me, quare me
dereliquisti? Transfigurans enim nos in id quod dicebat, et in corpus suum (quia et nos sumus
corpus eius, ille caput nostrum), vocem de cruce non dixit suam, sed nostram. Non enim unquam
eum dereliquit Deus, nec ipse a Patre unquam recessit; sed propter nos dixit hoc: Deus meus, Deus
meus, utquid me dereliquisti? Nam sequitur ibi: Longe a salute mea verba delictorum meorum. Et
ostendit ex quorum persona hoc dixerit; non enim in ipso delictum potuit inveniri. Clamabo ad te,
inquit in ipso psalmo, per diem, et non exaudies; et nocte, subauditur utique, et non exaudies; sed
addidit: et non ad insipientiam mihi 4, id est, hoc ipsum quod non exaudies, non ad insipientiam
mihi, sed ad intellectum. Quid est, ad intellectum non exaudies? id est, me non exaudies ad
temporalia, ut intellegam a te desideranda sempiterna. Non ergo relinquit Deus, et cum videtur
relinquere, tollit quod male desiderasti, et docet quid debeas bene desiderare. Si enim semper
Deus in istis prosperitatibus faveret nobis, ut omnia nobis abundarent, nullamque in tempore isto
mortalitatis nostrae tribulationem, nullas pressuras angustiasque pateremur; non diceremus nisi
ista esse summa bona quae praestat Deus servis suis, et maiora ab illo non desideraremus. Ideo
autem huic vitae male dulci miscet amaritudines tribulationum, ut alia quae salubriter dulcis est,
requiratur; hoc est: In intellectum filiis Core. Denique audiamus psalmum, et ibi potius hoc
videamus.

233

