ergo redeat, laudet. Consilium sibi ex luce Dei dat ipsa anima per rationalem mentem, unde
concipit consilium fixum in aeternitate auctoris sui. Legit ibi quiddam tremendum, laudandum,
amandum, desiderandum et appetendum: nondum tenet, nondum capit; coruscatione quadam
perstringitur, non est tam valida ut maneat ibi. Itaque colligit se ad sanitatem quamdam, et dicit:
Lauda, anima mea, Dominum.

Anima nostra per diversas cupiditates et curas fluitat.
6. Et quid est, fratres? Nonne laudamus Dominum? nonne quotidie hymnum nos cantamus? nonne
quotidie pro modulo nostro sonat os nostrum, parturit cor nostrum laudes Dei? Et quid est quod
laudamus? Magnum est quod laudamus; sed quod laudamus adhuc infirmum est. Quando implet
laudator excellentiam laudati? Ecce homo stat, cantat Deo aliquanto prolixius, et saepe labia
moventur ad cantum, cogitatio autem per nescio quae desideria volat. Stabat ergo mens nostra
quodam modo ad laudem Dei, et anima nostra per diversas cupiditates vel curas negotiorum hac
atque illac fluitabat. Quasi desuper attendit ipsa mens ad fluitantem hac atque illac, et eius
inquietudinem molestiarum quasi conversa alloquitur: Lauda, anima mea, Dominum. Quid est quod
de aliis rebus satagis? quid est quod te occupat cura rerum terrenarum atque mortalium? Sta
mecum, lauda Dominum. Et quasi ipsa anima praegravata, et non valens ita consistere ut dignum
est, respondet menti: Laudabo Dominum in vita mea. Quid est, in vita mea? Quia modo in morte
mea sum. Ergo prius exhortare te, et dic: Lauda, anima mea, Dominum. Respondet tibi anima tua:
Laudo quantum possum, tenuiter, exiliter, infirmiter. Quare? Quia quamdiu sumus in corpore,
peregrinamur a Domino 7. Quare sic laudas Dominum, non perfecte, non stabiliter? Interroga
Scripturam: Quia corpus quod corrumpitur, aggravat animam, et deprimit terrena inhabitatio
sensum multa cogitantem 8. Tolle mihi corpus quod aggravat animam, et laudo Dominum; tolle mihi
terrenam habitationem deprimentem sensum multa cogitantem, ut a multis in unum confluam, et
laudo Dominum: quamdiu autem ita sum, non possum, praegravor. Quid ergo? silebis, et non
laudabis perfecte Dominum? Laudabo Dominum in vita mea.

Iam vivis de spe: de spe lauda, de spe canta.
7. Quid est, in vita mea? Spes mea tu es hic. Spes mea es tu hic, dicimus: portio autem mea non
hic, sed in terra viventium 9. Nam ista terra morientium est: hinc transimus: sed interest quo.
Quoniam et malus homo peregrinatur hic, et bonus homo peregrinatur hic. Non enim bonus transit,
et malus hic permanet; aut malus transit, et bonus hic permanet: ambo transeunt, sed non ambo
ad unum. Duo erant; pauper ulcerosus ad ianuam iacens divitis, et dives indutus purpura et bysso,
in epulis quotidie splendidis: ambo hic erant, ambo hinc transierunt, sed non ad unum locum;
diversa loca suscipiunt, quia diversa merita perducunt. Transiit pauper in sinum Abrahae, et transiit
dives in tormenta inferorum. Vicini corpore in terra; ille in domo, ille ante ianuam: post mortem
tantum separati, ut dicat Abraham: Inter nos et vos chaos magnum firmatum est 10. Ergo, fratres,
quoniam spes hic pascit, vita autem nostra perfecta non est, nisi illa quae promittitur; hic gemitus,
hic tentationes, hic angustiae, hic moerores, hic pericula: laudabit anima nostra Dominum quomodo
laudandus est, secundum quod dicitur in alio psalmo: Beati qui habitant in domo tua, in saecula
saeculorum laudabunt te 11; quando totum negotium nostrum ipsa laus erit. Sed quando hoc? In
vita mea. Modo enim quid est? Posset tibi dicere: Mors mea. Unde mors tua? Quia peregrinor a
Domino. Si enim haerere illi, vita est; recedere ab illo, mors est. Sed quid te consolatur? Spes. Iam
vivis in spe; de spe lauda, de spe canta. Unde mors tua est non cantes; unde vivis, canta. Mors tua
est de moerore huius saeculi, vivis in spe saeculi futuri. Laudabo, inquit: Dominum in vita mea.
8. Et quomodo laudabis Dominum tuum? Psallam Deo meo quamdiu sum. Qualis illa laudatio:
Psallam Deo meo quamdiu sum? Videte, Fratres mei, quale erit illud esse. Ubi sempiterna laudatio
erit, sempiternum esse erit. Ecce modo es; numquid psallis Deo tuo quamdiu es? Ecce psallebas;
avertisti te ad aliquod negotium, iam non psallis, et es: ecce es, et non psallis. Fortassis etiam
cupiditate inclinatus ad aliquid, non solum non psallis, sed et offendis auditum eius; et es tamen.
Quae erit illa laudatio, ubi quamdiu es laudes? Sed quid ait, quamdiu sum? Aliquando forte non erit?
Imo aeternum erit ipsum diu, et ideo vere diu erit. Nam quidquid finem habet in tempore, quamlibet
longum sit, diu non est. Psallam Deo meo quamdiu sum.

Non eris tu, homo auctor salutis meae.
9. [v 3.] Interim bene, laudabis Dominum in vita tua, psallis de futuro Deo tuo quamdiu es. Bene:
quidquid hic praesumendum est, de illo spera. Non nos deserat spes in ista peregrinatione et

1025

