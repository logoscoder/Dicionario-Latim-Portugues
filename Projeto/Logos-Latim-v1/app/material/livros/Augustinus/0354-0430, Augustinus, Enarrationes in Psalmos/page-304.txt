stantem iuxta te; et forte in illo est pecunia et non est avaritia, in te non est pecunia et est avaritia.
Pauper ulcerosus, aerumnosus, linctus a canibus, non habens opem, non habens escam, non
habens forte ipsam vestem, ablatus est ab Angelis in sinum Abrahae 51. Eia tu pauper gaudes
modo, numquidnam tibi et ulcera optanda sunt? Nonne patrimonium tuum sanitas est? Non est in
hoc Lazaro meritum paupertatis, sed pietatis. Nam vides qui sublatus est, non vides quo sublatus
est. Quis est sublatus ab Angelis? Pauper, aerumnosus, ulcerosus. Quo sublatus est? In sinum
Abrahae. Lege Scripturas, et invenies divitem Abraham 52. Ut noveris, quia non divitiae culpantur:
habebat Abraham multum auri, argenti, pecorum, familiae; dives erat, et in eius sinum Lazarus
pauper sublatus est. In sinum divitis pauper: an potius ambo Deo divites, ambo a cupiditate
pauperes?

De divitiis non praesumendum.
15. Quid ergo in hoc Doech culpat Scriptura? Non dixit: Ecce homo qui fuit dives; sed: Ecce homo
qui non posuit Deum adiutorem suum, sed speravit in multitudine divitiarum suarum. Non quia
habuit divitias, sed quia in ipsis speravit, et in Deo non speravit, ideo damnatur, ideo punitur, ideo
movetur de tabernaculo, tamquam motus ille terrenus, sicut pulvis quem proicit ventus a facie
terrae 53; ideo exstirpatur radix eius de terra viventium. Numquid huic similes sunt divites, de
quibus Paulus apostolus loquitur: Praecipe divitibus huius mundi, non superbe sapere, sicut Doech;
neque sperare in incerto divitiarum, sicut ipse speravit in multitudine divitiarum suarum; sed in Deo
vivo, non quomodo iste qui non posuit Deum adiutorem suum? Denique illis quid praecepit? Divites
sint in operibus bonis; facile tribuant, communicent 54. Et quid, si facile tribuerint, si
communicaverint non habenti? Intrabunt per foramen acus? Intrabunt plane: nam et pro illis iam
ipse camelus intravit. Ipse enim prior intravit, quem sicut camelum nemo sarcina passionis
oneraret, nisi se ipse in terram deponeret. Quia et ipse hoc dixit: Quod hominibus impossibile est,
Deo facile est 55. Damnetur ergo iste Doech, timeant de illo modo iusti, rideant super eum postea
iusti. Merito enim damnatur, qui non posuit Deum adiutorem suum, sicut tu: qui forte habes
pecuniam; sed de Deo praesumis, non de pecunia. Et speravit in multitudine divitiarum suarum:
similis factus est illis qui cum dicerent: Beatus populus cui haec sunt, id est ista terrena, retulit
continuo iste qui insultat huic Doech: Beatus populus cuius est Dominus Deus ipsius. Nam illa in
quibus dixerunt beatum populum, enumerat Psalmus. Locuti sunt enim tamquam filii alieni,
tamquam iste Doech Idumaeus, id est terrenus: Os eorum locutum est vanitatem; dextera eorum,
dextera iniquitatis. Quorum filii ipsorum sicut novellae constabilitae in iuventute sua: filiae eorum
compositae, et ornatae sicut similitudo templi: cellaria eorum plena, eructantia ex hoc in hoc: oves
eorum fecundae, multiplicantes in exitibus suis; boves eorum crassi: non est ruina sepis, nec
exitus, neque clamor in plateis eorum 56. Quasi magnam felicitatem videntur habere pacis terrenae.
Sed ille qui terrenus est, etiam motus est, id est tamquam pulvis quem proicit ventus a facie terrae.
Denique quid in illis reprehenditur? Non quia ista habuerint; nam et boni habent ista: sed quid? Hoc
intendite; ne passim divites reprehendatis, et rursus ne de paupertate et de egestate praesumatis.
Si enim non est praesumendum de divitiis, quanto magis non est praesumendum de paupertate,
sed de Deo vivo? In quo ergo isti notantur? Quia beatum dixerunt populum cui haec sunt. Ideo filii
alieni, ideo os eorum locutum est vanitatem, et dextera eorum dextera iniquitatis. Tu autem quid?
Beatus populus cuius est Dominus Deus ipsius.

Deus non temporalia diligi.
16. [v 10.] Ergo isto damnato qui speravit in multitudine divitiarum suarum, et praevaluit in
vanitate sua: quid enim vanius eo qui putat plus valere nummum quam Deum? Ergo isto damnato
qui dixit beatum populum cui haec sunt: tu qui dicis: Beatus populos cuius est Dominus Deus
ipsius, quid de te sentis? quid tibi speras? Ego autem, iam modo corpus illud audi; Ego autem sicut
oliva fructifera in domo Dei. Non unus homo loquitur, sed oliva illa fructifera, unde amputati sunt
superbi rami, et insertus humilis oleaster 57. Sicut oliva fructifera in domo Dei, speravi in
misericordia Dei. Ille quid? In multitudine divitiarum suarum: ideo radix eius evelletur de terra
viventium. Ego autem quia sicut oliva fructifera in domo Dei, cuius radix nutritur, non eradicatur,
speravi in misericordia Dei. Sed forte modo? Nam et hinc errant homines aliquando. Deum quidem
colunt, et non sunt iam similes isti Doech: sed quamvis de Deo praesumant, ad temporalia tamen;
ut dicant sibi: Colo Deum meum, qui me facturus est divitem in terra, qui mihi filios daturus est, qui
mihi uxorem daturus est. Talia quidem non dat nisi Deus, sed non vult se propter talia diligi Deus.
Ideo enim saepe ista dat et malis, ut aliud ab illo discant quaerere boni. Quomodo ergo tu dicis:
Speravi in misericordia Dei? Forte ad temporalia adipiscenda? Imo in aeternum, et in saeculum
saeculi. Quod dixit in aeternum, repetere voluit adiciendo in saeculum saeculi, ut confirmaret ibi
repetendo, quam fundatus esset in dilectione regni coelorum, et in spe aeternae felicitatis.

304

