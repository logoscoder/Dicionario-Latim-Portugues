praecesserunt omnia sacramenta Salvatorem nostrum promittentia; plebs ubi institutum est
templum, unctio, sacerdos ad figuram, ut cum omnes ipsae umbrae praeterirent, ipsa lux
adveniret: erat ergo ista plebs Dei; ad eam Prophetae missi in illa nati qui missi; ei tradita et credita
eloquia Dei. Quid ergo? totum illud damnatum est? Absit. Arbor olivae ipsa dicta est Apostolo,
coepit enim ista arbor a Patriarchis: sed fuerunt ibi rami aridi, quia nimis alti per superbiam;
praecisi ergo propter sterilitatem, insertus oleaster propter humilitatem. Verumtamen, carissimi, ne
superbiret oleaster insertus, quid ait Apostolus? Si tu ex naturali incisus oleastro, et contra naturam
insertus es in bonam olivam; quanto magis qui secundum naturam sunt, inserentur suae olivae? 18
Ut quomodo tu non permanens in infidelitate, meruisti inseri in olivam, cum esses oleaster; sic isti
correcti facilius suae olivae naturaliter inserantur: hoc de illis Apostolus. Ergo ipsa est arbor; etsi
aliqui ex ramis fracti sunt, non omnes. Nam si omnes rami frangerentur, unde Petrus? unde
Ioannes? unde Thomas? unde Matthaeus? unde Andraeas? unde illi omnes Apostoli? unde ipse
Paulus apostolus qui loquebatur, et suo fructu olivam testabatur? Nonne isti omnes inde? Unde
etiam quingenti illi fratres quibus Dominus post resurrectionem apparuit 19? unde tot millia ad
vocem Petri, quando Spiritu sancto repleti Apostoli omnium gentium linguis locuti sunt, tanta
aviditate Dei laudis et suae accusationis conversi sunt, ut qui primo sanguinem Domini fuderunt
saevientes, bibere discerent iam credentes? Sic autem omnia illa conversa sunt millia hominum, ut
res suas venderent, et pretia rerum suarum ante pedes Apostolorum ponerent 20. Quod dives unus
non fecit, quando ore Domini audivit, et a Domino tristis abscessit 21, hoc fecerunt subito tot millia
eorum hominum, quorum manibus Christus fuerat crucifixus. Quanto maius vulnus erat in corde
ipsorum, tanto avidius medicum quaesierunt. Cum ergo inde illi omnes fuerunt, de ipsis dicit modo
Psalmus: Quoniam non repellet Dominus plebem suam. Nam hoc testimonio Psalmi, cum hinc
loqueretur, usus est Apostolus, et dixit: Quid ergo dicemus, fratres? Numquid Deus repulit plebem
suam; quam praescivit? Absit: nam et ego Israelita sum, ex semine Abrahae, tribu Beniamin. Non
repulit Deus plebem suam, quam praescivit 22. Utique si repelleret Dominus plebem suam, non
esset unde esset ipse Apostolus: unde autem ipse, inde et alii. In his plebs Domini, non in omnibus;
sed, quemadmodum scriptum est: Reliquiae salvae erunt 23. Non in omnibus; sed area ventilata,
massa intro missa est, palea iacet 24. Totum quidquid vides Iudaeorum reproborum, paleam vides.
Unde vides istam paleam, iam inde exiit massa, iam in horreo recondita est. Ambas res videamus,
ambas discernamus.

Populus Israel et populus ex gentibus ortus, in Christo concordes.
8. [v. 4.] Quid Psalmus adiungit? Quoniam in manu eius fines terrae. Agnoscimus lapidem
angularem; lapis angularis, Christus. Non potest esse angulus, nisi duos in se copulaverit parietes:
ad angulum de diverso veniunt, sed in angulo sibi non adversantur. Venit ex una parte circumcisio,
venit ex alia parte praeputium: in Christo ambo populi concordaverunt; quia ille factus est lapis, de
quo scriptum est: Lapidem quem reprobaverunt aedificantes, hic factus est in caput anguli 25. Si
ergo Christus in caput anguli, non attendamus diversitatem de longe venientium, sed
propinquitatem in Christo cohaerentium. Ibi agitur, ibi videamus: Quoniam non repellet Dominus
plebem suam. Ecce unus paries, in quo iam, ut diximus, non repulit Dominus plebem suam. Inde
Apostoli, inde Israelitae omnes qui crediderunt, ac venditarum rerum suarum pretia ante pedes
Apostolorum posuerunt 26; voluntate pauperes, de Deo divites. Agnovimus unum parietem;
impletum esse ibi quod diximus: Quia non repellet Dominus plebem suam: videamus et alium
parietem. Quoniam in manu eius fines terrae. Ecce alius paries in omnibus gentibus: In manu eius
fines terrae. Venerunt etiam omnes gentes ad lapidem angularem, ubi osculum pacis agnoverunt;
in illum unum qui de duobus fecit unum: non quemadmodum haeretici, qui de uno fecerunt duo.
Hoc enim idem ait apostolus de Domino Christo: Ipse est enim, inquit, pax nostra, qui fecit utraque
unum 27. Ergo iubilemus illi. Quare? Quia non repellet Dominus plebem suam. Iterum quare?
Quoniam in manu eius fines terrae, et altitudines montium ipsius sunt. Altitudines montium,
sublimitates terrarum. Aliquando istae sublimitates, id est, ipsae terrenae potestates, adversatae
sunt Ecclesiae; leges contra Ecclesiam promulgarunt, nomen christianum de terra delere conati
sunt: sed posteaquam impletum est quod prophetatum est: Adorabunt eum omnes reges terrae 28;
factum est quod hic dictum est: Altitudines montium ipsius sunt.

Sapienter Deus nos tentari sinit.
9. [v. 5.] Sed forte tu de tentationibus satagis, ut constitutus in tanta gratia promissionum Dei,
propter scandala mundi turberis? Nec ipsa scandala aliquid tibi faciunt; quoniam mensuram a
Domino acceperunt: Quoniam ipsius est mare. Est enim mare mundus iste, sed et mare Deus fecit:
nec saevire fluctus possunt, nisi usque ad littus, ubi ipse terminum posuit. Nulla ergo tentatio, nisi
acceperit mensuram a Domino. Sint ergo tentationes, sint tribulationes; consummaris eis, non

644

