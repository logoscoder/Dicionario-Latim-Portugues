profitemini, nec profiteri audere poteritis, nisi ille intonuerit; nec permanere poteritis, nisi eius
sagina non desit vobis: ipsa enim sagina descendit super montes Sion.

Non habitant in unum nisi in quibus perfecta fuerit caritas.
12. Iam montes Sion, magni in Sion. Quid est Sion? Ecclesia. Et qui ibi sunt montes? Magni. Quos
significant montes, hos significat barba, hos significat ora vestimenti. Barba non intellegitur nisi in
perfectis. Non ergo habitant in unum, nisi in quibus perfecta fuerit caritas Christi. Nam in quibus
non est perfecta caritas Christi, et cum in uno sint, odiosi sunt, molesti sunt, turbulenti sunt,
anxietate sua turbant caeteros, et quaerunt quid de illis dicant; quomodo in iunctura inquietum
iumentum non solum non trahit, sed et frangit calcibus quod iunctum est. Si autem habet rorem
Hermon, qui descendit super montes Sion, quietus, placatus, humilis, tolerans, pro murmure
precem fundit. Nam murmuratores omnes magnifice descripti sunt quodam loco Scripturarum:
Praecordia fatui sicut rota carri 35. Quid est: Praecordia fatui sicut rota carri? Fenum portat, et
murmurat: non enim potest rota carri quiescere a murmure. Sic sunt multi fratres; non habitant in
unum nisi corpore. Sed qui sunt qui habitant in unum? Illi de quibus dictum est: Et erat illis anima
una et cor unum in Deum: et nemo dicebat aliquid suum esse, sed erant illis omnia communia 36.
Designati sunt, descripti sunt, qui pertineant ad barbam, qui pertineant ad oram vestimenti, qui
numerentur inter montes Sion. Et si sunt ibi alii murmuratores, meminerint dicti Domini: Unus
assumetur, et unus relinquetur 37.

Domino benedicuntur qui concorditer vivunt.
13. Quoniam ibi mandavit Dominus benedictionem. Ubi mandavit? In fratribus qui habitant in
unum. Ibi praecepit benedictionem, ibi benedicunt Dominum qui habitant concorditer. Nam in
discordia non benedicis Dominum. Sine causa dicis quia lingua tua sonat benedictionem Domini, si
corde non sones: ore benedicis, et corde maledicis. Ore suo benedicebant, et corde suo
maledicebant 38. Numquid verba nostra sunt? Significati sunt quidam. Benedicis Dominum, cum
oras; et sequeris in prece tua, et maledicis inimico tuo. Hoc est quod audisti ab ipso Domino:
Diligite inimicos vestros 39? Si autem facias, et diligas inimicum tuum, et ores pro eo, ibi mandavit
Dominus benedictionem suam; ibi habebis vitam in saeculum, id est in aeternum. Multi enim
amantes vitam istam, maledicunt inimicis suis: pro qua re, nisi pro ista vita, nisi pro commodis
saecularibus? Ubi te angustavit inimicus tuus, ut cogaris maledicere? In terra angustatus es; migra,
habita in coelo. Quomodo, inquies, habito in coelo, homo carne indutus, carni deditus? Corde
praecede, quo sequaris corpore. Noli surdus audire: Sursum corda. Sursum cor habe, et nemo te
angustabit in coelo. Et ideo bene sequitur alius psalmus.

191 IN PSALMUM 133
ENARRATIO

In caritate latitudo est, in odio angustia.
1. [v. 1.] Ecce nunc benedicite Dominum, omnes servi Domini, qui statis in domo Domini, in atriis
domus Dei nostri. Quare addidit, in atriis? Atria ampliora spatia domus intelleguntur. Qui stat in
atriis, non angustatur, non premitur; quodam modo dilatatur. In latitudine mane, et potes diligere
inimicum tuum; quia non ea diligis, ubi ab inimico angustias patiaris. Quomodo intellegeris stare in
atriis? Sta in caritate, et stas in atriis. In caritate latitudo est, in odio angustia. Audi Apostolum: Ira
et indignatio, tribulatio et angustia in omnem animam hominis operantis malum 1. De latitudine
autem caritatis quid dicit? Quoniam caritas Dei diffusa est in cordibus nostris per Spiritum sanctum,
qui datus est nobis 2. Ubi audis diffusionem, intellege latitudinem; ubi audis latitudinem, intellege
atria Domini; et habebis veram benedictionem Domini, quando non maledicis inimicis. Alloquitur
enim Spiritus eos qui patiuntur tribulationem, ut glorientur in tribulationibus; et dicit eis: Ecce nunc
benedicite Dominum, omnes servi Domini. Quid est: Ecce nunc? In hoc tempore. Nam post
transactas tribulationes, manifestum est quia benedictioni Domini vacabimus, ut dictum est: Beati
qui habitant in domo tua; in saecula saeculorum laudabunt te 3. Qui tunc benedicturi sunt sine
defectu, hic incipiunt benedicere Dominum; hic in tribulationibus, in tentationibus, in molestiis, inter
adversitates saeculi, inter insidias inimici, inter fraudes et impetus diaboli. Hoc est: Ecce nunc
benedicite Dominum, omnes servi Domini, qui statis in domo Domini. Quid est, qui statis? Qui
perseveratis. Quia dictum est de quodam, qui archangelus fuit: Et in veritate non stetit 4: et dictum

939

