quamdiu est in corpore, peregrinatur a Domino. Dicat itaque: Incola ego sum in terra; ne abscondas
a me mandata tua.

Nihil volitum, aut amatum, quin praecognitum.
2. Sed qui tandem sunt a quibus Deus abscondit mandata sua? Nonne illa ubique Deus voluit
praedicari? Utinam quam multis clara sunt, tam multis clara sint. Nam quid est clarius, quam:
Diliges Dominum Deum tuum ex toto corde tuo, et ex tota anima tua, et ex tota mente tua; et:
Diliges proximum tuum tamquam teipsum? In quibus duobus mandatis tota lex pendet et
Prophetae 11. Et quis est quem lateant ista mandata? Nempe et omnibus fidelibus, et plurimis
infidelibus nota sunt. Cur ergo poscit fidelis ne abscondatur sibi quod nec infideli cernit abscondi?
An quia Deum nosse difficile est, consequens est utique ut: Diliges Dominum Deum tuum, difficile
intellegatur, ne aliud pro alio diligatur? Nam proximi facilior esse videtur cognitio. Omnis quippe
homo est omni homini proximus, nec ulla cogitanda est longinquitas generis, ubi est natura
communis. Quamquam nec proximum noverat qui Domino ait: Et quis est mihi proximus? 12 Quando
illi est propositus homo quidam, qui descendens ab Ierusalem in Iericho incidit in latrones: cui
proximum non fuisse, nisi qui cum illo fecit misericordiam, ipse qui interrogaverat iudicavit;
patuitque in facienda misericordia neminem alienum esse deputandum ab eo qui diligit proximum.
Sed multi nec seipsos noverunt; quia et seipsum nosse, quemadmodum homo sibi debet
innotescere, non omnium hominum est. Quomodo ergo diligit proximum tamquam seipsum, qui
nescit et seipsum? Non enim frustra ille filius iunior, qui profectus in regionem longinquam, ubi
dissipavit substantiam suam vivens prodige, ut diceret: Surgam, et ibo ad partem meum 13, prius
reversus est in semetipsum, nisi quia tam longe peregrinatus est, ut relinqueret etiam semetipsum.
Nec tamen reverteretur ad se, si omni modo nesciret se; nec diceret: Surgam, et ibo ad patrem
meum, si penitus ignoraret Deum. Quocirca et aliquatenus ista sciuntur, et ut magis magisque
sciantur, non immerito scienda poscuntur. Quapropter ut sciamus diligere Deum, sciendus est
Deus; et ut sciat homo diligere proximum tamquam seipsum, prius debet diligendo Deum diligere
seipsum: quod unde poterit, si nescit Deum, si nescit et seipsum? Recte itaque dicitur Deo: Incola
ego sum in terra; ne abscondas a me mandata tua. Merito namque absconduntur eis qui non sunt
incolae in terra: haec enim mandata etsi audiunt, non sapiunt; quia terrena sapiunt. Quorum autem
conversatio in coelis est 14, in quantum hic conversantur, profecto peregrinantur. Petant itaque ne
abscondantur ab eis mandata Dei, per quae ab hoc incolatu liberentur, diligendo Deum, cum quo in
aeternum erunt; et diligendo proximum, ut illic sit ubi et ipsi erunt.
3. [v 20.] Quid autem diligendo diligitur, si ipsa dilectio non diligitur? Unde consequenter iste incola
in terra, cum Dei mandata ne sibi absconderentur orasset, in quibus dilectio praecipitur vel sola vel
maxime; et ipsius dilectionis dilectionem se velle habere proclamat, dicens: Concupivit anima mea
desiderare iustificationes tuas in omni tempore. Laudabilis est ista concupiscentia, non damnabilis.
Non de hac dictum est: Non concupisces 15; sed de illa qua caro concupiscit adversus spiritum 16. De
hac autem bona concupiscentia qua concupiscit spiritus adversus carnem 17, quaere ubi scriptum
sit; et invenies: Concupiscentia itaque sapientiae deducit ad regnum 18: et multa alia reperiuntur
bonae concupiscentiae testimonia. Sed hoc sane interest, quod non tacetur quid concupiscatur,
quando bona commemoratur concupiscentia: cum autem non additur quid concupiscatur, sed sola
ponitur, nonnisi mala intellegitur. Sicut in hoc quod commemoravi: Concupiscentia itaque
sapientiae deducit ad regnum; si non adderet sapientiae, nullo modo diceret: Concupiscentia
perducit ad regnum. At vero Apostolus quod posuit: Concupiscentiam nesciebam, nisi Lex diceret:
Non concupisces 19; non utique addidit cuius rei concupiscentiam, vel quid non concupisces: certum
est enim non intellegi, cum ita dicitur, nisi malam concupiscentiam. Quid ergo huius anima
concupivit? Desiderare, inquit, iustificationes tuas in omni tempore. Credo nondum eas desiderabat,
quando concupivit desiderare. Iustificationes autem facta sunt iusta, id est, opera iustitiae. Cum
itaque nondum habeat et qui iam desiderat, quam longe ab his erat qui adhuc eas desiderare
concupiscebat? et quam longius ab eis sunt qui neque hoc adhuc concupiscunt?

Quo pacto potest desiderium ipsum concupisci.
4. Mirum est autem quomodo concupiscatur desiderium, nec sit in nobis cuius concupiscentia iam
sit in nobis. Neque enim pulchrum aliquod corpus est, sicut aurum, vel caro aliqua speciosa, quam
potest homo concupiscere, nec habere, quia extra posita non est in homine. Quis nesciat in homine
esse concupiscentiam, in homine esse desiderium? Cur ergo concupiscitur ut habeatur, quasi
forinsecus inferatur? Aut quomodo haberi eius concupiscentia sine ipso potest, cum non sit et
ipsum quid aliud quam concupiscentia? Nam et desiderare procul dubio concupiscere est. Quis est
iste mirabilis atque inexplicabilis languor? Et tamen est. Nam et aegrotus qui fastidio laborat, et

814

