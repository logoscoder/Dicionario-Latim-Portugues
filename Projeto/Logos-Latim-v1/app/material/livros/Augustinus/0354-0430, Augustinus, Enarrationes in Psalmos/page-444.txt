inveni consolantes, hoc ipsum quod non inveni qui simul contristaretur, hoc fuit fel meum, hoc mihi
amarum, hoc acetum fuit: amarum propter moerorem, acetum propter eorum vetustatem. Namque
legimus illi quidem oblatum fel, sicut Evangelium loquitur 16; sed in potum, non in escam.
Verumtamen sic accipiendum et impletum quod hic fuerat ante praedictum: Dederunt in escam
meam fel: et in isto ipso facto, non solum in hoc dicto, mysterium requirere debemus, secreta
pulsare, velum templi conscissum intrare, videre ibi sacramentum, vel quod ita dictum est, vel quod
ita factum est. Dederunt, inquit, in escam meam fel. Non ipsum quod dederunt esca erat; potus
enim erat: sed in escam dederunt; quia iam Dominus escam acceperat, et in ipsam iniectum est fel.
Acceperat autem ipse escam suavem, quando pascha manducavit cum discipulis suis: ibi
sacramentum sui corporis demonstravit 17. In hanc escam tam suavem, tam dulcem unitatis Christi,
quam commendat Apostolus, dicens: Quia unus panis, unum corpus multi sumus 18; in hanc escam
suavem quis est qui dat fel, nisi contradictores Evangelii, tamquam illi persecutores Christi? Minus
enim peccaverunt Iudaei crucifigentes in terra ambulantem, quam qui contemnunt in coelo
sedentem. Quod ergo fecerunt Iudaei, ut in escam quam iam acceperat darent bibendum amarum
illum potum, hoc faciunt qui male vivendo scandalum inferunt Ecclesiae: hoc faciunt haeretici
amaricantes; sed non exaltentur in semetipsis 19. Dant fel super tam iucundum cibum. Sed quid
facit Dominus? Non admittit ad corpus suum. Hoc sacramento ipse Dominus, quando illi obtulerunt
fel, gustavit, et noluit bibere 20. Si non eos pateremur, nec omnino gustaremus: quia vero necesse
est eos pati, necesse est gustari. Sed quia in membris Christi tales esse non possunt, gustari
possunt, recipi in corpus non possunt. Et dederunt in escam meam fel, et in siti mea potaverunt me
aceto. Sitiebam, et acetum accepi; id est fidem illorum desideravi, et vetustatem inveni.

Videntes malorum infelicem exitum, mala vitemus.
7. [vv 23.24.] Fiat mensa eorum coram ipsis in muscipulam. Qualem muscipulam mihi exhibuerunt,
dando mihi talem potum, talis muscipula illis sit. Quare ergo, coram ipsis? Sufficeret: Fiat mensa
eorum in muscipulam. Sunt tales qui iniquitatem suam noverunt, et in ea pertinacissime
perseverant: coram ipsis fit muscipula eorum. Perniciosi nimis ipsi sunt, qui descendunt in infernum
viventes 21. Denique de persecutoribus quid dictum est? Nisi quia Dominus erat in nobis, fortasse
vivos absorbuissent nos 22. Quid est, vivos? Consentientes illis, et scientes quia eis consentire non
debebamus. Ergo coram ipsis fit muscipula, et non corriguntur. Vel quia coram ipsis est muscipula,
non incidant? Ecce norunt muscipulam, et pedem mittunt, et tenenda colla subiciunt. Quanto
melius erat averti a muscipula; peccatum cognoscere, errorem damnare, amaritudine carere, in
corpus Christi transire, Domini gloriam quaerere! Sed tantum valet animi praesumptio, ut et coram
ipsis muscipula sit, et incidant in eam. Obscurentur oculi eorum, ne videant, sequitur hic; ut
quoniam sine causa viderunt, fiat illis et non videre. Fiat ergo mensa eorum coram ipsis in
muscipulam. Coram ipsis fiat in muscipulam, non optantis est, sed prophetantis; non ut fiat, sed
quia fiet. Hoc saepe commendavimus, et meminisse debetis, ne quod praesaga mens in Spiritu Dei
dicit, malevole imprecari videatur. Fiat ergo; nec potest aliter fieri, nisi ut talibus ista eveniant. Et
quoniam videmus per Spiritum Dei dici talia eventura malis; ad hoc in illis haec intellegamus, ut nos
talia devitemus: hoc enim nobis prodest intellegere, et ex inimicis proficere. Fiat ergo illis, et in
retributionem, et in scandalum. Et numquid iniustum est hoc? Iustum est. Quare? Quoniam in
retributionem: non enim aliquid illis accideret quod non debebatur. In retributionem fit, et in
scandalum, quia ipsi sibi sunt scandalum.

Sursum cor.
8. Obscurentur oculi eorum, ne videant; et dorsum illorum semper incurva. Hoc consequens est.
Nam quorum oculi fuerint obscurati, ne videant, sequitur ut dorsum illorum incurvetur. Unde hoc?
Quia cum cessaverint superna cognoscere, necesse est ut de inferioribus cogitent. Qui bene audit:
Sursum cor, curvum dorsum non habet. Erecta quippe statura exspectat spem repositam sibi in
coelo; maxime si praemittat thesaurum suum, quo sequatur cor eius 23. At vero qui futurae vitae
spem non intellegunt iam excaecati, de inferioribus cogitant: et hoc est habere dorsum curvum; a
quo morbo Dominus mulierem illam liberavit. Alligaverat enim eam satanas annis decem et octo; et
eam curvatam erexit, et quia sabbato faciebat, scandalizati sunt Iudaei: bene scandalizati sunt de
illa erecta, ipsi curvi 24. Et dorsum illorum semper incurva.
9. [v 25.] Effunde super eos iram tuam, et indignatio irae tuae comprehendat eos. Plana sunt: sed
tamen, comprehendat eos, quasi fugientes agnoscimus. Quo autem fugituri sunt? In coelum? Tu ibi
es. In infernum? Ades 25. Pennas suas nolunt recipere, ut volent in directum: Comprehendat eos
indignatio irae tuae; non eos permittat effugere.

444

