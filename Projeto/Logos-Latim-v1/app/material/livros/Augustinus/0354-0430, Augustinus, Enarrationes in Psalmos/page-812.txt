5. In his omnibus quae, ut potuimus, disputavimus, meminerimus, carissimi, eum qui abscondit in
corde suo eloquia Domini, et enuntiat in labiis suis omnia iudicia oris eius, et in via testimoniorum
eius delectatur sicut in omnibus divitiis, et garriens vel sese exercens in mandatis eius, considerat
vias eius, et meditatur in iustificationibus eius, ne obliviscatur verborum eius, per quae omnia
utique lege Dei atque doctrina instructus apparet; orare tamen et dicere: Benedictus es, Domine;
doce me iustificationes tuas. Ubi nihil aliud intellegitur poscere, nisi adiutorium gratiae, ut quod iam
novit sermone, discat et opere.

151 IN EUMDEM PSALMUM 118
Sermo 7

Retributionis modi quattuor.
1. [v 17.] Si huius psalmi superiora meministis, carissimi, adiuvare nos debent ad intellegenda
sequentia. Etenim quae tamquam ex unius hominis persona loquuntur, membra sunt Christi, et ad
unum caput tamquam unum pertinent corpus. Nempe superius dixerat: In quo corrigit iunior viam
suam? In custodiendo verba tua 1. Ecce nunc apertius, ut id faciat, poscit auxilium: Retribue, inquit,
servo tuo; vivam, et custodibo verba tua. Si bona pro bonis sibi retribui postulavit, iam custodierat
verba Dei. Non autem dixit: Retribue servo tuo, quia custodivi verba tua; tamquam mercedem
bonam pro bono obedientiae flagitaret: sed dixit: Retribue servo tuo; vivam, et custodibo verba tua.
Quod quid est aliud, quam dicere mortuos ea custodire non posse? infideles videlicet, de quibus
dicitur: Sine mortuos sepelire mortuos suos 2. Quapropter si mortuos intellegimus infideles, vivos
autem fideles; quoniam iustus ex fide vivit 3, nec possunt custodiri verba Dei nisi fide, quae per
dilectionem operatur 4: hanc sibi poscit qui dicit: Retribue servo tuo; vivam, et custodibo verba tua.
Et quoniam ante fidem non homini debentur nisi mala pro malis, retribuit autem Deus per
indebitam gratiam bona pro malis; hanc retributionem rogat qui dicit: Retribue servo tuo; vivam, et
custodibo verba tua. Quatuor sunt enim retributiones: aut mala pro malis retribuuntur, sicut Deus
ignem aeternum retributurus est impiis; aut bona pro bonis sicut regnum aeternum retributurus est
iustis; aut bona pro malis, sicut Christus per gratiam iustificat impium 5; aut mala pro bonis, sicut
Iudas et Iudaei per malitiam persecuti sunt Christum. Harum quatuor retributionum duae priores
pertinent ad iustitiam, ut retribuantur mala pro malis, bona pro bonis: tertia pertinet ad
misericordiam, ut retribuantur bona pro malis: quartam Deus nescit; nulli enim malum pro bono
retribuit. Haec autem quam tertio loco posui, primitus necessaria est: nisi enim Deus retribueret
bona pro malis, nullo modo essent quibus retribueret bona pro bonis.

Deus misericors in adiuvando, iustus in retribuendo.
2. Vide illum Saulum, postea Paulum: Non ex operibus, inquit, iustitiae quae nos fecimus, sed
secundum suam misericordiam salvos nos fecit per lavacrum regenerationis 6. Et iterum: Qui prius
fui blasphemus, et persecutor, et iniuriosus; sed misericordiam consecutus sum, quia ignorans feci
in incredulitate 7. Et iterum: Consilium autem do, tamquam misericordiam consecutus a Domino, ut
fidelis essem 8: hoc est, ut viverem; quia iustus ex fide vivit 9. Mortuus ergo erat prius per suam
iniustitiam, antequam viveret per Dei gratiam. Ipsam porro suam mortem sic confitetur: Adveniente
autem, inquit, mandato, peccatum revixit, ego autem mortuus sum, et inventum est mihi
mandatum quod erat in vitam, hoc esse in mortem 10. Retribuit ergo illi Deus bonum pro malo, hoc
est, vitam pro morte; talem scilicet retributionem, qualis hic poscitur, ubi dicitur: Retribue servo
tuo; vivam, et custodibo verba tua. Et vixit, et custodivit verba eius, et pertinere coepit ad aliam
retributionem, in qua retribuuntur bona pro bonis: propter quam dicit: Bonum certamen certavi,
cursum consummavi, fidem servavi; de caetero reposita est mihi corona iustitiae, quam reddet mihi
Dominus in illa die iustus iudex 11. Utique iustus, retribuendo bona pro bonis; quia prius misericors,
retribuendo bona pro malis. Quamvis et ipsa iustitia, qua retribuuntur bona pro bonis, non est sine
misericordia; quia et hoc scriptum est: Qui coronat te in miseratione et misericordia 12. Qui enim
dixit: Bonum certamen certavi 13, quando vinceret, nisi illo donante de quo ait: Gratias Deo, qui dat
nobis victoriam per Dominum nostrum Iesum Christum 14? Et qui cursum consummavit, quando
curreret, quando perveniret, nisi illo adiuvante de quo ait: Igitur non volentis, neque currentis, sed
miserentis est Dei 15? Et qui fidem servavit, quando id faceret, nisi, ut ipse ait, misericordiam
consecutus ut fidelis esset 16?

In fide semper proficiendum.
812

