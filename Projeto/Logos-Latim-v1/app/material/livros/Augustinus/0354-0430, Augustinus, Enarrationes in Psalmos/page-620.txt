fenum aruit, et flos decidit. Omnia ergo arescunt et decidunt; non verbum illud: Verbum enim
Domini manet in aeternum 20. Transit fenum, transit claritas feni; sed habes quo te teneas: Verbum
Domini manet in aeternum. Dic ergo illi: Nimis profundae factae sunt cogitationes tuae. Tenuisti
lignum, transis per istam profunditatem. Vides ibi aliquid? intellegis ibi aliquid? Intellego, dicis. Si
iam christianus es, et bene eruditus, dicis: Deus iudicio suo reservat omnia. Boni laborant, quia
flagellantur ut filii: mali exsultant, quia damnantur ut alieni. Duos filios habet homo; alterum
castigat, alterum dimittit: facit unus male, et non corripitur a patre; alter mox ut se moverit,
colaphis caeditur, flagellatur. Unde ille dimittitur, ille caeditur, nisi quia huic caeso haereditas
servatur, ille autem dimissus exhaeredatus est? Videt eum non habere spem, et dimittit eum ut
faciat quod vult. Puer autem qui flagellatur, si cor non habuerit, et imprudens fuerit et stultus,
gratulatur fratri suo qui non vapulat; et gemit de se, et dicit in corde suo: Tanta mala facit frater
meus, quidquid vult facit contra praecepta patris mei, et nemo illi facit verbum durum; ego, mox ut
me movero, caedor. Stultus est, imprudens est; attendit quid patitur, non attendit quid illi servatur.

Peccatorem flos, sicut flos feni.
9. [vv. 7.8.] Ideo cum dixisset: Nimis profundae factae sunt cogitationes tuae; subiecit statim: Vir
imprudens non cognoscet, et stultus non intelleget ea. Quae sunt quae non intelleget stultus, et
quae non cognoscet imprudens? Cum exoriuntur peccatores sicut fenum. Quid est, sicut fenum?
Virent cum hiems est; sed arescent aestate. Attendis florem feni. Quid citius transit? Quid lucidius?
quid viridius? Non te delectet viriditas ipsius, sed time ariditatem ipsius. Audisti peccatores sicut
fenum, audi et iustos: Quoniam ecce 21. Interim videte peccatores; sicut fenum florent, bene: sed
qui sunt qui non cognoscunt? Stulti et imprudentes. Cum exoriuntur peccatores sicut fenum, et
prospexerint omnes qui operantur iniquitatem. Omnes qui in corde suo non recta sentiunt de Deo,
prospexerunt peccatores exorientes sicut fenum, id est, florentes ad tempus. Quare illos
prospiciunt? Ut intereant in saeculum saeculi. Attendunt enim florem ipsorum temporalem,
imitantur illos, et volentes cum illis florere ad tempus, intereunt in aeternum: hoc est: Ut intereant
in saeculum saeculi.
10. [vv. 9.10.] Tu autem Altissimus in aeternum es, Domine. Expectans desuper ex aeternitate tua
quando transeat tempus iniquorum, et veniat tempus iustorum. Quoniam ecce. Intendite, fratres.
Iam et ipse qui loquitur (loquitur enim ex persona nostra, loquitur ex persona corporis Christi:
Christus enim loquitur in corpore suo, id est, in Ecclesia sua), iam iunxit se aeternitati Dei: sicut
vobis paulo ante dicebam, longanimis est Deus et patiens, omnia ista quae videt mala a malis fieri
tolerat. Quare? Quia aeternus est, et videt quid illis servet. Vis et tu esse longanimis et patiens?
Iunge te aeternitati Dei; cum illo exspecta illa quae infra te sunt: cum enim adhaeserit cor tuum
Altissimo, infra te erunt omnia mortalia; et dic quod sequitur: Quoniam ecce inimici tui peribunt. Qui
modo florent, postea peribunt. Qui sunt inimici Dei? Fratres, forte illos solos putatis inimicos Dei qui
blasphemant? Sunt quidem et ipsi, et atroces isti qui nec lingua nec cogitationibus malis parcunt
iniuriis Dei. Et quid faciunt Deo excelso, aeterno? Si pugno in columnam ferias, tu laederis: et putas
quia blasphemia Deum percutiens non tu disrumperis? nam nihil facis Deo. Sed inimici Dei aperte
blasphematores sunt, et quotidie occulti inveniuntur. Cavete tales inimicitias Dei. Quosdam enim
occultos inimicos Dei Scriptura aperit; ut quia non illos potes nosse corde tuo, noveris illos in
Scriptura Dei, et caveas inveniri cum illis. Aperte dicit Iacobus in Epistola sua: Nescitis quia amicus
huius mundi, inimicus Dei constituitur? 22 Audisti. Non vis esse inimicus Dei? Noli esse amicus huius
mundi: nam si amicus fueris huius mundi, inimicus eris Deo. Quomodo enim non potest fieri
adultera coniux, nisi inimica sit viro suo: sic anima adultera amore rerum saecularium, non potest
nisi inimica esse Deo. Timet, sed non amat: poenam timet, non iustitia delectatur. Ergo inimici Dei
omnes amatores mundi, omnes inquisitores nugarum, omnes consultores sortilegorum,
mathematicorum, pythonum. Intrent ecclesias, non intrent ecclesias; inimici Dei sunt. Ad tempus
possunt florere sicut fenum; peribunt autem, cum ille inspicere coeperit, et iudicium suum in
omnem carnem adduxerit. Iunge te Scripturae Dei, et dic illud cum isto psalmo: Quoniam ecce
inimici tui peribunt. Non ibi inveniaris, ubi peribunt. Et dispergentur omnes qui operantur
iniquitatem.

Iustorum senecta, iuvenilis et virens.
11. [v. 11.] Quid tu qui laboras modo, si inimici Dei peribunt, et dispergentur omnes qui operantur
iniquitatem? tu qui inter ista scandala, inter iniquitates humanas gemis, qui tribularis in carne, sed
gaudes in corde, quid tu? quae tibi spes, o corpus Christi? O Christe, qui in coelis sedes ad
dexteram Patris, sed pedibus tuis et membris tuis laboras in terra, et dicis: Saule, Saule, quid me
persequeris? 23 tu quam spem habebis, si inimici Dei peribunt, et dispergentur omnes qui operantur

620

