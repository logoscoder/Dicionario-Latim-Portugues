15. [v 23.] Et intravit Israel in Aegyptum, et Iacob accola fuit in terra Cham. Quod est Israel, hoc est
Iacob; et quod est Aegyptus, hoc est terra Cham. Hic enim apertissime demonstratum est, de
semine Cham filii Noe, cuius primitivus fuit Chanaan exortam fuisse etiam gentem Aegyptiorum.
Proinde in quibus codicibus hoc loco legitur Chanaan, emendandum est. Melius autem
interpretatum est, accola fuit, quam, sicut alii codices habent, inhabitavit: quod tantumdem esset,
si et incola diceretur; nihil enim aliud significat. Nam idipsum est verbum in graeco isto loco, quod
est et superius, ubi dictum est: Paucissimi et incolae in ea 54. Incolatus porro, vel accolatus, non
indigenam, sed advenam ostendit. Ecce quomodo transierunt de gente in gentem, de regno in
populum alterum 55. Quod breviter propositum fuerat, breviter narrando explicatum est. Sed de quo
regno transierunt in populum alterum, merito quaeri potest. Nondum enim regnabant in terra
Chanaan, quia nondum ibi fuerat regnum constitutum populi Israel. Quomodo ergo potest intellegi,
nisi forte secundum anticipationem, quia ibi regnum futurum erat seminis eorum?

Multa et mala populus Israel ab Aegyptiis perpessus est.
16. [v 24.] Deinceps narrantur quae in Aegypto gesta sunt. Et auxit, inquit, populum suum
vehementer, et firmavit eum super inimicos eius. Etiam hoc totum breviter propositum est, ut
quemadmodum factum sit, deinde narretur. Non enim tunc firmatus est populus Dei super
Aegyptios inimicos suos, quando eorum masculini fetus necabantur, vel quando in faciendis
lateribus conterebantur; sed quando in manu potenti, per signa et portenta Domini Dei sui,
metuendi et honorandi facti sunt, donec duri regis contentio vinceretur, et mare Rubrum
persecutorem cum exercitu eius obrueret.

Aegyptii vitio suo mali; Deus de eorum malo bene fecit.
17. [v 25.] Quod ergo breviter positum est: Firmavit populum suum super inimicos eius, velut
quaereremus quomodo factum sit; incipit dicere, donec etiam id narrando determinet. Et convertit
cor eorum, ut odirent populum eius, et dolum facerent in servos eius. Numquidnam intellegendum
est, vel credendum quod Deus cor hominis ad facienda peccata convertat? an peccatum non est,
vel parvum peccatum est, odisse populum Dei, et dolum facere in servos eius? Quis hoc dixerit?
Numquid ergo istorum tam gravium peccatorum auctor est Deus, qui nullius vel levissimi peccati
auctor credendus est? Quis sapiens, et intelleget haec? 56 Nam ipsa est illa mirabilis Dei bonitas,
qua bene utitur etiam malis, vel angelis, vel hominibus. Cum enim ipsi vitio suo mali sint, ille de
malo eorum bene facit. Non enim antequam odissent populum eius boni erant; sed maligni et impii
tales erant, qui facile incolis suis felicibus inviderent. In eo ergo quod populum suum multiplicavit,
hoc beneficio suo malos ad invidendum convertit. Invidia est enim odium felicitatis alienae. Sic ergo
convertit cor eorum, ut per invidentiam odissent populum eius, et dolum facerent in servos eius.
Non itaque cor illorum malum faciendo, sed populo suo benefaciendo, cor illorum sponte malum
convertit ad odium. Non enim rectum cor pervertit, sed sponte perversum ad odium populi, ubi eo
malo bene uteretur, convertit; non illos malos faciendo, sed istis bona, quibus mali facillime possent
invidere, largiendo. Quo illorum odio, et ad exercitationem populi sui, et ad gloriam nominis sui,
quae nobis est utilis, quomodo sit usus, consequentia docent: quae in eius laude commemorantur,
cum cantatur Alleluia.
18. [v 26.] Misit Moysen servum suum, Aaron quem elegit ipsum. Sufficeret, quem elegit; sed nihil
in eo quaerendum est, quod additum est, ipsum. Locutio Scripturarum est, sicuti est: In qua
habitabunt in ea 57: qua locutione divinae paginae plenae sunt.
19. [v 27.] Posuit in eis verba signorum suorum et prodigiorum in terra Cham. Non ita debemus
accipere, verba signorum et prodigiorum, quasi verba, quibus verbis fierent signa et prodigia, id
est, quae dicerent ut fierent signa et prodigia. Multa enim sine verbis facta sunt, vel virga, vel manu
extenta, vel favilla in coelum missa. Sed quia illa ipsa quae facta sunt, non erant alicuius
significationis inania, sicut et verba quae loquimur; ideo et ipsa dicta sunt verba, non vocum et
sonorum, sed signorum et prodigiorum. Posuit in eis, id est, fecit per eos.
20. [v 28.] Misit tenebras, et obscuravit. Scriptum est et hoc inter plagas quibus Aegyptii percussi
sunt. Quod autem sequitur, in diversis codicibus varie legitur. Alii namque habent: Et
exacerbaverunt sermones eius; alii vero: Et non exacerbaverunt sermones eius: sed quod prius dixi,
in pluribus invenimus; ubi autem addita est negativa particula, vix duos codices potuimus reperire.
Sed ne forte mendositas propter sensum faciliorem abundaverit; quid enim facilius intellegitur
quam id quod dictum est: Et exacerbaverunt sermones eius, utique contumacibus contradictionibus

742

