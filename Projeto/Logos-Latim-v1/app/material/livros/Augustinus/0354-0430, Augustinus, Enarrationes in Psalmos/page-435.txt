3. [v 2.] Salvum me fac, Deus, quoniam introierunt aquae usque ad animam meam. Granum illud
est contemptum modo, quod videtur humiles dare voces. In horto obruitur, miraturo mundo oleris
magnitudinem, cuius oleris semen contemptum est a Iudaeis. Revera enim considerate semen
sinapis minutum, fuscum, aspernabile prorsus; ut ibi impleatur quod dictum est: Vidimus eum, et
non habebat speciem neque decorem 11. Aquas autem intrasse usque ad animam suam dicit; quia
potuerunt illae turbae, quas aquarum nomine significavit, huc usque praevalere, ut occiderent
Christum. Praevaluerunt ad contemnendum, ad tenendum, ad ligandum, ad insultandum, ad
colaphizandum, ad conspuendum. Adhuc quousque? Usque ad mortem. Ergo introierunt aquae
usque ad animam meam. Hanc quippe vitam dixit animam suam, quousque illi accedere saeviendo
potuerunt. Sed numquid hoc possent, nisi ab ipso permitterentur? Unde ergo tamquam aliquid
invitus patiatur sic clamat, nisi quia caput membra sua praefigurat? Passus est quippe ille, quia
voluit; martyres vero, etiamsi noluerunt. Petro namque ita praedixit passionem suam: Cum
senueris, inquit, alius te praecinget, et feret quo tu non vis 12. Quamquam enim Christo inhaerere
cupiamus, mori tamen nolumus; et ideo libenter, vel potius patienter patimur, quia alius transitus
non datur, per quem Christo cohaereamus. Nam si possemus aliter pervenire ad Christum, id est ad
vitam aeternam, quis vellet mori? Naturam quippe nostram, id est consortium quoddam animae et
corporis, et quamdam in his duobus familiaritatem conglutinationis atque compaginis exponens
quodam loco Apostolus, ait habere nos domum non manufactam, aeternam in coelis; id est
immortalitatem praeparatam nobis, qua induendi sumus in fine, cum resurrexerimus a mortuis; et
ait: In quo nolumus spoliari, sed supervestiri, ut absorbeatur mortale a vita 13: Si fieri posset, sic
vellemus, ait, fieri immortales, ut iam veniret ipsa immortalitas, et modo sicut sumus mutaret nos,
ut mortale hoc nostrum a vita absorberetur, non per mortem corpus poneretur, ut in fine iterum
reciperetur. Quamvis ergo a malis ad bona transeamus; tamen ipse transitus aliquantum amarus
est, et habet fel, quod dederunt Domino in passione Iudaei, habet acre quiddam tolerandum, quo
ostenduntur qui eum aceto potaverunt 14. Praefigurans ergo, et transformans in se nos ipsos, hoc
ait: Salvum me fac, Deus, quoniam introierunt aquae usque ad animam meam. Potuerunt qui
persecuti sunt etiam occidere; sed amplius quid faciant non habebunt. Praemisit enim
exhortationem ipse Dominus dicens: Nolite timere eos qui corpus occidunt, et amplius non habent
quid faciant; sed eum timete qui habet potestatem, et corpus et animam occidere in gehenna
ignis 15. Maiore timore minora contemnimus, et maiore aeternitatis cupiditate omnia temporalia
fastidimus. Nam hic et deliciae temporales dulces sunt, et tribulationes temporales amarae sunt:
sed quis non bibat tribulationis temporalis poculum, metuens ignem gehennarum; et quis non
contemnat dulcedinem saeculi, inhians dulcedini vitae aeternae? Hinc ergo ut liberemur clamemus,
ne forte in pressuris consentiamus iniquitati, et vere irreparabiliter sorbeamur: Salvum me fac,
Deus, quoniam introierunt aquae usque ad animam meam.

Christus sua paupertate nos ditans.
4. [v 3.] Infixus sum in limo profundi, et non est substantia. Quid dicit limum? an ipsos qui persecuti
sunt? De limo enim factus est homo 16. Sed isti, cadendo a iustitia, limus profundi facti sunt; quibus
persequentibus et ad iniquitatem trahere cupientibus quisquis non consenserit, de limo suo aurum
facit. Merebitur enim limus ipsius converti in habitudinem coelestem, et socius fieri eorum de
quibus dicit titulus Psalmi: Pro his qui commutabuntur. Isti autem cum limus profundi essent, haesi
in illis; id est tenuerunt me, praevaluerunt mihi, occiderunt me. Infixus ergo sum in limo profundi,
et non est substantia. Quid est hoc, non est substantia? Numquidnam ipse limus non est
substantia? An, ego inhaerendo factus sum non esse substantia? Quid est ergo, Infixus sum?
Numquidnam sic haesit Christus? Aut vero haesit, ac non, sicut dictum est in libro Iob: Terra tradita
est in manus impii 17. An secundum corpus infixus est, quia teneri potuit, et ipsam crucifixionem
habebat? Nisi enim clavis fixus esset, crucifixus non esset. Unde ergo non est substantia? An limus
ille non est substantia? Intellegemus ergo, si potuerimus, quid sit, et non est substantia, si prius
intellexerimus quid sit substantia. Substantia quippe dicitur et divitiarum: secundum quam dicimus:
Habet substantiam, et: Perdidit substantiam. Sed numquid hoc putabimus hic dictum esse, et non
est substantia, id est, non sunt divitiae, quasi modo aliquid de divitiis ageretur, aut aliqua quaestio
de divitiis haberetur? An forte quia ille ipse limus paupertas erat, et divitiae non erunt, nisi quando
aeternitatis participes effecti fuerimus? Tunc sunt enim verae divitiae, quando nobis nihil deerit.
Potest etiam secundum huius verbi intellectum accipi sensus iste, ut diceretur: Infixus sum in limo
profundi, et non est substantia, id est, ad paupertatem perveni. Nam hic dicit: Pauper et dolens ego
sum; dicit et Apostolus: Quoniam propter vos pauper factus est, cum dives esset, ut illius
paupertate vos ditaremini 18. Ergo paupertatem suam volens Dominus nobis commendare, fortasse
dixerit, non est substantia. Ad summam enim paupertatem pervenit, quando formam servi induit.
Divitiae eius quae sunt? Qui cum in forma Dei esset, non rapinam arbitratus est esse aequalis
Deo 19. Hae magnae incomparabilesque divitiae. Unde ergo ista paupertas? Quia semetipsum
exinanivit formam servi accipiens, in similitudinem hominum factus, et habitu inventus ut homo;

435

