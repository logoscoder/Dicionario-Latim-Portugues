nolite 17. Non habes tu unde te excuses, quando sermo Dei tibi loquitur. Quia non potes interficere
sermonem Dei, criminari quaeris eos per quos loquitur tibi sermo Dei. Quaere quantum vis, dic
quantum vis, blasphema quantum vis: Saepe expugnaverunt me a iuventute mea, dicat vero Israel:
Saepe expugnaverunt me a iuventute mea. Audent etiam feneratores dicere: Non habeo aliud unde
vivam. Hoc mihi et latro diceret, deprehensus in fauce; hoc et effractor diceret, deprehensus circa
parietem alienum; hoc mihi et leno diceret, emens puellas ad prostitutionem; hoc et maleficus
incantans mala, et vendens nequitiam suam; quidquid tale prohibere conaremur, responderent
omnes quia non haberent unde viverent, quia inde se pascerent; quasi non hoc ipsum in illis
maxime puniendum est, quia artem nequitiae delegerunt, unde vitam transigant, et inde se volunt
pascere, unde offendant eum a quo omnes pascuntur.

Mali patienter tolerandi.
7. Sed cum clamaveris hoc et dixeris, illi respondent: Si sic, non huc accedimus; si sic, non intramus
in ipsam Ecclesiam. Veniant, intrent, audiant: Saepe expugnaverunt me a iuventute mea. Etenim
non potuerunt mihi: supra dorsum meum fabricaverunt peccatores: hoc est, non potuerunt agere ut
consentiam; fecerunt quod portem. Quam praeclare dictum est, quam optime significavit: Etenim
non potuerunt mihi: supra dorsum meum fabricaverunt peccatores. Agunt nobiscum, primo ut
consentiamus illis ad facta mala: si non consenserimus: Tolerate nos, dicunt. Ergo quia non potuisti
mihi, ascende in dorsum meum; portare te habeo quousque veniat finis: sic enim mihi praeceptum
est, ut fructum afferam cum tolerantia 18. Non te corrigo, tolero te: aut forte, cum tolero te, corrigis
te. Si non te corrigis usque in finem, tolero te usque in finem; et usque in finem super dorsum
meum eris, usque ad tempus. Numquid semper super dorsum meum eris? Veniet enim qui inde te
excutiat: veniet tempus messis, veniet finis saeculi; immittet Deus messores. Messores autem
Angeli sunt: separant malos de medio iustorum, sicut zizania a tritico; frumentum recondent in
horreo, paleam autem comburent igni inexstinguibili 19. Portavi quousque potui, iam gaudens
transeo in horreum Dei, et securus canto: Saepe expugnaverunt me a iuventute mea.

Malorum hominum operibus ne umquam consenseris.
8. Quid enim mihi facere potuerunt, quia expugnaverunt me a iuventute mea? Exercuerunt me, non
oppresserunt. Valuerunt mihi sicut ignis ad aurum, non sicut ignis ad fenum. Ignis enim accedens
ad aurum, sordem tollit; accedens ad fenum, in cinerem vertit. Etenim non potuerunt mihi, quia non
consensi, quia non me fecerunt quales sunt ipsi. Supra dorsum meum fabricaverunt peccatores,
longe fecerunt iniustitiam suam. Fecerunt quod tolerem, et non fecerunt cui consentirem. Iam ergo
iniustitia ipsorum longe est a me. Mali mixti sunt bonis, non solum in saeculo, sed et in ipsa intus
Ecclesia mali mixti sunt bonis. Nostis, et probastis; et magis probabitis, si boni fueritis. Cum enim
crevisset herba et fructum fecisset, tunc apparuerunt zizania 20. Nulli apparent mali in Ecclesia, nisi
ei qui fuerit bonus. Nostis ergo quia mixti sunt, et semper et ubique dicit Scriptura quia non
separabuntur, nisi in fine. Sic, quomodo mixti sunt, longe sunt a se. Ne quis ergo ex eo quod mixti
sunt mali inter bonos, putaret iniquitatem esse iuxta iustitiam: Non potuerunt, inquit, mihi; id est,
dixerunt, et male dixerunt: Manducemus et bibamus; cras enim moriemur 21. Non corruperunt
sermones mali mores bonos: in eo quod audivi a Deo, non cessi sermonibus hominum. Fecerunt
mihi peccatores quod portarem. non cui commiscerer, et facta est iniquitas eorum longe a me. Quid
enim tam prope, quam duo homines in una Ecclesia? quid tam longe, quam iniquitas a iustitia? Ubi
enim consensio, ibi propinquitas. Ligantur duo, et mittuntur ad iudicem; latro, et colligatus: ille
sceleratus, ille innocens, una catena ligantur, et longe sunt a se. Quantum longe sunt a se?
Quantum longe est scelus ab innocentia. Ecce isti longe sunt ab invicem. Alius latro in Hispania facit
scelera, proximus ei est qui facit in Africa. Quantum proximus? Quantum sibi iunguntur scelus et
scelus, quantum sibi iunguntur latrocinium et latrocinium. Nemo ergo timeat mixtos sibi corpore
malos. Longe ab illis sit corde, et securus portat quod non timet: Longe fecerunt iniustitiam suam.

Peccatum tuum ne excusato.
9. [v. 4.] Quid occurrit? Florent illi qui regnant inique; et ut sermonem loquamur vulgi, tonant iniqui,
extolluntur in typhos, in calumnias. Quid ergo? semper hoc? Non. Audi quod sequitur: Dominus
iustus concidet cervices peccatorum. Intendat Caritas vestra. Dominus, inquit, iustus concidet
cervices peccatorum. Quis non contremiscat? Quis enim non peccavit? Dominus iustus concidet
cervices peccatorum. Omnibus qui audiunt, intrat tremor in cor, si credunt Scripturae Dei. Si enim
sibi sine causa tundunt homines pectora, mentiuntur quia tundunt pectora, si iusti sunt; et in eo
quod mentiuntur Deo, fiunt peccatores. Si ergo veraciter sibi tundunt pectora, peccatores sunt. Et
quis nostrum non sibi tundit pectus? et quis nostrum non elidit oculos ad terram, sicut ille

914

