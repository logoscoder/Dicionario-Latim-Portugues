linguas eorum. Submerge, quare? Quia se extulerunt. Divide, quare? Quia in malum conspiraverunt.
Turrem illam recordare superborum factam post diluvium: quid dixerunt superbi? Ne pereamus
diluvio, faciamus altam turrem 42. Superbia se munitos esse arbitrabantur, exstruxerunt altam
turrem; et Dominus divisit linguas ipsorum. Tunc se coeperunt non intellegere: hinc facta est origo
linguarum multarum. Antea enim una lingua erat; sed una lingua concordibus proderat, una lingua
hominibus proderat: at ubi illa collectio in conspirationem superbiae praecipitata est, pepercit illis
Deus ut divideret linguas, ne se intellegendo perniciosam facerent unitatem. Per superbos homines
divisae sunt linguae, per humiles Apostolos congregatae sunt linguae: spiritus superbiae dispersit
linguas, Spiritus sanctus congregavit linguas. Quando enim Spiritus sanctus venit super discipulos,
omnium linguis locuti sunt, ab omnibus intellecti sunt 43: linguae dispersae, in unum congregatae
sunt. Ergo si adhuc saeviunt et gentiles sunt, expedit eis divisas habere linguas. Volunt unam
linguam, veniant ad Ecclesiam; quia et in diversitate linguarum carnis, una est lingua in fide cordis.
Submerge, Domine, et divide linguas eorum.

Gloria crucis inimicos confundit nominis Christi.
12. Quoniam vidi iniquitatem et contradictionem in civitate. Merito iste desertum quaerebat,
quoniam vidit iniquitatem et contradictionem in civitate. Est quaedam civitas turbulenta: ipsa erat
quae turrem aedificaverat, ipsa confusa est, et appellata Babylonia, ipsa per innumerabiles gentes
dispersa 44: inde congregatur Ecclesia in desertum bonae conscientiae. Vidit enim contradictionem
in civitate. Christus venit. Quis Christus, contradicis? Filius Dei. Et habet filium Deus, contradicis?
Natus est de virgine, passus, resurrexit. Et unde hoc fieri potest, contradicis? Attende saltem
gloriam crucis ipsius. Iam in fronte regum crux illa fixa est, cui inimici insultaverunt. Effectus
probavit virtutem: domuit orbem, non ferro, sed ligno. Lignum crucis contumeliis dignum visum est
inimicis, et ante ipsum lignum stantes caput agitabant, et dicebant: Si Filius Dei est, descendat de
cruce 45. Extendebat ille manus suas ad populum non credentem et contradicentem. Si enim iustus
est, qui ex fide vivit 46, iniquus est qui non habet fidem. Quod ergo hic ait, iniquitatem, perfidiam
intellego. Videbat ergo Dominus in civitate iniquitatem et contradictionem, et extendebat manus
suas ad populum non credentem et contradicentem; et tamen et ipsos exspectans dicebat: Pater,
ignosce illis, quia nesciunt quid faciunt 47. Adhuc sane reliquiae saeviunt illius civitatis, adhuc
contradicunt. De frontibus omnium modo extendit manus ad reliquias non credentes et
contradicentes. Quoniam vidi iniquitatem et contradictionem in civitate.

Inter malos fortiter resistendum.
13. [v 11.] Die ac nocte circumdabit eam super muros eius iniquitas et labor. Super muros eius,
super munimenta eius, tenens quasi capita eius, nobiles eius. Ille nobilis si christianus esset, nemo
remaneret paganus. Plerumque dicunt homines: Nemo remaneret paganus, si ille esset christianus.
Plerumque dicunt homines: Et ille si fieret christianus, quis remaneret paganus? Quod ergo nondum
fiunt christiani, quasi muri sunt civitatis illius non credentis et contradicentis. Quamdiu isti muri
stabunt? Non semper stabunt. Circuit arca muros Iericho: veniet tempus septimo arcae circuitu, ut
omnes muri civitatis non credentis et contradicentis cadant 48. Donec fiat, turbatur iste in
exercitatione sua; et perferens reliquias contradicentium, optat pennas avolationis, optat requiem
deserti. Imo duret inter contradicentes, perferat minas, bibat opprobria, exspectet qui eum salvum
faciat a pusillanimitate et tempestate: intueatur caput, exemplum vitae suae, tranquilletur in spe,
etsi turbatur in re. Die ac nocte circumdabit eam super muros eius iniquitas, et labor in medio eius
et iniustitia. Et ideo labor ibi, quia iniquitas ibi: quia iniustitia ibi, ideo et labor ibi. Sed audiant
extendentem manus: Venite ad me omnes qui laboratis. Vos clamatis, vos contradicitis, vos
conviciamini: ille e contra: Venite ad me omnes qui laboratis in superbia vestra, et requiescetis in
humilitate mea. Discite a me, inquit, quia mitis sum et humilis corde, et invenietis requiem
animabus vestris 49. Unde enim illi laborant, nisi quia non sunt mites et humiles corde? Deus humilis
factus est, erubescat homo esse superbus.

De usura vitanda.
14. [v 12.] Non defecit de plateis eius usura et dolus. Usura et dolus non absconduntur saltem quia
mala sunt, sed publice saeviunt. Etenim qui in domo aliquid mali facit, vel de malo suo erubescit: In
plateis eius usura et dolus. Fenus et professionem habet, fenus et ars vocatur: corpus dicitur,
corpus quasi necessarium civitati, et de professione sua vectigal impendit: usque adeo in platea est
quod saltem abscondendum erat. Est et alia usura peior, quando non dimittis quod tibi debetur; et
turbatur oculus in illo versu orationis: Dimitte nobis debita nostra 50. Quid enim ibi facturus es,

319

