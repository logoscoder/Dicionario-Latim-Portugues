De monachorum et agonisticorum nomine.
6. Quid ergo dicunt illi qui nobis de nomine monachorum insultant? Fortasse dicturi sunt: Nostri non
vocantur circumcelliones: vos illos ita appellatis contumelioso nomine; nam nos eos ita non
vocamus. Dicant quid eos vocent, et audietis. Agonisticos eos vocant. Fatemur et nos honesto
nomine, si et res conveniret. Sed interim illud videat Sanctitas vestra: qui nobis dicunt: Ostendite
ubi scriptum sit nomen monachorum, ostendant ubi scriptum sit nomen agonisticorum. Sic eos,
inquiunt, appellamus propter agonem. Certant enim; et dicit Apostolus: Certamen bonum certavi 24.
Quia sunt qui certant adversus diabolum, et praevalent, milites Christi agonistici appellantur.
Utinam ergo milites Christi essent, et non milites diaboli, a quibus plus timetur, Deo laudes, quam
fremitus leonis. Hi etiam insultare nobis audent, quia fratres, cum vident homines, Deo gratias
dicunt. Quid est, inquiunt, Deo gratias? Itane surdus es, ut nescias quid sit, Deo gratias? Qui dicit:
Deo gratias, gratias agit Deo. Vide si non debet frater Deo gratias agere, quando videt fratrem
suum. Num enim non est locus gratulationis, quando se invicem vident qui habitant in Christo? Et
tamen vos Deo gratias nostrum ridetis: Deo laudes vestrum plorant homines. Sed certe reddidistis
rationem de nomine, quare appelletis agonisticos. Ita fiat, ut appellatis; ita fiat, omnino favemus.
Praestet Dominus ut illi contra diabolum certent, et non contra Christum, cuius persequuntur
Ecclesiam. Tamen quia certant, dicitis agonisticos: et invenistis unde appelletis, quia dixit
Apostolus: Bonum agonem certavi. Quare ergo et nos non appellemus monachos, cum dicat
Psalmus: Ecce quam bonum et quam iucundum habitare fratres in unum?
enim unus dicitur:
et non unus quomodocumque; nam et in turba est unus, sed una cum multis unus dici potest,
non potest, id est, solus:
enim unus solus est. Qui ergo sic vivunt in unum, ut unum
hominem faciant, ut sit illis vere quod scriptum est, una anima et unum cor 25; multa corpora, sed
non multae animae; multa corpora, sed non multa corda; recte dicitur
, id est unus solus.
Unde et ille unus sanabatur in piscina. Respondeant nobis et exponant, qui insultant nomini
monachorum, quare ille qui inventus est triginta octo annos habens in infirmitate, hoc respondisset
Domino: Cum mota fuerit aqua, non habeo qui deponat me; alius ante me descendit 26.
Descenderat unus, iam alius non descendebat. Unus solus sanabatur; unitatem Ecclesiae figurabat.
Merito insultant nomini unitatis, qui se ab unitate praeciderunt. Merito illis displicet nomen
monachorum, quia illi nolunt habitare in unum cum fratribus; sed sequentes Donatum, Christum
dimiserunt. Haec de uno, et uno solo audivit Caritas vestra; iam iucundemur cum Psalmo, ut
sequentia videamus. Brevis est; potest a nobis curri, quantum Dominus suggerit. Puto enim ex his
quae dicta sunt, patere posse quae sequuntur, quamvis illa videantur obscura.

Christo capite protegente, martyres passi sunt, non vincti.
7. [v. 2.] Ecce quam bonum et quam iucundum habitare fratres in unum. Ostendebat qui dicebat:
Ecce. Videmus et nos, fratres, et benedicimus Deum; et oramus, ut dicamus et nos: Ecce. Et cui rei
similes sunt, dicat Psalmus. Sicut unguentum in capite, quod descendit in barbam, barbam Aaron;
quod descendit in oram vestimenti eius. Aaron quid erat? Sacerdos. Quis est sacerdos, nisi unus
sacerdos, qui intravit in sancta sanctorum? Quis est iste sacerdos, nisi qui fuit et victima et
sacerdos? nisi ille qui cum in mundo non inveniret mundum quod offerret, seipsum obtulit? In capite
ipsius unguentum, quia totus Christus cum Ecclesia: sed a capite venit unguentum. Caput nostrum
Christus est; crucifixum et sepultum, resuscitatum ascendit in coelum; et venit Spiritus sanctus a
capite. Quo? Ad barbam. Barba significat fortes; barba significat iuvenes, strenuos, impigros,
alacres. Ideo quando tales describimus: Barbatus homo est, dicimus. Ergo illud primum unguentum
descendit in Apostolos, descendit in illos qui primos impetus saeculi sustinuerunt: descendit ergo in
illos Spiritus sanctus. Nam et illi qui primum in unum habitare coeperunt, persecutionem passi sunt:
sed quia descenderat unguentum in barbam, passi sunt, non victi. Etenim et caput iam passum
praecesserat, unde descendit unguentum. Praecedente tali exemplo, quis vinceret barbam?

Stephanus caritatis et fortitudinis exemplar.
8. Ex illa barba erat Stephanus sanctus. Et hoc est non vinci, ut caritas non vincatur ab inimicis.
Nam visi sunt sibi vicisse, qui persecuti sunt sanctos. Illi caedebant, illi caedebantur; illi occidebant,
illi occidebantur. Quis non putaret illos vincere, illos vinci? Sed quia non victa est caritas, ideo
unguentum descendit in barbam. Attende Stephanum. Saeviebat in illo caritas: saeviebat in eos,
cum audirent; rogavit pro eis, cum lapidarent. Quid enim ait, cum audirent? Dura cervice et
incircumcisi corde et auribus, vos semper restitistis Spiritui Sancto 27. Vide barbam. Numquid
adulavit? numquid timuit? Illi cum audirent ista, quae in illos dicebantur: quasi saeviebat enim
Stephanus; saeviebat ore, corde diligebat; et non est victa caritas ipsa in eo: nam illi abhorrentes a

937

