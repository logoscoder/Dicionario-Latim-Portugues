7. [v 8.] Et quia ista confessio non ad supplicium ducit, sequitur, et dicit: Laetentur et exsultent
gentes. Si plangunt ante hominem confessi latrones, laetentur ante Deum confessi fideles. Si homo
iudicet, exigit a latrone confessionem tortor et timor; imo aliquando confessionem premit timor,
exigit dolor: et ille qui plangit in tormentis, timet autem occidi confessus, portat tormenta quantum
potest; et si victus dolore fuerit, profert ad mortem vocem suam. Nusquam ergo laetus, nusquam
exsultans: antequam confiteatur, exarat ungula; cum confessus fuerit, damnatum carnifex ducit:
miser ubique. Sed laetentur et exsultent gentes. Unde? Per ipsam confessionem. Quare? Quia
bonus est cui confitentur: ad hoc exigit confessionem, ut liberet humilem; ad hoc damnat non
confitentem, ut puniat superbum. Ergo tristis esto antequam confitearis; confessus exsulta, iam
sanaberis. Conscientia tua saniem collegerat, apostema tumuerat, cruciabat te, requiescere non
sinebat: adhibet medicus fomenta verborum, et aliquando secat; adhibet medicinale ferrum in
correptione tribulationis: tu agnosce medici manum; confitere, exeat in confessione et defluat
omnis sanies: iam exsulta, iam laetare; quod reliquum est facile sanabitur. Confiteantur tibi populi,
Deus; confiteantur tibi populi omnes. Et quia confitentur, laetentur et exsultent gentes; quoniam
iudicas populos in aequitate. Nemo te fallit: gaudeat iudicandus, qui timuit iudicaturum. Praevidit
enim, et praevenit faciem eius in confessione 21: ille autem cum venerit, populos in aequitate
iudicabit. Quid ibi valebit calliditas accusatoris, ubi est testis conscientia, ubi tu eris et causa tua,
ubi iudex non quaerit testem? Advocatum misit tibi: propter illum, et per illum confitere; age
causam tuam, et defensor est poenitentis, et petitor veniae confitentis, et iudex innocentis. Vere
timere poteris causam tuam, ubi advocatus tuus erit iudex tuus? Laetentur ergo, et exsultent
gentes; quoniam iudicas populos in aequitate. Sed timere poterunt ne male iudicentur: dent se
corrigendos, dent se dirigendos ei qui videt iudicandos. Hic corrigantur, et non timeant cum
iudicabuntur. Vide quid dicat in alio psalmo: Deus, in nomine tuo salvum me fac, et in virtute tua
iudica me 22. Quid ait? Si non me prius salvas in nomine tuo, debeo timere cum me iudicabis in
virtute tua: si autem me prius salvas in nomine tuo, quid timebo iudicantem in virtute, cuius salus
praecessit in nomine? Sic etiam hoc loco: Confiteantur tibi populi omnes. Et ne putetis aliquid
timendam in confessione: Laetentur, inquit, et exsultent gentes. Quare, laetentur et exsultent?
Quoniam iudicas populos in aequitate. Nemo contra nos praemium dat, nemo te corrumpit, nemo te
fallit. Ergo securus sis. Sed quid de causa tua? Nemo corrumpit Deum; manifestum est: ne forte
ideo magis timendus sit, quia corrumpi nullo modo potest. Quomodo ergo securus es? Secundum
illud quod iam dictum est: Deus, in nomine tuo salvum me fac, et in virtute tua iudica me. Sic et hic:
Laetentur et exsultent gentes, quoniam iudicas populos in aequitate. Et ne timeant iniqui, subiecit:
Et gentes in terra diriges. Pravae erant gentes, et tortuosae erant gentes, perversae erant gentes;
merito pravitatis et distorsionis et perversitatis suae iudicem venientem timebant: venit manus
ipsius, extenta est misericorditer in populos; diriguntur ut ambulent rectam viam: quid timeant
venturum iudicem, qui primo agnoverunt correctorem? Manibus eius dent se; ipse gentes in terra
dirigit. Directae autem gentes, ambulantes in fide, exsultantes in illo, facientes opera bona; et si
qua forte, quoniam per mare navigant, intrat aqua per minutissimas cavernas, per rimulas ad
sentinam, exhauriendo eam per opera bona, ne plus intrando cumulum faciat, et navem deprimat;
exhauriendo quotidie, ieiunando, orando, eleemosynas faciendo, dicendo puro corde: Dimitte nobis
debita nostra, sicut et nos dimittimus debitoribus nostris 23: dicendo ista, ambula securus, et
exsulta in via, canta in via. Noli timere iudicem; antequam esses fidelis, invenisti salvatorem.
Impium te quaesivit ut redimeret; redemptum deseret ut perdat? Et gentes in terra dirigis.

Dei gratia pluvia est salutaris.
8. [vv 6.7.] Exsultat, gaudet, hortatur, repetit eosdem versus in exhortatione. Confiteantur tibi
populi, Deus; confiteantur tibi populi omnes: terra dedit fructum suum. Quem fructum?
Confiteantur tibi populi omnes. Terra erat; spinis plena erat: accessit eradicantis manus, accessit
vocatio maiestatis eius et misericordiae; coepit terra confiteri, iam dat terra fructum suum. Daret
fructum suum, nisi ante complueretur? daret terra fructum suum, nisi ante misericordia Dei veniret
desuper? Legant mihi, inquis, quod compluta dederit terra fructum suum. Audi compluentem
Dominum: Agite poenitentiam; appropinquavit enim regnum coelorum 24. Pluit, et ipsa pluvia
tonitrus est; terret: time tonantem, et excipe pluentem. Ecce post illam vocem tonantis et pluentis
Dei; post illam vocem aliquid de ipso Evangelio videamus. Ecce illa meretrix, malam famam habens
in civitate, irrupit in alienam domum quo non erat invitata ab hospite, sed ab invitato vocata; non
lingua, sed gratia. Noverat aegra habere ibi se locum, ubi medicum suum discumbere sciebat.
Ingressa est quae erat peccatrix; non audet accedere nisi ad pedes: flet ad pedes, irrigat lacrymis,
tergit crinibus, unguit unguento 25. Quid miraris? Terra dedit fructum suum. Ergo hoc factum est, ibi
pluente Domino per os suum; facta sunt quae legimus in Evangelio: quo pluente per nubes suas,
missis Apostolis, et praedicantibus veritatem, terra amplius dedit fructum suum; et ista seges iam
implevit orbem terrarum.

416

