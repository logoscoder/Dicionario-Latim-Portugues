laudabiliter spernunt, qui seipsos abscidunt propter regnum coelorum, et filios suos hoc facere
cupiunt, exoptantve martyrio coronari, ita ut nullus eorum in terra remaneat: caeteri autem omnes,
aut pene omnes, felices volunt suos esse in hac vita post mortem suam, et suum genus interire
nolunt. Quapropter quod Iuda tam infeliciter mortuo, ita uxor vidua et filii eius orphani remanserunt,
ut feneratore scrutante omnem substantiam eius, et diripientibus alienis labores eius, de suis
habitationibus eicerentur, nec aliquem pupilli eius miserantem invenirent, et in una generatione
sine posteris interirent; si haec sentiunt mortui, cumulus malorum est; si haec non sentiunt, formido
vivorum. Si autem movet quomodo potuerit habere substantiam quam fenerator scrutaretur,
alienique diriperent, quando iam cum aliis undecim Dominum sequebatur; credat eum omnia quae
habebat ita dimisisse filiis et uxori, ut non inde sinceriter vel perseveranter vinculum cupiditatis
abruperit: qui etiamsi ea velut vendere videretur distribuenda pauperibus, profecto faceret quod
Ananias post Domini ascensionem 38. Neque enim metueret ne hoc Dominus divinitate cognosceret,
quem falli putabat, quando ea quae mittebantur, de loculis auferebat 39.

Multiplici poena Iudaeorum populus multatus est.
18. [vv 6-15.] Sed iam videamus, si possumus, quantum Dominus adiuvat, quomodo ista convenire
possint etiam in populum Iudaeorum, cuius inimicitiae contra dominum pertinaci odio
permanserunt: cuius populi diximus Iudam in figura gessisse personam, sicut Ecclesiae gessit
apostolus Petrus. Constitue super eum peccatorem, et diabolus stet a dextris eius. Quemadmodum
in Iuda, sic in isto populo intellegendum est; qui repulso a se Christo factus est subditus diabolo,
cuius persuasiones in omnibus pravis et terrenis cupiditatibus praeposuit aeternae saluti. Cum
iudicatur, exeat condemnatus: quia in nequitia et in infidelitate persistens thesaurizat sibi iram in
die irae et revelationis iusti iudicii Dei, qui reddet unicuique secundum opera eius 40. Et oratio eius
fiat in peccatum; quia non fit per mediatorem Dei et hominum, hominem Iesum Christum 41, et
sacerdotem in aeternum secundum ordinem Melchisedec 42. Fiant dies eius pauci. Secundum
regnum accipiendum est, quia non diu postea perseveravit regnum Iudaeorum. Et episcopatum
eius accipiat alter. Ipsum Dominum Christum non incongruenter intellegi existimo episcopatum
populi Iudaeorum, quia de tribu Iuda factus est secundum carnem: et Apostolus ait: Dico enim
Christum ministrum fuisse circumcisionis propter veritatem Dei, ad confirmandas promissiones
patrum 43. Et ipse ait: Non sum missus, nisi ad oves quae perierunt domus Israel 44; quia illis
exhibuit in carne praesentiam. Et Magi qui ab oriente venerunt, hoc dixerunt: Ubi est qui natus est
rex Iudaeorum 45. Et hoc in titulo scriptum erat super crucifixum 46: unde illud mutare volentibus
non frustra respondit Pilatus: Quod scripsi, scripsi 47. Hunc ergo episcopatum populi Iudaeorum, id
est Dominum Christum accepit alter, id est populus Gentium. Fiant filii eius orphani: de quibus
dicitur: Filii autem regni ibunt in tenebras exteriores 48. Facti sunt autem orphani amisso ipso regno,
quasi patre perdito; quamquam et Deum patrem bene intelleguntur amisisse: Qui enim Filium non
habet, ait Veritas, nec Patrem habet 49. Et uxor eius vidua. Uxor regni plebs intellegi potest, cui
reges subditae dominantur: vidua vero facta est amisso ipso regno. Nutantes transferantur filii eius,
et mendicent. Nutaverunt periculis, urgentibus hostibus translati sunt, debellati filii regni
Iudaeorum. Quid est autem mendicare, nisi ad hominum misericordiam vivere, sicut vivunt sub
earum gentium regibus, in quas translati sunt? Eiciantur de habitationibus suis. Ita factum est.
Scrutetur fenerator omnem substantiam eius: id est, populi eius. Ubi nihil melius intellegitur, quam
debita eorum non dimittantur, quia in solo Christo dimittuntur, quem respuerunt; qui etiam dicere
docuit: Dimitte nobis debita nostra, sicut et nos dimittimus debitoribus nostris 50. Omnem autem
substantiam eius dictum est, omnem vitam eius; ut ei nulla debita, id est, nulla peccata donentur.
Et diripiant alieni labores eius: diabolus et angeli eius; quia non thesaurizant in coelo qui non
habent Christum. Non sit illi adiutor. Quis adiutor est ei cui Christus non est? Nec sit qui misereatur
pupillis eius. Qui patre perdito, id est regno, sic remanserunt, aut amisso Deo, cuius Filium
persecuti sunt et oderunt, non est qui eorum misereatur, non ad temporalem vitam sumendum vel
sustentandam, sed ad veram vitam, id est aeternam. Fiant nati eius in interitum: utique in interitum
sempiternum. In generatione una deleatur nomen eius. Quia generati sunt, non regenerati, ideo in
una generatione delentur: nam in altera, id est in regeneratione, si eam cognoscerent et tenerent,
non delerentur. In memoriam redeat iniquitas patrum eius in conspectu Domini: ut reddat eidem
populo Dominus perseveranti in malitia etiam patrum eius iniquitatem. Sic enim eis dicit:
Testimonium estis vobismetipsis, quia filii estis eorum qui Prophetas occiderunt: et paulo post ait:
Ut veniat super vos omnis sanguis iustus qui effusus est super terram, a sanguine Abel iusti usque
ad sanguinem Zachariae 51. Et peccatum matris eius non deleatur. Peccatum Ierusalem, quae servit
cum filiis suis, quae interficit Prophetas, et lapidat missos ad se. Fiant contra Dominum semper,
iniquitas et peccatum eorum; id est, ut a conspectu Domini non aboleantur, Deo in aeternum
vindicante. Et dispereat de terra memoria eorum. Terra Dei, ager Dei est; ager Dei, Ecclesia Dei est:

766

