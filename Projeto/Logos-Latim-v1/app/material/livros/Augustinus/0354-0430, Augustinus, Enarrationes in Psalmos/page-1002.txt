voluerit esse nobiscum unus, qui est cum Patre unus. Quomodo cum Patre unus? Ego et Pater
unum sumus 15. Quomodo nobiscum unus? Non dicit, inquit: Et seminibus, tamquam in multis; sed
tamquam in uno: Et semini tuo, quod est Christus 16. Sed ait aliquis: Si Christus semen Abrahae,
numquid et nos? Mementote quia semen Abrahae Christus; ac per hoc si et nos semen Abrahae,
ergo et nos Christus. Quomodo unum corpus multa membra, ita et Christus 17: et Quotquot in
Christo baptizati estis, Christum induistis 18. Nempe semen Abrahae Christus; nec contradici potest
apostolicis apertissimis verbis: Et semini tuo, quod est Christus. Videte quid nobis dicat: Si autem
vos Christi, ergo semen Abrahae estis. Ideo magnum est illud sacramentum: Erunt duo in carne
una 19. Apostolus dicit: Sacramentum hoc magnum est; ego autem dico in Christo et in Ecclesia 20.
Christus et Ecclesia, duo in carne una. Refer ad distantiam maiestatis duo. Duo plane. Non enim et
nos Verbum, non enim et nos in principio Deus apud Deum, non enim et nos ille per quem facta
sunt omnia 21. Venitur ad carnem, et ibi Christus et ille et nos. Non ergo miremur in Psalmis: multa
enim dicit ex persona capitis, multa ex persona membrorum; et hoc totum tamquam una persona
sit, ita loquitur. Nec mireris quia duo in voce una, si duo in carne una.

Inimicos habet Ecclesia foris et intus.
4. Iudas filius sponsi persequens sponsum. Hoc tunc contigit; an et futurorum exemplum
praemissum est? Multos enim falsos fratres passura erat Ecclesia, ut et adhuc et usque in finem
sponsum illum filius persequatur. Si enim inimicus exprobrasset mihi, sustinuissem utique, ait; et si
is qui oderat me, super me magna locutus fuisset, abscondissem me utique ab eo 22. Quis est
inimicus? quis est qui oderat me? Qui dicit: Quis est Christus? Homo fuit Christus, nec vivere potuit,
cum vellet vivere: et mortuus est, inquiunt, nolens, evictus, crucifixus, occisus. Inimici ista dicunt.
Apertus iste inimicus est, ait Christus, odit me, apertas mihi indicit inimicitias; facile est istum vel
tolerare vel vitare: quid facio de Abessalon? quid facio de Iuda? quid de falsis fratribus? quid de
malis filiis et tamen filiis, qui non contra nos blasphemant Christum, sed nobiscum adorant
Christum, et in nobis persequuntur Christum? De quibus consequenter in eodem psalmo dicitur:
Alium facile erat perferre, eum qui oderat me; vel abscondere me ab eo. Abscondis enim te a
pagano, intrans Ecclesiam. Quando autem et ibi invenis quod times, quid quaeris ubi te abscondas?
Denique ille ipse apostolus qui gemit in periculis a falsis fratribus: Foris, inquit, pugnae, intus
timores. Si ergo is qui oderat me, super me magna locutus fuisset, abscondissem me utique ab eo;
tu vero unianimis meus 23. Unianimem dicit, tamquam unum in Christo. Est ergo Ecclesiae quod
ferat foris, gemat intus: inimicos tamen suos deputet foris et intus; foris facilius evitabiles, intus
difficilius tolerabiles.

Caritas scientiam comitetur.
5. Dicat ergo Dominus noster, dicat Christus nobiscum totus Christus: Domine, exaudi orationem
meam, percipe auribus precem meam. Hoc est, exaudi; quod, percipe auribus: repetitio,
confirmatio est. In veritate tua exaudi me, in tua iustitia. Ne utcumque accipiatis, cum dicitur, in tua
iustitia. Commendatio est enim gratiae, ne unusquisque nostrum iustitiam suam putet. Haec enim
iustitia Dei est, quam ut habeas Deus dedit. Nam qui voluerunt de sua iustitia gloriari, quid de illis
dicit Apostolus? Testimonium eis, inquit, perhibeo, quia zelum Dei habent. De Iudaeis loquens:
Zelum Dei, inquit, habent, sed non secundum scientiam 24. Quid est, non secundum scientiam?
Quam enim tu commendas utilem scientiam? numquid illam quae cum sola fuerit inflat; quae nisi
comitata fuerit caritate, non aedificat? Non utique ipsam; sed illam scientiam comitem caritatis,
magistram humilitatis 25. Vide si ipsa est: Zelum, inquit: Dei habent, sed non secundum scientiam.
Exponat quam dicat scientiam: Ignorantes Dei iustitiam et suam volentes constituere, iustitiae Dei
non sunt subiecti 26. Qui ergo volunt constituere iustitiam suam? Qui quod bene fecerint, sibi
imputant, quod male, Deo: omnino perversi. Denique recti erunt, cum hoc ipsum converterint.
Perversus ideo, quia quod male, Deo; quod bene, tibi: rectus eris, quando quod male feceris, tibi;
quod bene feceris, Deo. Non enim ex impio iuste viveres, nisi ab illo iustus factus, qui iustificat
impium 27. Ergo, inquit: In veritate tua exaudi me, in tua iustitia, non in mea; ut inveniar in illo non
habens meam iustitiam, quae ex lege est, sed eam quae est ex fide 28. Ecce: In tua iustitia exaudi
me. Ad me enim cum respicio, nihil aliud meum quam peccatum invenio.

Non iustificabitur coram Deo omnis vivens.
6. [v 2.] Et ne intres in iudicium cum servo tuo. Qui cum illo volunt intrare in iudicium, nisi qui
ignorantes Dei iustitiam, suam volunt constituere? Quid est quod ieiunavimus, et non vidisti,
defraudavimus animas nostras, et nescisti? 29 tamquam dicentes: Fecimus quod iussisti; quare non

1002

