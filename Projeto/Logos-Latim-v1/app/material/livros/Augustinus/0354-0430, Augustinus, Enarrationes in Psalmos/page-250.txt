praecessit Ecclesia. Afferentur regi virgines post eam: proximae eius afferentur tibi. Non enim quae
afferuntur alienae sunt, sed proximae eius, ad eam pertinentes. Et quia dixit, regi; ad eum
conversus dixit, tibi: proximae eius afferentur tibi.
31. [v 16.] Afferentur in laetitia et exsultatione, adducentur in templum regis. Templum regis ipsa
Ecclesia, intrat in templum ipsa Ecclesia. Unde construitur templum? De hominibus qui intrant in
templum. Lapides vivi qui sunt, nisi fideles Dei? Adducentur in templum regis. Sunt enim virgines
extra templum regis, haereticae sanctimoniales: sunt quidem virgines, sed quid proderit eis nisi
adducantur in templum regis? Templum regis in unitate est: templum regis non est ruinosum, non
discissum, non divisum. Iunctura lapidum viventium caritas est. Adducentur in templum regis.

Haec est catholica Ecclesia. Agnoscant qui praecisi sunt, veniant ad unitatem.
32. [v 17.] Pro patribus tuis nati sunt tibi filii. Nihil evidentius. Attendite iam ipsum templum regis,
quia inde loquitur propter unitatem diffusam toto orbe terrarum: quia illae quae virgines esse
voluerunt, nisi adducantur in templum regis, sponso placere non possunt. Pro patribus tuis nati sunt
tibi filii. Genuerunt te Apostoli: ipsi missi sunt, ipsi praedicaverunt, ipsi patres. Sed numquid
nobiscum corporaliter semper esse potuerunt? Etsi unus ipsorum dixit: Cupio dissolvi, et esse cum
Christo multo magis optimum est; manere in carne necessarium propter vos 97. Dixit hoc quidem,
sed quamdiu hic manere potuit? Numquid usque ad hoc tempus? numquid usque in posterum? Ergo
illorum abscessu deserta est Ecclesia? Absit. Pro patribus tuis nati sunt tibi filii. Quid est: Pro
patribus tuis nati sunt tibi filii? Patres missi sunt Apostoli, pro Apostolis filii nati sunt tibi, constituti
sunt episcopi. Hodie enim episcopi, qui sunt per totum mundum, unde nati sunt? Ipsa Ecclesia
patres illos appellat, ipsa illos genuit, et ipsa illos constituit in sedibus patrum. Non ergo te putes
desertam, quia non vides Petrum, quia non vides Paulum, quia non vides illos per quos nata es: de
prole tua tibi crevit paternitas. Pro patribus tuis nati sunt tibi filii: constitues eos principes super
omnem terram. Vide templum regis quam late diffusum est: ut noverint virgines quae non
adducuntur in templum regis, non se ad istas nuptias pertinere. Pro patribus tuis nati sunt tibi filii:
constitues eos principes super omnem terram. Haec est catholica Ecclesia: filii eius constituti sunt
principes super omnem terram, filii eius constituti sunt pro patribus. Agnoscant qui praecisi sunt,
veniant ad unitatem, adducantur in templum regis. Templum suum Deus ubique collocavit,
fundamenta Prophetarum et Apostolorum ubique firmavit. Filios genuit Ecclesia, constituit eos pro
patribus suis principes super omnem terram.

Civitas Dei est Ecclesia quae nunc ad futuram peregrinatur gloriam.
33. [v 18.] Memores erunt nominis tui in omni generatione et generatione. Propterea populi
confitebuntur tibi. Quid ergo prodest confiteri, et extra templum confiteri? Quid prodest precari, et
in monte non precari? Voce mea, inquit, ad Dominum clamavi, et exaudivit me de monte sancto
suo 98. De quo monte? De quo dictum est: Non potest civitas abscondi supra montem constituta 99.
De quo monte? Quem vidit Daniel ex parvo lapide crevisse, et fregisse omnia regna terrarum, et
implevisse omnem faciem terrae 100. Ibi adoret qui vult accipere, ibi petat qui vult exaudiri, ibi
confiteatur qui vult sibi ignosci. Propterea populi confitebuntur tibi in aeternum, et in saeculum
saeculi. Quia et in illa vita aeterna non erit iam quidem gemitus peccatorum, sed tamen in divinis
laudibus supernae illius ac perpetuae civitatis non deerit sempiterna confessio tantae felicitatis. Ipsi
enim civitati, cui alius psalmus cantat: Gloriosa dicta sunt de te, civitas Dei 101; ipsi sponsae Christi,
ipsi reginae filiae regis, et coniugi regis; quia principes eius sunt memores nominis eius in omni
generatione et generatione, id est, quamdiu transeat hoc saeculum, quod multis generationibus
agitur, gerentes pro illa caritatis curam, ut de isto saeculo liberata in aeternum Deo conregnet;
propter hoc eidem ipsi confitebuntur populi in aeternum, conspicuis et manifestis illic cordibus
omnium perfecta caritate luminosis, ut se universam plenissime noverit, quae hic in multis suis
partibus occulta sibi est. Unde admonemur ab Apostolo nihil ante tempus iudicare, donec veniat
Dominus, et illuminet abscondita tenebrarum, et manifestet cogitationes cordis, et sit laus
unicuique a Deo 102. Ipsa enim sancta civitas sibi quodammodo confitebitur, cum populi eius quibus
constat, ipsi civitati confitebuntur in aeternum; ut ex nulla parte se lateat, nullo in se existente
cuius aliquid lateat.

60

IN PSALMUM 45
ENARRATIO

250

