aures Dei ad cor tuum. Quomodo enim aures nostrae ad voces nostras, sic aures Dei ad
cogitationes nostras. Non potest autem fieri ut habeat mala facta, qui habet bonas cogitationes.
Facta enim de cogitatione procedunt; nec quisquam potest aliquid facere, aut ad aliquid faciendum
membra movere, nisi primo praecesserit iussio cogitationis: quomodo de interiori palatio, quidquid
iusserit Imperator, per imperium Romanum emanat, quidquid videtis agi per provincias. Quantus
motus fit ad unam iussionem Imperatoris intus sedentis? Movet solum ille labia, cum loquitur; et
movetur omnis provincia, cum fit quod loquitur. Sic et in unoquoque hominum intus est imperator,
in corde sedet: si bonus bona iubet, bona fiunt; si malus mala iubet, mala fiunt. Cum ibi sedet
Christus, quid potest iubere, nisi bona? Cum possidet diabolus, quid potest iubere, nisi mala? In tuo
autem arbitrio Deus esse voluit, cui pares locum, Deo, an diabolo: cum paraveris, qui possidebit,
ipse imperabit. Ergo, fratres, non tantum ad sonum attendite: cum laudatis Deum, toti laudate;
cantet vox, cantet vita, cantent facta. Etsi est adhuc gemitus, tribulatio, tentatio; sperate transitura
omnia, et illum venturum diem quo sine defectu laudabimus. Ecce iste psalmus, quoniam
manifestus est, currendus est nobis. Distribuit enim universam creaturam laudantem Deum, et
tamquam hortatur ut laudet, quasi invenerit tacentem.

Creata omnia Deum conditorem laudant.
3. Laudate Dominum de coelis. Quasi invenerit tacentes in coelis laudem Domini, exhortatur ut
surgant et laudent Nunquam coelestia laudes Conditoris sui tacuerunt, nunquam terrestria Deum
laudare cessarunt. Sed plane sunt quaedam quae habent spiritum laudandi Deum in eo affectu quo
eis placet Deus. Nemo enim laudat, nisi quod ei placet. Sunt autem alia quae spiritum vitae et
intellectum ad laudandum Deum non habent, sed quia et ipsa bona sunt, et in ordine suo integre
disposita, et ad pulchritudinem universitatis referuntur, quam condidit Deus; ipsa quidem per se
voce sua et corde suo non laudant Deum; sed cum ab intellegentibus considerantur, per ipsa
laudatur Deus; et cum per ipsa laudatur Deus, quodam modo et ipsa laudant Deum. Verbi gratia,
laudant Deum in coelo omnia quae habent spiritum vitae, et intellectum purum ad eum
contemplandum et sine fastidio et defectu diligendum. Laudant autem Deum in terra per
intellectum discernendi bonum et malum, per intellectum cognoscendi creaturam et Creatorem,
homines qui ista cogitant, quibus tribuit Dominus mentem discernendi ista, delectandi atque
laudandi. Homines possunt: pecora numquid habent huiusmodi intellectum? Si haberent huiusmodi
intellectum pecora, non nobis diceret Deus: Nolite esse sicut equus et mulus, quibus non est
intellectus 1. Quando hortatur nos ut non simus sicut pecora, sine intellectu, ostendit nobis quia
homini tribuit intellectum ad laudandum Deum. Arbores numquid vel vitam ipsam habent, qua
sentiant sicut pecora? Nam pecora, etsi sensum interiorem rationalem et mentem intellegentem
atque discernentem non habent, quam homo habet, ut laudent Deum: habent tamen vitam
manifestam, sicut omnes novimus, appetendi cibum, utilia sumendi, noxia respuendi; sensus
corporalia discernendi; visum ad colores, auditum ad voces, olfactum ad odores, gustatum ad
sapores, motus vel ad voluptates; vel a molestiis. Intellegimus haec, et videmus ante oculos
nostros. Non habent rationem intellegendi; sed habent spiritum corporis animati, et vitam
manifestam: arbores autem nec ipsam habent; et tamen omnia laudant Deum. Quare laudant
Deum? Quia cum ista videmus, et consideramus Creatorem qui ea fecit, de illis nascitur in nobis
laus Dei; et cum ipsorum consideratione laudatur Deus, omnia laudant Deum. Coepit ergo iste de
coelo: laudant omnia, et dicit: Laudate. Quare, cum laudent, dicit: Laudate? Quia delectatus est in
eo quod laudant, et placuit ei quasi adiungere hortationem suam. Quomodo si venias ad homines
bonum aliquod operantes cum gaudio, sive in vinea, sive in messe, sive in aliqua agricultura; placet
tibi quod faciunt, et dicis: Facite, agite: non ut tunc incipiant facere, quando dicis; sed quia placet
tibi quod facientes inveneris, adiungis gratulationem et exhortationem tuam. Dicendo enim: Facite,
et exhortando facientes, voto quasi facis cum illis. In hac ergo exhortatione plenus Spiritu Propheta
dicit haec.

Figurata in antiquis, praesentia ostenduntur in nobis.
4. Et Psalmus est Aggaei et Zachariae: sic habet titulum. Isti duo prophetae, eo tempore quo
captivus populus tenebatur in Babylonia, prophetabant iam futurum finem captivitatis, ut
restauraretur civitas Ierusalem, quae bello ceciderat 2. Significaverunt ergo nobis in mysterio vitam
futuram, ubi laudabimus Deum post captivitatem vitae praesentis; ubi erit innovatio civitatis illius
magnae Ierusalem unde peregrini suspiramus, captivati adhuc sub onere et sarcina corporis
mortalis; unde adhuc gemimus in peregrinatione, exsultabimus autem in patria. Qui autem non
gemit peregrinus, non gaudebit civis; quia desiderium non est in illo. Prophetae ergo isti sancti
magnam consolationem praebuerunt tunc captivato populo secundum carnem, id est, constituto in
Babylonia sub regibus alienigenis. Ostendebant enim per prophetiam, futurum tempus liberationis a
captivitate, instaurationis Ierusalem. Sed illa omnia in figura gesta sunt 3; habent veritatem suam:

1053

