tuo cantatio labiorum tuorum: cantasti in Ecclesia, Benedicam Dominum in omni tempore:
quomodo in omni tempore? Si omni tempore lucrum, omni tempore benedicitur: si aliquando est
damnum, non benedicitur, sed blasphematur. Certe benedicis in omni tempore, certe laus eius
semper in ore tuo est? Eris talis qualem modo describit; Confitebitur tibi, cum bene feceris ei.

Imago Dei intus est, non in corpore.
11. [vv 20.21.] Introibit usque in progenies patrum suorum: id est, imitabitur patres suos. Quia
iniqui qui modo sunt, habent fratres, habent patres. Antiqui iniqui, patres sunt praesentium; et
modo qui iniqui sunt, patres sunt posterorum iniquorum: quomodo patres iustorum antiqui iusti,
patres sunt iustorum qui modo sunt; et qui modo sunt, patres sunt eorum qui futuri erunt.
Ostendere voluit Spiritus sanctus quia non est mala aequitas, quando ad illam murmuratur: sed hi
ab origine usque ad progeniem patrum patrem suum habent. Duos genuit Adam, et in uno
iniquitas, in uno iustitia: iniquitas in Cain, iustitia in Abel. Praevaluisse videtur iniquitas super
iustitiam, quia occidit Cain iniustus Abel iustum in nocte 28. Numquid mane? Sed dominabuntur eis
recti mane 29. Veniet mane, et videbitur ubi sit Abel, et ubi Cain. Sic omnes qui secundum Cain, et
sic omnes qui secundum Abel usque in finem saeculi. Introibit usque in progenies patrum suorum:
usque in aeternum non videbit lumen. Quia et hic cum esset, in tenebris erat, gaudens falsis bonis,
et non amans bona vera; et ideo hinc ad tartarum ibit: a tenebris somniorum excipient eum
tenebrae tormentorum. Ergo usque in aeternum non videbit lumen. Sed quare hoc? Quod posuit in
medio psalmo, hoc et in fine: Homo cum in honore esset, non intellexit; comparatus est iumentis
insensatis, et similis factus est illis. Vos autem, fratres, considerate vos homines factos ad
imaginem et similitudinem Dei 30. Imago Dei intus est, non est in corpore: non est in auribus istis
quas videtis, et oculis, et naribus, et palato, et manibus, et pedibus: sed est facta tamen: ubi est
intellectus, ubi est meus, ubi ratio investigandae veritatis, ubi est fides, ubi est spes vestra, ubi
caritas vestra, ibi habet Deus imaginem suam: vel ibi intellegitis et videtis quia ista transeunt, quia
sic dixit in alio psalmo: Quamquam in imagine ambulet homo, tamen vane conturbatur: thesaurizat,
et nescit cui congregabit ea 31. Non turbemini, quia qualiacumque sunt ista, transitoria sunt, si
homines estis in honore positi, et intellegitis. Nam si homines in honore positi non intellegitis,
comparamini iumentis insensatis, et similes efficimini illis.

65

IN PSALMUM 49
ENARRATIO
Sermo ad plebem

Deus unus est.
1. [v 1.] Quantum nobis valeat sermo Dei ad correctionem vitae nostrae, et ad speranda praemia
eius poenasque metuendas, unusquisque in se metiatur; et conscientiam suam ante oculos eius
sine dolo ponat, nec sibi blandiatur in tanto periculo; quoniam et ipse Dominus Deus noster videtis
quia nulli blanditur: et si consolatur nos promittendo bona sua, et confirmando spem nostram; male
viventibus tamen, et contemnentibus verbum suum omnino non parcit. Interroget se unusquisque
cum tempus est, et videat ubi sit, et aut perseveret in bono, aut mutetur a malo. Sicut enim dicit in
hoc psalmo, non quicumque homo, aut quicumque angelus, sed Deus deorum Dominus locutus est.
Loquendo autem quid egit? Vocavit terram a solis ortu usque ad occasum. Qui vocavit terram a
solis ortu usque ad occasum, Dominus noster et Salvator est Iesus Christus. Verbum caro factum, ut
inhabitaret in nobis. Dominus ergo noster Iesus Christus Deus deorum est; quia per ipsum facta
sunt omnia, et sine ipso factum est nihil. Verbum Dei, si Deus est, utique Deus deorum est: utrum
autem sit Deus, Evangelium respondet: In principio erat Verbum, et Verbum erat apud Deum, et
Deus erat Verbum 1. Et si omnia per ipsum facta sunt, sicut consequenter dicit, et dii si qui facti
sunt, per ipsum facti sunt. Unus enim Deus non factus, et vere Deus ipse solus. Ipse autem solus
Deus, Pater et Filius et Spiritus sanctus, unus Deus.

Dii facti sumus, sed hoc gratiae est adoptantis, non naturae generantis.
2. Dii ergo quorum Deus est verus Deus, qui sunt, aut ubi sunt? Dicit alius psalmus: Deus stetit in
synagoga deorum; in medio autem deos discernit. Adhuc nescimus ne forte dii aliqui in coelo
congregati sint, et in eorum congregatione, hoc est enim in synagoga, stetit Deus discernere illos.

278

