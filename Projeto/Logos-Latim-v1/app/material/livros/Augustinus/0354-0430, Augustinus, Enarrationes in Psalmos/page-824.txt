exprobrant, quibus est crucifixus vel scandalum, vel stultitia 5: ignorantes quia Verbum caro factum
est, et habitavit in nobis; quod Verbum in principio erat, et apud Deum erat, et Deus erat 6. Sed etsi
non ipsi Verbum exprobrent quod eos latet, quia divinitas eius ab eis non cognoscitur a quibus eius
infirmitas in cruce contemnitur; nos tamen Verbum respondeamus, nec exprobratione terreamur
aut confundamur. Verbum enim si cognovissent, nunquam Dominum gloriae crucifixissent 7. Ille
autem respondet Verbum exprobrantibus, super quem venit misericordia Dei; hoc est, ipsum
salutare eius venit ut protegat, non ut conterat. Nam super quosdam conterendos venturus est, qui
nunc in eum, dum spernunt eius humilitatem, offendendo quassantur. Sic enim dicit in Evangelio:
Qui ceciderit super lapidem istum, conquassabitur; super quem vero ceciderit, conteret eum 8. Qui
ergo nobis exprobrant, offendunt, et cadunt in eum. Nos autem ne offendamus, et cadamus,
opprobria eorum ne timeamus, sed respondeamus eis verbum. Hoc est verbum fidei quod
praedicamus. Quia si credideris, inquit, in corde tuo quia Dominus est Iesus, et confessus fueris in
ore tuo quia Deus illum suscitavit a mortuis; salvus eris. Corde enim creditur ad iustitiam, ore
autem confessio fit in salutem 9. Parum est ergo in corde habere Christum, et nolle confiteri dum
timetur opprobrium: sed exprobrantibus respondendum est verbum. Ut autem hoc martyres
possent, promissum est eis, et dictum: Non enim vos estis qui loquimini, sed Spiritus Patris vestri,
qui loquitur in vobis 10. Ideo et iste cum dixisset: Respondebo exprobrantibus mihi verbum; continuo
sequitur: Quoniam speravi in verbis tuis: quod est utique, in promissis tuis.

In Christi confessione non omnes fratres eodem modo fortes.
3. [v 43.] Sed quoniam plurimi quamvis ad ipsum corpus, cuius haec verba sunt, pertinentes, gravi
pondere persecutionis urgente non valuerunt sustinere exprobrationem, et Christum deficiendo
negaverunt; ideo sequitur: Et ne auferas de ore meo verbum veritatis usque valde. Ex ore suo
quippe dicit, quia unitas corporis loquitur, in cuius membris etiam illi deputantur qui defecerunt ad
horam negando, sed poenitendo postea revixerunt, vel etiam martyrii palmam quam perdiderant,
reparata confessione sumpserunt. Non igitur usque valde, vel, sicut quidam codices habent, non
usquequaque, hoc est non omnimodo, ex ore Petri, in quo erat typus Ecclesiae, verbum veritatis
ablatum est: quia etsi ad horam negavit timore turbatus, tamen flendo est reparatus 11, et
confitendo est postea coronatus. Totum itaque corpus Christi loquitur, id est, Ecclesiae sanctae
universitas: in quo toto corpore sive quia, negantibus plurimis, remanserunt fortes qui usque ad
mortem pro veritate certarent, sive quia et ex iis qui negaverant multi reparati sunt, non est
ablatum ex eius ore verbum veritatis usque valde. Quod autem ait, ne auferas, intellegendum est,
ne auferri sinas; propter quod orando dicimus: Ne nos inferas in tentationem 12. Et ipse Dominus ad
Petrum: Rogavi, inquit, pro te, ne deficiat fides tua 13; hoc est, ne auferatur ex ore tuo verbum
veritatis usque valde. Sequitur: Quia in iudiciis tuis speravi; vel, sicut de graeco quidam diligentius
expresserunt, supersperavi: quod verbum etsi minus usitate compositum est, tamen implet
veritatis interpretandae necessitatem. Attentius ergo nobis loci huius rimandus est sensus, ut
intellegamus, quantum Deus adiuvat, quid sibi velit: In verbis tuis speravi: In iudiciis tuis
supersperavi. Respondebo, inquit, exprobrantibus mihi verbum, quoniam speravi in verbis tuis: id
est, quoniam mihi hoc ipse promisisti. Et ne auferas ex ore meo verbum veritatis usque valde,
quoniam in iudiciis tuis supersperavi: id est, quoniam iudicia tua, quibus me corripis et flagellas,
non solum mihi non auferunt spem, verum augent etiam: quoniam quem diligit Dominus corripit;
flagellat autem omnem filium quem recipit 14. Ecce enim sancti et humiles corde de te
praesumendo, in persecutionibus non defecerunt; ecce etiam qui de se praesumendo defecerunt, et
tamen ad ipsum corpus pertinuerunt, sibi innotescendo fleverunt, et tuam gratiam solidius
invenerunt, quia suam superbiam perdiderunt. Ergo ne auferas ex ore meo verbum veritatis usque
valde, quia in iudiciis tuis supersperavi.

Caritatem in qua Legis plenitudo, in aeternum servabimus.
4. [v 44.] Et custodiam legem tuam semper: id est, si non abstuleris ex ore meo verbum veritatis,
custodiam legem tuam semper. In saeculum et in saeculum saeculi: ostendit quid dixerit, semper.
Aliquando etenim semper intellegitur: Quamdiu hic vivitur; sed hoc non est, in saeculum et in
saeculum saeculi: melius quippe ita interpretatum est, quam, sicut quidam codices habent, in
aeternum et in saeculum saeculi; quia non potuerunt dicere, et in aeternum aeterni. Lex itaque ista
intellegenda est de qua dicit Apostolus: Plenitudo legis caritas 15. Haec enim a sanctis, quorum ex
ore non aufertur verbum veritatis, hoc est, ab ipsa Christi Ecclesia custodietur, non solum in hoc
saeculum, id est, donec finiatur hoc saeculum; sed etiam in alterum, quod appellatur saeculum
saeculi. Neque enim praecepta legis, sicut hic, etiam ibi accepturi sumus quae custodiamus, sed
ipsam legis, ut dixi, plenitudinem sine ullo peccandi timore servabimus: quia et Deum plenius, cum

824

