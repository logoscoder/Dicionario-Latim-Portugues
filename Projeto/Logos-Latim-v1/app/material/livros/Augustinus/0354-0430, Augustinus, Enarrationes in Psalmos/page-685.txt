inclinas aurem tuam ad me. Sed quid est: In quacumque die tribulor? Nunc enim non tribulatur? aut
ista diceret, nisi tribularetur? Sufficeret ergo: Inclina aurem tuam ad me, quoniam tribulor. In
quacumque die tribulor, inclina aurem tuam ad me: tamquam unitas corporis; si patitur unum
membrum, compatiuntur omnia membra 24. Tribularis tu hodie, ego tribulor; tribulatur alius
crastino, ego tribulor; post istam generationem alii posteri, qui succedunt posteris, tribulantur, ego
tribulor; usque in finem saeculi, quicumque in meo corpore tribulantur, ego tribulor. In quacumque
ergo die tribulor, inclina aurem tuam ad me. In quacumque die invocavero te, cito exaudi me. Hoc
idem est. Iam nunc invoco; sed: In quacumque die invocavero te, cito exaudi me. Oravit Petrus,
oravit Paulus, oraverunt caeteri Apostoli; oraverunt fideles temporibus illis, oraverunt fideles
consequentibus temporibus, oraverunt fideles martyrum temporibus, orant fideles nostris
temporibus, orabunt fideles posterorum temporibus: In quacumque die invocavero te, cito exaudi
me. Cito exaudi: iam enim hoc rogo quod dare vis. Non terrena quasi terrenus, sed ex prima
captivitate iam redemptus, regnum coelorum desidero; Cito exaudi me: non enim nisi tali desiderio
dixisti: Adhuc te loquente dicam: Ecce adsum 25. In quacumque die invocavero te, cito exaudi me.
Unde invocas? de qua tribulatione? de qua egestate? O pauper ante ianuam divitis Dei, quo
desiderio mendicas? qua inopia requiris? qua egestate pulsas, ut aperiatur tibi? Dic, audiamus
ipsam egestatem; in illa et nos ipsos inveniamus, et tecum rogemus. Audi, et agnosce, si potes.

De superbiae fumo et scandalis fortiter oppugnandis
4. [v. 4.] Quia defecerunt sicut fumus dies mei. O dies! si dies: ubi enim dies auditur, lux
intellegitur. Sed defecerunt sicut fumus dies mei. Dies mei, tempora mea: unde sicut fumus, nisi
propter elationem superbiae? Tales dies dignus fuit accipere superbus Adam, unde carnem Christus
accepit. Ergo in Adam Christus, et Adam in Christo. Liberavit profecto et a diebus fumi, qui dignatus
est habere vocem dierum fumi. Quia defecerunt sicut fumus dies mei. Videte fumum superbiae
similem, ascendentem, tumescentem, vanescentem: merito ergo deficientem, non utique
permanentem. Quia defecerunt sicut fumus dies mei; et ossa mea sicut in frixorio confrixa sunt. Et
ipsa ossa mea, et ipsa fortitudo mea, non sine tribulatione, non sine ustione. Ossa corporis Christi,
fortitudo corporis Christi, ubi maior quam in sanctis Apostolis? Et tamen vide ossa frigi: Quis
scandalizatur, et non ego uror? 26 Fortes sunt, fideles, boni intellectores et praedicatores verbi,
viventes ut loquuntur, loquentes ut audiunt: fortes plane sunt, sed omnes qui scandala patiuntur,
frixorium ipsorum sunt. Est enim ibi caritas, et magis in ossibus. Interiora sunt ossa omnibus
carnibus, et portant omnes carnes. Verum si quisquam patiatur aliquod scandalum, et in anima
periclitetur; tantum os frigitur, quantum amat. Desit amor, nemo frigitur: adsit caritas, et si
membrum compatitur, patiente uno membro; quomodo friguntur qui portant universa membra?
Ossa mea sicut in frixorio confrixa sunt.

Panis animae quid est nisi Verbum Dei?
5. [v. 5.] Percussum est sicut fenum, et aruit cor meum. Respice ad Adam, unde genus humanum.
Unde enim nisi ab illo propagata miseria est? Unde enim nisi ab illo hereditaria ista paupertas?
Dicat ergo cum spe iam in corpore Christi positus, ille aliquando in suo corpore desperatus:
Percussum est sicut fenum, et aruit cor meum. Merito, quia omnis caro fenum 27. Sed tamen unde
tibi hoc contigit? Quoniam oblitus sum manducare panem meum. Dederat enim Deus panem
praecepti. Nam panis animae quid, nisi verbum Dei? Suggerente serpente, praevaricante muliere,
tetigit vetitum 28, oblitus est praeceptum: merito percussum est sicut fenum, et aruit cor eius,
quoniam oblitus est manducare panem suum. Oblitus manducare panem, bibit venenum;
percussum est cor eius, et aruit sicut fenum. Ipse est ille percussus in Isaia, de quo dicitur, et cui
dicitur: Non in aeternum tempus irascar vobis: spiritus enim a me procedit, et omnem flatum ego
feci. Propter peccatum modicum quid contristavi illum, et percussi illum, et averti faciem meam ab
illo 29. Merito hic: Ne avertas faciem tuam a me: hoc est, a percusso, de quo dixisti: Percussi illum;
de quo dixisti: Vias eius vidi, et sanavi eum. Percussum est sicut fenum, et aruit cor meum,
quoniam oblitus sum manducare panem meum. Modo manduca quem oblitus eras. Sed venit et
ipse panis, in cuius corpore tibi licet recordari vocem oblivionis tuae, et clamare ex paupertate, ut
sumas divitias. Modo manduca; in eius enim corpore es, qui ait: Ego sum panis vivus, qui de coelo
descendi 30. Oblitus eras manducare panem tuum; sed iam illo crucifixo, commemorabuntur et
convertentur ad Dominum universi fines terrae 31. Post oblivionem veniat commemoratio,
manducetur panis de coelo, ut vivatur; non manna, sicut illi manducaverunt et mortui sunt 32: panis
de quo dicitur: Beati qui esuriunt et sitiunt iustitiam 33.

De bono et malo gemitu.
685

