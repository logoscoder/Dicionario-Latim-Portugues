3. Neque tunc tamen, neque nunc infructuosa est vox dicentis: Attendite, populus meus, legem
meam. Quae locutio nota est in omnibus litteris, quod non ait: Attende; sed: Attendite. Ex multis
enim populus constat; quibus multis quod sequitur pluraliter dicitur: Inclinate aurem vestram in
verba oris mei. Quod est: Attendite; hoc est: Inclinate aurem vestram: et quod illic ait, legem
meam; hoc ait hic, verba oris mei. Ille namque pie attendit legem Dei et verba oris eius, cuius
aurem inclinat humilitas; non cuius erigit cervicem superbia. Quod enim infunditur, concavo
humilitatis excipitur, eminentia tumoris expellitur. Unde alio loco: Inclina, inquit, aurem tuam, et
excipe verba intellectus 7. Satis itaque admoniti sumus etiam istum psalmum huius intellectus
Asaph (quia genitivo casu in titulo positum est, huius intellectus; non, hic intellectus) inclinata aure
suscipere, id est humili pietate. Nec, ipsius Asaph dictum est; sed, ipsi Asaph: quod graeco articulo
apparet, et in quibusdam latinis codicibus invenitur. Verba igitur ista intellectus sunt, id est,
intellegentiae sunt quae data est ipsi Asaph; quod non uni homini, sed melius accipimus
congregationi populi Dei, unde nequaquam nos alienare debemus. Quamvis enim proprie dicatur,
Synagoga Iudaeorum, Ecclesia vero Christianorum; quia congregatio magis pecorum, convocatio
vero magis hominum intellegi solet: tamen et illam dictam invenimus Ecclesiam, et nobis fortasse
potius convenit dicere: Salva nos, Domine Deus noster, et congrega nos de nationibus, ut
confiteamur nomini sancto tuo 8. Neque dedignari nos oportet, imo gratias ineffabiles agere, quod
sumus oves manuum eius, quas praevidebat cum diceret: Habeo alias oves quae non sunt de hoc
ovili; oportet me et ipsas adducere, ut sit unus grex et unus pastor 9, iungendo scilicet fidelem
populum Gentilium fideli populo Israelitarum, de quibus prius dixerat: Non sum missus nisi ad oves
quae perierunt domus Israel 10. Nam et congregabuntur ante eum omnes gentes, et separabit eos
sicut pastor oves ab haedis 11. Sic igitur audiamus quod dictum est: Attendite, populus meus, legem
meam, inclinate aurem vestram in verba oris mei, non tamquam Iudaeis, sed potius tamquam
nobis, vel certe tam etiam nobis ista dicantur. Cum enim dixisset Apostolus: Sed non in omnibus
illis beneplacitum est Deo, ita ostendens fuisse ibi etiam illos in quibus beneplacitum est Deo;
continuo subiecit: Prostrati enim sunt in deserto: deinde adiunxit: Haec autem figurae nostrae
factae sunt, ut non simus concupiscentes mala, sicut et illi concupierunt: neque idolis servientes,
sicut quidam eorum; sicut scriptum est: Sedit populus manducare et bibere, et surrexerunt ludere.
Neque fornicemur, sicut quidam eorum fornicati sunt, et ceciderunt una die viginti et tria millia.
Neque tentemus Christum, sicut quidam eorum tentaverunt, et a serpentibus perierunt. Neque
murmuraveritis, sicut quidam eorum murmuraverunt, et perierunt ab exterminatore. Omnia autem
haec in figura contingebant illis: scripta autem sunt ad correptionem nostram, in quos finis
saeculorum obvenit 12. Nobis ergo potius ista cantata sunt. Unde in hoc psalmo inter caetera dictum
est: Ut cognoscat generatio altera, filii qui nascentur et exsurgent. Porro si ille interitus a
serpentibus, et ab exterminatore illa perditio, et gladii trucidatio, figurae fuerunt, sicut evidenter
dicit Apostolus, cum illa omnia contigisse manifestum sit; non enim ait: In figura dicebantur, vel: In
figura scripta sunt; sed: In figura, inquit, contingebant illis: quanto maiore diligentia pietatis
cavendae sunt poenae quarum figurae illae fuerunt! Procul dubio quippe, sicut in bonis rebus multo
amplius boni est in eo quod per figuram significatur, quam in ipsa figura; ita et in malis longe utique
peiora sunt quae significantur figuris, cum tanta mala sint etiam significantes figurae. Nam sicut
terra promissionis, quo ille populus ducebatur, in comparatione regni coelorum nihil est, quo
christianus populus ducitur: ita et poenae illae quae figurae fuerunt, cum tam sint atroces, in
comparatione poenarum quas significant nihil sunt. Quas autem figuras dixit Apostolus, eas dicit
iste psalmus, quantum existimare possumus, parabolas et propositiones: non in eo habentes finem,
quod contigerunt; sed in eis rebus ad quas rationabili comparatione referuntur. Attendamus ergo
legem Dei, populus eius, et inclinemus aurem nostram in verba oris eius.

Panis veritatis cum labore e libris divinis eruendus.
4. [v 2.] Aperiam, inquit, in parabolis os meum; eloquar propositiones ab initio. A quo initio dicat,
satis apparet in consequentibus. Non enim ex quo factum est coelum et terra, vel ex quo creatum
est in primo homine genus humanum; sed ex quo populi congregatio quae adducta est ex Aegypto:
ut sensus pertineat ad Asaph, quod interpretatur Congregatio. Sed utinam qui dixit: Aperiam in
parabolis os meum, etiam intellectum nostrum in eas aperire dignetur! Si enim sicut os suum
aperuit in parabolis, ita aperiret etiam ipsas parabolas; et sicut eloquitur propositiones, ita
eloqueretur et earum expositiones; non hic aestuaremus: nunc vero ita obtecta et clausa sunt
omnia, ut etiamsi ad aliquid ipso adiuvante, unde salubriter pascamur pervenire possimus, in
sudore tamen vultus nostri edamus panem 13; et poenam definitionis antiquae, non corporis
tantum, sed et cordis labore pendamus. Dicat ergo, et audiamus parabolas et propositiones.

Deus angelo et homine utitur ad se communicandum.
515

