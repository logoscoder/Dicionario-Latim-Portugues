vel ex annuis fructibus, vel ex quotidianis quaestibus vestris. Nam quasi de vivo videris dare, et
necesse est ut trepidet manus tua, quando illam porrigis ad id quod non devoveras. Exime aliquam
partem reddituum tuorum. Decimas vis? Decimas exime, quamquam parum sit. Dictum est enim
quia Pharisaei decimas dabant: Ieiuno bis in sabbato, decimas do omnium quaecumque possideo 53.
Et quid ait Dominus? Nisi abundaverit iustitia vestra plus quam Scribarum et Pharisaeorum, non
intrabitis in regnum coelorum 54. Et ille super quem debet abundare iustitia tua, decimas dat; tu
autem nec millesimam das. Quomodo superabis eum cui non aequaris? Qui cooperit coelum
nubibus, qui parat terrae pluviam; qui exoriri facit in montibus fenum, et herbam servituti
hominum.

Pulli corvorum, nos ipsi Deum invocamus.
18. [v 9.] Et dat pecoribus escam ipsorum. Pecora ista dicit, greges Dei. Non fraudat Deus gregem
suum esca sua per homines, quorum servituti herbam facit exoriri. Unde dicit Apostolus: Quis pascit
gregem, et de lacte gregis non percipit? 55 Qui dat pecoribus escam ipsorum, et pullis corvorum qui
invocant eum. Hoc forte putabimus, quia corvi Deum invocant, ut det illis escam? Ne hoc cogitetis,
irrationalem animam invocare Deum; non novit anima invocare Deum, nisi sola rationalis. In figura
accipite dictum, ne putetis, sicut impii quidam dicunt, revolvi animas humanas ad pecora, ad canes,
ad porcos, ad corvos. Hoc a cordibus vestris excludite, et a fide vestra. Anima humana facta est ad
imaginem Dei 56; non dabit imaginem suam cani et porco. Quid est ergo: Et pullis corvorum qui
invocant eum? Qui sunt pulli corvorum? Israelitae se solos iustos esse dicebant, quia Legem
acceperant; caeteros omnes omnium gentium homines peccatores dicebant. Et vere omnes gentes
in peccato, in idololatria, in adoratione lapidum atque lignorum erant; sed numquid sic
remanserunt? Etsi non ipsi corvi patres nostri, tamen pulli corvorum nos ipsi invocamus Deum. Dat
pecoribus escam ipsorum, et pullis corvorum qui invocant eum. Ipsi sunt pulli corvorum, quibus
dicit Petrus: Quia non corruptibili argento vel auro redempti estis de supervacua vestra
consuetudine a parentibus vestris tradita 57. Proficientes enim pulli corvorum qui simulacra colere
videbantur parentum suorum, conversi sunt ad Deum. Et audis modo pullum corvi invocantem
unum Deum. Quid ergo? dimisisti patrem tuum, dicis pullo corvi? Dimisi plane: ille enim corvus non
invocans Deum, ego pullus corvi invoco Deum. Et pullis corvorum qui invocant eum.

Non se extollant homines in suis dignitatibus.
19. [v 10.] Non in potentatu equi voluntatem habebit. Potentatus equi est superbia. Videtur enim
equus veluti ad suggestum hominis accommodatus, ut altior incedat. Et revera est in eo cervix,
indicans quamdam superbiam. Non se extollant homines in suis dignitatibus, non se sublimes
putent honoribus; caveant ne equo indomito praecipitentur. Vide enim quid dictum est in alio
psalmo: Hi in curribus, et hi in equis; nos autem in nomine Domini Dei nostri magnificabimur. Hoc
est, illi in honoribus temporalibus, nos in nomine Domini Dei nostri magnificabimur. Propterea illis
quid accidit? Videte quid sequitur: Illis obligati sunt pedes, et ceciderunt; nos vero surreximus, et
erecti sumus 58. Non in potentatu equi voluntatem habebit; nec in tabernaculis viri bene sentiet. In
tabernaculis, inquit, viri. Est enim tabernaculum Domini, ipsa sancta Ecclesia toto orbe diffusa.
Haeretici dividentes se ab Ecclesiae tabernaculis, sibi tabernacula posuerunt: non in ipsis
tabernaculis viri bene sentiet Deus. Sed pullum corvorum attende dicentem: Elegi abici in domo
Domini, magis quam habitare in tabernaculis peccatorum 59. Etenim si alicui bono, pio, confitenti
infirmitatem suam, pullo corvi invocanti Deum, contingit forte in Ecclesia carere honore temporali;
non it extra Ecclesiam, non sibi facit extra Ecclesiam tabernaculum, in quo non bene sentiat Deus:
sed quid dicit? Elegi abici in domo Domini, magis quam habitare in tabernaculis peccatorum. Nec in
tabernaculis viri bene sentiet.

Numquid sic timetur Deus quomodo et latro?
20. [v 11.] Sed quid adiungit? Bene sentiet Dominus in timentibus eum, et in his qui sperant in
misericordia eius. Bene sentit Dominus in timentibus eum: sed numquid sic timetur Deus, quomodo
et latro? Nam et latro timetur, et bestia timetur, et homo iniustus et potens multum timetur. Bene
sentiet Dominus in timentibus eum: sed quomodo timentibus eum? Et in his qui sperant in
misericordia eius. Ecce timuit eum Iudas traditor Christi, sed non speravit in misericordia ipsius.
Postea enim poenituit eum quod tradiderit Dominum, et dixit: Peccavi, quia tradidi sanguinem
iustum 60. Bene quidem timuisti; sed si sperares in misericordia eius quem timuisti. Ille desperando
abiit, et laqueo se suspendit. Ergo sic time Dominum, ut speres in misericordia eius. Si times
latronem, ab alio speras auxilium, non ab eo quem times: poscis auxilium ab eo quem non times,

1038

