2. [v 2.] Coeli enarrant gloriam Dei: iusti Evangelistae, in quibus Deus tamquam in coelis habitat,
exponunt gloriam Domini nostri Iesu Christi, sive gloriam qua glorificavit Patrem Filius super terram.
Et opera manuum eius annuntiat firmamentum: et facta virtutum Domini annuntiat firmamentum,
fiducia Spiritus sancti et coelum factum, quod antea timore terra erat.
3. [v 3.] Dies diei eructat verbum: Spiritus spiritalibus profert plenitudinem incommutabilis
Sapientiae Dei, quod Verbum in principio Deus apud Deum est 1. Et nox nocti annuntiat scientiam:
et mortalitas carnis tamquam longe positis carnalibus, fidem insinuando, annuntiat futuram
scientiam.
4. [v 4.] Non sunt loquelae, neque sermones, quo rum non audiantur voces eorum: per quos non
auditae sint voces Evangelistarum, cum omnibus linguis Evangelium praedicaretur.
5. In omnem terram exiit sonus eorum, et in fines orbis terrae verba eorum.

Nativitas Christi temporalis et aeterna.
6. [v 6.] In sole posuit tabernaculum suum: Dominus autem ut adversus regna temporalium
errorum belligeraret, non pacem, sed gladium missurus in terram 2, in tempore vel in
manifestatione posuit tamquam militare habitaculum suum, hoc est dispensationem incarnationis
suae. Et ipse tamquam sponsus procedens de thalamo suo: et ipse procedens de utero virginali, ubi
Deus naturae humanae tamquam sponsus sponsae copulatus est. Exsultavit sicut gigas ad
currendam viam: exsultavit sicut fortissimus, et caeteros homines incomparabili virtute
praecedens, non ad habitandam, sed ad currendam viam. Non enim in via peccatorum stetit 3.
7. [v 7.] A summo coelo egressio eius: a Patre egressio eius, non temporalis, sed aeterna, qua de
Patre natus est. Et occursus eius usque ad summum coeli. Et occurrit plenitudine divinitatis usque
ad aequalitatem Patris. Et non est qui se abscondat a calore eius: cum autem Verbum etiam caro
factum est et habitavit in nobis 4 mortalitatem nostram suscipiens, non permisit ullum mortalium
excusare se de umbra mortis; et ipsam enim penetravit Verbi calor.

Quomodo et quibus Christus revelatur.
8. [v 8.] Lex Domini immaculata convertens animas. Lex ergo Domini ipse est, qui venit legem
implere, non solvere 5: et immaculata lex, qui peccatum non fecit, nec inventus est dolus in ore
eius 6; non premens animas servitutis iugo, sed ad se imitandum libertate convertens. Testimonium
Domini fidele, sapientiam praestans parvulis: Testimonium Domini fidele, quia nemo novit Patrem
nisi Filius, et cui voluerit Filius revelare 7: quae abscondita sunt a sapientibus, et revelata parvulis;
quoniam Deus superbis resistit, humilibus autem dat gratiam 8.
9. [v 9.] Iustitiae Domini rectae, laetificantes cor: omnes iustitiae Domini in illo rectae, qui non
docuit quod ipse non fecit; ut qui imitarentur, corde gauderent, in eis quae libere cum caritate
facerent, non serviliter cum timore. Praeceptum Domini lucidum, illuminans oculos: praeceptum
Domini lucidum, sine velamento carnalium observationum, illuminans hominis interioris aspectum.
10. [v 10.] Timor Domini castus permanens in saeculum saeculi: timor Domini, non ille sub lege
poenalis, temporalia bona sibi subtrahi perhorrescens, quorum dilectione anima fornicatur; sed
castus, quo Ecclesia sponsum suum quanto ardentius diligit, tanto diligentius cavet offendere: et
ideo non foras mittit consummata dilectio timorem hunc 9, sed permanet in saeculum saeculi.
11. [v 11.] Iudicia Domini vera, iustificata in idipsum: iudicia eius qui non iudicat quemquam, sed
omne iudicium dedit Filio 10, vere iustificata incommutabiliter; neque enim vel minatus vel pollicitus
Deus quemquam fallit, aut quisquam vel impiis supplicium, vel piis praemium eius potest eripere.
Desiderabilia super aurum et lapidem pretiosum multum: sive multum ipsum aurum et lapidem,
sive multum pretiosum, sive multum desiderabilia; tamen desiderabilia iudicia Dei super pompas
huius saeculi, quarum desiderio fit ut non desiderentur, sed timeantur, aut contemnantur, aut non
credantur iudicia Dei. Quod si quisque ipse sit aurum lapisque pretiosus, ut igne non consumatur,
sed assumatur in thesaurum Dei, plus quam seipsum desiderat iudicia Dei, cuius voluntatem
praeponit suae. Et dulciora super mel et favum: et sive quisque iam sit mel, qui iam solutus vitae

52

