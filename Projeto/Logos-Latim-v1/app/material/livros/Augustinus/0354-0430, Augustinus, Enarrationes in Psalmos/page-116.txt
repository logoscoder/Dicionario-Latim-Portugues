operatur. Quid autem? Credit autem in eum qui iustificat impium. Ex eo enim quia non operatur
bene, impius est: etsi bona videatur facere, tamen, quia sine fide, nec bona vocanda sunt. Credenti
autem in eum qui iustificat impium, deputatur fides eius ad iustitiam; sicut et David dicit,
beatitudinem hominis, cui Deus accepto fert iustitiam sine operibus 24. Iustitiam autem quam? Fidei,
quam bona opera non praecesserunt, sed quam bona opera consequuntur.
8. Intendite ergo vos: alioquin male intellegendo proicitis vos in illam voraginem impune peccandi:
et ego liber sum, sicut ipse Apostolus ab omnibus male intellegentibus liber fuit. Libenter enim male
intellexerunt, ne bona opera sequerentur. Nolite esse de numero talium, fratres. Dicitur in quodam
psalmo, de quodam homine tali, id est de tali genere, quasi de uno: Noluit, inquit, intellegere ut
bene ageret 25. Non dictum est: Non potuit intellegere. Vos ergo oportet ut velitis intellegere, ut
bene agatis. Intellectus enim vobis non deerit manifestus. Quis est manifestus intellectus? Nemo
iactet bona opera sua ante fidem, nemo sit piger in bonis operibus accepta fide. Dat Deus ergo
indulgentiam omnibus impiis, et eos iustificat ex fide.
9. [vv 1.2.] Beati quorum remissae sunt iniquitates, et quorum tecta sunt peccata. Beatus vir cui
non imputavit Dominus peccatum, nec est in ore eius dolus. Iam psalmus incipit, et incipit
intellectus. Intellectus ergo vel intellegentia ipsa est, ut noveris nec iactare te debere de meritis
tuis, nec praesumere de impunitate peccati. Psalmi enim titulus ita est: Ipsi David intellegentiae.
Intellegentiae vocatur psalmus iste. Prima ergo intellegentia, ut te noveris peccatorem. Consequens
intellegentia est, ut cum ex fide per dilectionem bene coeperis operari, ne hoc viribus tuis, sed
gratiae Dei deputaveris. Ita non erit dolus in corde tuo, hoc est in ore interiore tuo; nec aliud in
labiis habebis, aliud in cogitatione. Non eris de illis Pharisaeis, de quibus dictum est: Similes estis
monumentis dealbatis; a foris quidem apparetis hominibus iusti, intus autem pleni estis dolo et
iniquitate 26. Qui ergo cum sit iniquus iustum se praetendit, nonne dolosus est? Non ille Nathanael
est, de quo Dominus dicit: Ecce vere Israelita in quo dolus non est? Unde autem in illo Nathanaele
dolus non erat? Cum esses, inquit, sub arbore fici, vidi te 27. Sub arbore fici erat, sub conditione
carnis erat. Si sub conditione carnis erat, quia impietate propaginis tenebatur; sub illa arbore fici
erat, in qua gemitur in alio psalmo: Ecce enim in iniquitate conceptus sum 28. Sed vidit eum ille qui
venit cum gratia. Quid est: Vidit eum? Misertus est eius. Ergo hominem sine dolo sic commendat, ut
gratiam suam in illo commendet. Cum esses sub arbore fici, vidi te. Vidi te, quid magnum est, nisi
intellegas aliquo modo dictum? Quid magnum est videre hominem sub arbore fici? Si non vidisset
sub ista ficu genus humanum Christus, aut aresceremus omnino, aut, quomodo Pharisaei, in quibus
dolus erat, id est, iustificabant se verbis, factis autem mali erant, folia sola invenirentur in nobis,
non fructus. Nam talem arborem fici quando vidit Christus, maledixit, et aruit. Video, inquit, sola
folia, id est sola verba, absque fructu: Arescat 29, inquit, ut nec folia habeat. Utquid et verba tollit?
Arbor arida enim nec folia potest habere. Sic ergo erant Iudaei, Pharisaei arbor illa erant: verba
habebant, facta non habebant: ex sententia Domini ariditatem meruerunt. Videat ergo nos Christus
sub arbore fici: videat in carne nostra etiam fructum boni operis, ne eius maledictione arescamus.
Et quia totum gratiae eius imputatur, non meritis nostris: Beati quorum remissae sunt iniquitates,
et quorum tecta sunt peccata: non in quibus non sunt inventa peccata, sed quorum tecta sunt
peccata. Cooperta sunt peccata, tecta sunt, abolita sunt. Si texit peccata Deus, noluit advertere; si
noluit advertere, noluit animadvertere; si noluit animadvertere, noluit punire; si noluit punire, noluit
agnoscere, maluit ignoscere. Beati quorum remissae sunt iniquitates, et quorum tecta sunt
peccata. Nec sic intellegatis quod dixit, peccata cooperta sunt, quasi ibi sint et vivant. Tecta ergo
peccata quare dixit? Ut non viderentur. Quid enim erat Dei videre peccata, nisi punire peccata? Ut
noveris quia hoc est Dei videre peccata, quod punire peccata, quid ei dicitur? Averte faciem tuam a
peccatis meis 30. Peccata ergo tua non videat, ut te videat. Quomodo te videat? Quomodo
Nathanaelem: Cum esses sub arbore fici, vidi te. Umbra fici non impedivit oculos misericordiae Dei.

De pharisaeo et publicano.
10. Nec est in ore eius dolus. At vero qui nolunt confiteri peccata, laborant sine causa in defensione
peccatorum suorum. Et quanto laborant in defensione peccatorum suorum iactantes merita sua,
non videntes iniquitates suas, tanto plus robur eorum et fortitudo deficit. Ille enim fortis est, qui non
in se, sed in Deo fortis est. Propter illud: Ter Dominum rogavi ut auferret eum a me; et dixit mihi:
Sufficit tibi gratia mea. Gratia mea, dixit; non: Virtus tua. Sufficit, inquit, tibi gratia mea; nam virtus
in infirmitate perficitur. Unde alio loco ipse ait: Quando infirmor, tunc fortis sum 31. Ergo qui vult
fortis esse, velut praesumens de se, et iactans merita sua, qualiacumque illa sint, erit similis
Pharisaeo illi, qui quod a Deo se dicebat accepisse, superbe tamen iactabat: Gratias, inquit, tibi.
Attendite, fratres mei, quale genus superbiae commendet Deus: vere quale potest subintrare iusto
homini, quale potest subrepere etiam bonae spei viro. Gratias tibi, dicebat. Ergo cum dicebat:

116

