valle resederit, implebitur ea, et fit ille venter de quo dictum est: Flumina aquae vivae fluent de
ventre eius 17. Ergo dum defecit a me spiritus meus, in conspectu tuo annuntiavi tribulationem
meam, humilis factus, confitens tibi deficiente spiritu meo, cum sum plenus Spiritu tuo.

Impiorum via lata, iustorum angusta.
6. Et audierunt forte homines quia defecit in me spiritus meus, et desperaverunt de me, et
dixerunt: Cepimus eum, oppressimus eum: Et tu cognovisti semitas meas. Illi me deiectum
putabant, tu me stantem cernebas. Illi qui persequebantur et comprehenderant, implicatos
putabant pedes meos: sed illis obligati sunt pedes, et ceciderunt; nos autem surreximus, et erecti
sumus 18. Oculi enim mei semper ad Dominum, quoniam ipse evellet de laqueo pedes meos 19.
Perseveravi ambulando: Qui enim perseveraverit usque in finem, hic salvus erit 20. Illi oppressum
me putabant, sed ego ambulabam. Ubi ambulabam? In semitis quas illi non videbant, qui me
captum putabant; in semitis iustitiae tuae, in semitis praeceptorum tuorum. Tu enim cognovisti
semitas meas; persecutor non eas cognovit: nam non in eis mihi invideret, sed in eis mecum
ambularet. Quae sunt istae semitae, nisi viae illae de quibus alio loco dicitur: Novit Dominus viam
iustorum, et via impiorum peribit 21? Non dixit: Viam impiorum non novit: Novit iustorum, impiorum
autem peribit. Quod enim non novit, perit. Multis locis Scripturae invenimus quia Dei agnoscere,
servare est; Dei agnoscere, custodire est; non agnoscere, damnare est. Unde enim qui novit omnia,
dicturus est in fine: Non novi vos 22? Non inde gaudeant et dicant: Non puniemur, quia non novit
nos iudex. Iam puniti sunt, si eos non novit iudex. Quae ergo dictae sunt viae quas novit Dominus,
ipsae hic dictae sunt semitae, cum ait. Tu cognovisti semitas meas. Omnis enim semita, via est;
non omnis via, semita est. Quare ergo viae illae semitae sunt dictae, nisi quia angustae sunt? Via
lata impiorum, via angusta iustorum.

De caritatis eminentiore via.
7. Quae via, ipsae et viae: quemadmodum quae Ecclesia, ipsae Ecclesiae; et quod coelum, ipsi
coeli. Pluraliter dicuntur, et singulariter dicuntur. Propter unitatem Ecclesiae, una Ecclesia: Una est
columba mea, una est matri suae 23. Propter congregationes fraternas per loca, multae sunt
Ecclesiae: Ecclesiae, inquit: Iudaeae quae in Christo, gaudebant quod ille qui nos persequebatur,
nunc evangelizat fidem, quam aliquando vastabat; et in me glorificabant Deum 24. Ecclesias sic
dixit, et unam Ecclesiam sic dicit: Sine offensione estote Iudaeis, et Graecis, et Ecclesiae Dei 25. Sic
ergo et viae, et via; et semitae, et semita. Quare semitae, et quare semita? Quomodo quare
Ecclesiae et Ecclesia rationem reddidimus, debemus et hinc reddere rationem. Semitae dictae sunt
Dei, quia multa praecepta sunt: et quia eadem multa praecepta ad unum rediguntur, quia plenitudo
legis caritas 26; propterea viae istae in multis praeceptis ad unam colliguntur, et una dicitur, quia
via nostra caritas est. Videamus si caritas via est. Audiamus Apostolum: Et adhuc
supereminentiorem viam vobis demonstro 27. Quam dicis, o Apostole, supereminentiorem viam?
Quam dico audi: Si linguis hominum loquar et Angelorum, caritatem autem non habeam, factus
sum velut aeramentum sonans, aut cymbalum tinniens: et si habuero prophetiam, et sciero omnia
sacramenta, et omnem scientiam; et si habuero omnem fidem, ita ut montes transferam, caritatem
autem non habeam, nihil sum: et si distribuero omnia mea pauperibus, et si tradidero corpus meum
ut ardeam, caritatem autem non habeam, nihil mihi prodest 28. Ergo caritatem dixit
supereminentiorem viam. Magna ista via, fratres, magnum miraculum habet. Haec via certe, quia
supereminentior est, et excellentior est; hoc enim supereminet, quod excelsum est. Nihil excelsius
via caritatis, et non in illa ambulant nisi humiles. Has ergo semitas, dicit praecepta caritatis. Tu,
inquit, cognovisti semitas meas: tu nosti quia quod pro te patior, amore patior; tu nosti quia caritas
in me omnia tolerat; tu nosti quia et si trado corpus meum ut ardeam, habeo illam, sine qua illud
non prodest homini.

Si mitis fueris, Dominus per vias suas te ducet.
8. Quis autem novit vias istas hominis, fratres mei, nisi vere ille cui dictum est: Tu cognovisti
semitas meas? Omnia enim facta humana ante oculos hominum; incertum est quo corde fiant. Et
quam multi impii metientes semetipsos, ex semetipsis dicunt de nobis quod ista in Ecclesia
quaerimus, honores, laudes, utilitates temporales? Quam multi dicunt me propterea loqui vobis, ut
acclametis et laudetis me, et hunc me habere finem et hanc intentionem, cum loquor? Et quomodo
eis ostendo non ea intentione me loqui? Restat ut dicam: Tu cognovisti semitas meas. Quomodo illi
sciunt quod nec vos scitis? Quomodo illi sciunt quod vix ego scio? Neque enim ego meipsum
diiudico: qui enim diiudicat me, Dominus est 29. Nescio quid de se Petrus nesciens praesumpsit, et

996

