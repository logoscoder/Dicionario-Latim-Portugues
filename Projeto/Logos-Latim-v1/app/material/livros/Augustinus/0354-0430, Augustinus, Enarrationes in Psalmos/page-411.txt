Magna Dei gratia quod a simulacris ad Deum vivum conversi sumus.
21. [vv 16.17.] Venite, audite, et narrabo, omnes qui timetis Deum. Veniamus, audiamus quid
narraturus est. Venite, audite, et narrabo. Sed qui: Venite et audite? Omnes qui timetis Deum. Si
Deum non timetis, non narrabo. Non est quibus narretur, ubi Dei timor non est. Dei timor aperiat
aures, ut sit quod intret, et qua intret quod narraturus sum. Sed quid est narraturus? Quanta fecit
animae meae. Ecce narrare vult; sed quid est narraturus? An forte quantum pateat terra, quantum
distendatur coelum, et quot sint sidera, et quae sint vices solis et lunae? Ista creatura peragit
ordinem suum: qui multum eam curiose quaesierunt, eius creatorem ignoraverunt 66. Illud audite,
illud accipite, o qui timetis Deum, quanta fecit animae meae: si vultis, et vestrae. Quanta fecit
animae meae. Ad ipsum ore meo clamavi. Et hoc ipsum factum dicit animae suae: ut ad ipsum ore
suo clamaret, factum esse dicit animae suae. Ecce, fratres, Gentes eramus, etsi non in nobis, in
parentibus nostris. Et quid dicit Apostolus? Scitis, quando Gentes eratis, ad simulacra sine voce
quomodo ascendebatis inducti 67. Dicat nunc Ecclesia: Quanta fecit animae meae. Ad ipsum ore
meo clamavi. Homo ad lapidem clamabam, ad lignum surdum clamabam, simulacris surdis mutis
loquebar: iam imago Dei conversa est ad Creatorem suum. Qui dicebam ligno, Pater meus es tu; et
lapidi: Tu me genuisti 68; modo dico: Pater noster, qui es in coelis 69. Ad ipsum ore meo clamavi. Ore
meo iam. non ore alieno. Quando clamabam ad lapides in vana conversatione paternae
traditionis 70, ore alieno clamabam: quando clamavi ad Dominum, quod ipse donavit, quod ipse
inspiravit, ad ipsum ore meo clamavi, et exaltavi sub lingua mea. Quid est, clamavi ore meo, et
exaltavi sub lingua mea. Ipsum publice praedicavi, ipsum in secreto confessus sum. Parum est
Deum exaltare lingua; sed et sub lingua, ut quod certus loqueris, hoc tacitus cogites. Ad ipsum ore
meo clamavi, et exaltavi sub lingua mea. Vide quam in secreto vult esse integer qui offert
holocausta medullata. Hoc agite, fratres, hoc imitamini, ut dicatis: Venite, audite quanta fecit
animae meae. Omnia enim quae enarrat, ipsius gratia fiunt in anima nostra. Videte alia quae dicat.

Iniquitatem ex corde aversetur qui Deo placere cupit.
22. [v 18.] Iniquitatem si conspexi in corde meo, non exaudiat Dominus. Considerate modo fratres,
quam facile, quam quotidie homines erubescentes in hominibus iniquitates accusant: Male fecit,
perdite fecit, sceleratus homo est: hoc forte propter homines dicit. Vide si non in corde tuo
conspicis iniquitatem; ne forte quod reprehendis in altero, cogites facere, et ideo in illum clames,
non quia fecit, sed quia inventus est. Redi ad te; intus esto tibi iudex. Ecce in cubiculo tuo
abscondito, in ipsa vena intima cordis, ubi tu solus es, et ille qui videt, illic tibi displiceat iniquitas,
ut placeas Deo. Noli illam respicere, id est, noli illam diligere; sed potius despice, id est, contemne,
et avertere ab ea. Quidquid laetum promiserit, ut illiciat ad peccandum; quidquid triste minata
fuerit, ut impellat ad malefaciendum, totum nihil est, totum transit; despici dignum est, ut calcetur;
non conspici, ut acceptetur. [Suggerit enim aliquando per cogitationes, vel per verba colloquentium
malorum. Corrumpunt enim mores bonos, colloquia mala 71: tu noli ea respicere. Sed parum est in
vultu, parum est in lingua: in corde noli respicere, id est, noli diligere, noli acceptare. Nam
respectum pro dilectione poni quotidianum est: primo quia de Deo dicimus: Respexit me. Quid est
Respexit me? Ante enim te non videbat? Aut sursum attendebat, et precibus tuis commonitus est,
ut in te oculos mitteret? Videbat te et ante; sed: Respexit me, dicis: Dilexit me. Et homini qui te
videt, et rogas eum, dicis, ut misereatur tui: Respice me. Videt te; et dicis: Respice me. Quid est:
Respice me? Dilige, attende, miserere mei. Ergo non ideo dixit: Iniquitatem si aspexi in corde meo,
quia omnino nulla iniquitas suggeritur cordi humano. Ibi suggeritur, non cessat suggestio; sed non
fiat respectio. Si enim respicis iniquitatem. retro aspicis, et incurris sententiam dicentis Domini in
Evangelio: Nemo ponens manum super aratrum et respiciens retro, aptus est regno Dei 72. Quid
ergo debeo facere? Quod ait Apostolus: Quae retro oblitus, in ea quae ante sunt extentus 73. Retro
enim nostra omnia quae transierunt, iniqua sunt. Nemo ex bono venit ad Christum: omnes
peccaverunt: credendo iustificantur 74. Perfecta iustitia non erit, nisi in illa vita; tamen ad
provectum, et mores boni ab ipso inspirantur, ab ipso donantur. Noli ergo tua merita computare,
noli. Et si suggerit iniquitas, noli consentire. Quid enim ait?] Iniquitatem si conspexi in corde meo,
non exaudiat Dominus.
23. [v 19.] Propterea exaudivit me Deus. Quia iniquitatem non conspexi in corde meo. Et intendit
voci orationis meae.

Orationi instandum.

411

