relinquentes omnia sua, aut pauperibus quod habebant distribuentes, sine divitiis in hoc saeculo
remanserunt? Et ubi est illa promissio sinistrae: Accipiet in hoc saeculo septies tantum 76?
Multiplicationem promisit. Et revera, quid desit homini Dei? Si quis forte infidelis est, unam domum
aut paucas habet: Fidelis hominis totus mundus divitiarum est 77. Vide sinistram eius plenam sub
capite: Accipiet in hoc saeculo septies tantum. Vide dexteram complectentem: Et in futuro saeculo
vitam aeternam 78. Merito et alio loco de ipsa Sapientia dicitur: In dextera eius anni vitae, et in
sinistra eius divitiae et honor 79.

Desiderate dexteram ut ponamini ad dexteram.
19. [v 15.] Unde ergo isti vaniloqui? quare vanitatem locutum est os eorum? Quia dextera eorum
dextera iniquitatis. Non ergo eos arguo; quia filii eorum velut novellae constabilitae a iuventute sua,
nec quia filiae eorum ornatae sicut similitudo templi, nec quia caetera abundantia et pax terrena
aderat eis: sed quare arguo? Beatum dixerunt populum cui haec sunt. O loquentes homines
vanitatem! Beatum dixerunt populum cui haec sunt. Perdiderunt veram dexteram; maligni,
perversi, beneficia Dei inverse vestierunt. O maligni, o vaniloqui, o filii alieni! Beatum dixerunt
populum cui haec sunt. Quod ad sinistram erat, ad dexteram posuerunt: Beatum dixerunt populum
cui haec sunt. Quid tu, David? quid tu, corpus Christi? quid vos, membra Christi? quid vos, non filii
alieni, sed Dei? Quoniam vaniloqui filii alieni beatum dixerunt populum cui haec sunt: vos, quid
dicitis? Beatus populus cuius Dominus Deus ipsius. Habete ergo sinistram, sed in sinistra:
desiderate dexteram, ut ponamini ad dexteram. In sinistra enim habuerunt sinistram, apud quos
esurivit, et dederunt ei manducare; sitivit, potum dederunt; hospes fuit, susceperunt; nudus fuit,
vestierunt 80. Hoc totum de sinistra abstulerunt, et ad dexterae opera transtulerunt, ut ad dexteram
ponerentur. Dixerunt ergo vaniloqui filii alieni beatum populum cui haec sunt; vos dicite nobiscum:
Beatus populus cuius Dominus Deus ipsius.

202 IN PSALMUM 144
ENARRATIO
Sermo

Ut bene laudetur Deus laudavit se ipse Deus.
1. Laudare vobiscum Dominum desideravimus: et quoniam hoc concedere dignatus est; ut laus
quam illi dicimus habeat ordinem suum, ne forte aliquo excessu quem laudat offendat, melius iter
laudis in Scriptura Dei quaerimus, ne ab ipsa via, nec in dexteram nec in sinistram digrediamur.
Audeo enim dicere Caritati vestrae: ut bene ab homine laudetur Deus, laudavit se ipse Deus; et
quia dignatus est laudare se, ideo invenit homo quemadmodum laudet eum. Neque enim hoc
potest dici Deo, quod dictum est homini: Non te laudet os tuum 1. Ut enim se homo laudet,
arrogantia est: ut Deus se laudet, misericordia est. Prodest amare quem laudamus; bonum
amando, nos meliores efficimur. Itaque, quoniam hoc nobis prodesse novit, ut amemus eum,
laudando se amabilem se facit; et in eo nobis consulit, quia se amabilem facit. Exhortatur ergo cor
nostrum in laudem suam; spiritu suo implevit servos suos, ut laudarent eum. Et quoniam spiritus
eius in servis eius laudat eum, quid aliud quam ipse se laudat? Incipit ergo psalmus iste ita:

Christus Davidis filius et creator.
2. [v 1.] Exaltabo te, Deus meus, rex meus; et benedicam nomen tuum in saeculum, et in saeculum
saeculi. Videtis inchoatam esse laudem Dei, et usque ad finem Psalmi laus ipsa perducitur. Denique
titulus Psalmi est: Laus ipsa David. Et quoniam dictus est David, qui venit ad nos ex semine David 2,
ipse autem rex noster est, regens nos, et introducens nos in regnum suum: intellegitur Laus ipsi
David, Laus ipsi Christo. Christus autem secundum carnem David, quia filius David: secundum
divinitatem autem Creator David, et Dominus David. Denique et Apostolus cum honoraret primum
populum Dei, unde et Apostoli ipsi crediderunt, et multae Ecclesiae primae factae sunt, facientes in
multis hominum millibus quod modo in Evangelio dives unus audivit, et tristis abscessit 3; id est,
vendentes omnia quae habebant, et distribuentes pauperibus, et perfectionem in Domino
requirentes 4: cum ergo laudaret ipsum populum primum, sic ait: Quorum patres, et ex quibus
Christus secundum carnem, qui est super omnia Deus benedictus in saecula 5. Quia itaque ex ipsis
Christus secundum carnem, ideo David: quia vero ipse est super omnia Deus benedictus in saecula,

1014

