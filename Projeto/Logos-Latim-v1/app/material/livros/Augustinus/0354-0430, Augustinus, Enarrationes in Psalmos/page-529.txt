in nobis eam faciat, ut in intellegentia manuum suarum nos deducat erutos ab errore, eoque
perducat ubi iam non possimus errare. Hic est fructus populi Dei, attendentis legem Dei, et
inclinantis aurem suam in verba oris eius, ut dirigat in eo cor suum, et sit cum illo creditus spiritus
eius, ne immutetur in generationem pravam et amaricantem 149; sed his omnibus sibi annuntiatis,
non solum ad praesentem vitam, verum etiam ad aeternam, nec tantum ad recipienda bonorum
operum praemia, sed etiam in ipsa bona opera facienda, ponat in Deo spem suam.

97

IN PSALMUM 78
ENARRATIO

Prophetia et rei eventus.
1. [v 1.] In titulo psalmi huius tam brevi et simplici immorandum esse non puto. Prophetiam vero
quam hic praemissam legimus, evidenter scimus impletam. Cum enim ista canerentur temporibus
regis David, nihil tale adhuc contigerat ex adversitate Gentium civitati Ierusalem, nec templo Dei,
quod nec aedificatum adhuc erat. Post mortem quippe David, filium eius Salomonem Deo templum
fecisse quis nesciat? Dicitur ergo tamquam praeteritum, quod in spiritu videbatur esse futurum:
Deus, venerunt Gentes in haereditatem tuam. Qua loquendi consuetudine etiam illud est
prophetatum de Domini passione: Dederunt in escam meam fel, et in siti mea potaverunt me
aceto 1; et alia quae in eodem psalmo ventura velut facta narrantur. Nec illud mirandum est, quod
Deo ista dicuntur. Non enim nescienti indicantur, quo revelante praesciuntur; sed anima cum Deo
loquitur pietatis affectu quem novit Deus. Nam et Angeli quae hominibus nuntiant, nescientibus
nuntiant; quae autem Deo nuntiant, scienti nuntiant, quando illi offerunt orationes nostras, et
ineffabili modo de actibus suis aeternam veritatem, tamquam legem incommutabilem consulunt. Et
iste ergo homo Dei dicit Deo quod discat a Deo, tamquam discipulus magistro non ignoranti, sed
iudicanti; ac sic, aut probanti quod docuit, aut quod non docuit reprehendenti: maxime quia specie
precantis Propheta eos in se transfigurat, qui tunc futuri essent quando ista ventura. Solent autem
in oratione dici Deo quae vindicans fecerit. et adiungi petitio ut iam misereatur et parcat. Hoc modo
et hic dicuntur a quo praedicuntur, tamquam ab eis dicantur quibus acciderunt; et ipsa deploratio
atque precatio, prophetatio est.

Dei hereditas in populo Israel primum quaerenda,...
2. "Deus, venerunt Gentes in haereditatem tuam; polluerunt templum sanctum tuum, posuerunt
Ierusalem in pomorum custodiam. Posuerunt morticina servorum tuorum escas volatilibus coeli,
carnes sanctorum tuorum bestiis terrae. Effuderunt sanguinem eorum sicut aquam in circuitu
Ierusalem, et non erat qui sepeliret." Si in ista prophetia quisquam nostrum eam vastationem
Ierusalem intellegendam putaverit, quae facta est a Tito imperatore Romano, cum iam Dominus
Iesus Christus post resurrectionem et ascensionem suam praedicaretur in Gentibus; non mihi
occurrit quomodo dici potuerit iam ille populus haereditas Dei, non tenens Christum, quo reprobato
et occiso factus est reprobus, qui in eum nec post eius resurrectionem credere voluit, et insuper
martyres eius occidit. Ex illo enim populo Israel quicumque in Christum crediderunt, quibus facta
est Christi praesentatio, et quodammodo promissi redditio salubris atque fructuosa, de quibus et
ipse Dominus dicit: Non sum missus nisi ad oves quae perierunt domus Israel 2, ipsi ex illis sunt filii
promissionis, ipsi deputantur in semine 3, ipsi pertinent ad haereditatem Dei. Hinc sunt Ioseph,
homo iustus, et virgo Maria quae peperit Christum 4: hinc Ioannes Baptista, amicus sponsi, et
parentes eius Zacharias et Elizabeth 5: hinc Simeon senex et Anna vidua, qui Christum non
loquentem sensu corporis audierunt 6; sed adhuc infantem non loquentem, spiritu cognoverunt:
hinc beati Apostoli: hinc Nathanael in quo dolus non erat 7: hinc alius Ioseph qui exspectabat etiam
ipse regnum Dei 8: hinc tanta illa multitudo quae praecedebat et sequebatur iumentum eius,
dicens: Benedictus qui venit in nomine Domini 9; in qua erat et congregatio puerorum in quibus dixit
impletum: Ex ore infantium et lactentium perfecisti laudem 10. Hinc etiam illi post eius
resurrectionem, quorum die uno tria, et alio quinque millia baptizati sunt 11, in animam unam et cor
unum caritatis igne conflati; quorum nemo dicebat aliquid proprium, sed erant illis omnia
communia 12: hinc sancti diaconi, quorum Stephanus ante Apostolos martyrio est coronatus 13: hinc
tot Ecclesiae Iudaeae quae in Christo erant 14, quibus erat facie Paulus ignotus, notus autem
saevitia famosissima, sed notior Christi misericordissima gratia: hinc et ipse secundum praemissam
de se prophetiam: Lupus rapax, mane rapiens, et ad vesperum dividens escas 15, id est, prius
rapiens persecutor ad mortem, postea pascens praedicator ad vitam. Hi erant ex illo populo

529

