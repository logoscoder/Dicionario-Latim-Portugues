11. In Idumaeam extendam calceamentum meum. Ecclesia loquitur: Perveniam usque in
Idumaeam. Saeviant tribulationes, bulliat scandalis mundus, extendam calceamentum meum
usque in Idumaeam; usque ad eos ipsos qui terrenam vitam degunt (quoniam Idumaea
interpretatur Terrena); usque ad ipsos, usque in Idumaeam extendam calceamentum meum. Cuius
rei calceamentum, nisi Evangelii? Quam speciosi pedes eorum qui annuntiant pacem, qui
annuntiant bona! 49 et: Calceati pedes in praeparationem Evangelii pacis 50. Prorsus, quoniam
tribulatio patientiam operatur, patientia autem probationem, probatio spem, olla non me consumet:
Caritas enim Dei diffusa est in cordibus nostris, per Spiritum sanctum qui datus est nobis. Non
deficiamus Evangelium praedicare, non deficiamus Dominum annuntiare. Usque in Idumaeam
extendam calceamentum meum. Nonne serviunt et ipsi terreni? Etsi cupiditatibus terrenis
obligantur, Christum tamen adorant. Hodie videmus, fratres, quam multi terreni committunt pro
lucro fraudes, pro fraudibus periuria; propter timores, sortilegos, mathematicos consulunt: omnes
isti Idumaei, terreni; et tamen omnes isti adorant Christum, sub calceamento ipsius sunt; iam usque
in Idumaeam extendit calceamentum suum. Mihi Allophyli subditi sunt. Allophyli, qui sunt?
Alienigenae, non pertinentes ad genus meum. Subditi sunt, quia multi adorant Christum, et non
sunt regnaturi cum Christo. Mihi Allophyli subditi sunt.

Martyres suos intus operando sustentat Deus.
12. [v 11.] Quis deducet me in civitatem circumstantiae? Quae est civitas circumstantiae? Si
meministis, iam eam commemoravi in alio psalmo, ubi dictum est: Et circumibunt civitatem 51.
Circumstantiae enim civitas, Gentium circumfusio est; quae circumfusio Gentium in medio habebat
unam gentem Iudaeorum, colentem unum Deum: caetera circumfusio Gentium idolis supplicabat,
daemonibus serviebat. Et mystice vocata est civitas circumstantiae; quia undique se Gentes
circumfuderant, et ei circumsteterant quae colebat unum Deum. Quis deducet me in civitatem
circumstantiae? Quis, nisi Deus? Hoc vult dicere, quomodo deducet per illas nubes, de quibus
dictum est: Vox tonitrui tui in rota 52. Rota ipsa est civitas circumstantiae, quae dicta est rota, id est
orbis terrarum. Quis deducet me in civitatem circumstantiae? Quis deducet me usque in
Idumaeam? id est, ut regnem etiam terrenis, ut me venerentur etiam qui de me non sunt, qui de
me nolunt proficere.
13. [v 12.] Quis deducet me usque in Idumaeam? Nonne tu, Deus, qui repulisti nos? et non
egredieris, Deus, in virtutibus nostris. Nonne tu nos deduces qui nos repulisti? Sed quare repulisti
nos? Quia destruxisti nos. Quare destruxisti nos? Quia iratus es, et misertus es nostri. Tu ergo
deduces qui repulisti, qui non egredieris Deus in virtutibus nostris, tu deduces. Quid est, non
egredieris in virtutibus nostris? Saeviturus est mundus, conculcaturus est nos mundus, futurus est
acervus testimonii effuso martyrum sanguine, et dicturi sunt Pagani saevientes: Ubi est Deus
eorum 53? Tunc non egredieris, Deus, in virtutibus nostris: non contra eos apparebis; non ostendes
potentiam tuam, qualem ostendisti in David, in Moyse, in Iesu Nave, quando eorum fortitudini
Gentes cesserunt, et strage facta, magnaque reddita vastitate, in terram quam promisisti, plebem
tuam induxisti. Hoc tunc non facies; non egredieris, Deus, in virtutibus nostris, sed intus operaberis.
Quid est, non egredieris? Non apparebis. Certe enim quando catenati martyres ducebantur, quando
includebantur in carcere, quando ludibrio habendi producebantur, quando bestiis subigebantur
quando percutiebantur ferro, quando igne cremabantur, nonne contemnebantur tamquam deserti,
tamquam sine adiutore? Quomodo Deus operabatur intus? quomodo intus consolabatur? quomodo
eis dulcem faciebat spem vitae aeternae? quomodo non deserebat corda eorum, ubi homo
habitabat in silentio, bene si bonus, male si malus? Numquid ergo quia non egrediebatur in
virtutibus eorum, ideo deserebat? Nonne magis non egrediendo in virtutibus eorum, deduxit
Ecclesiam usque ad Idumaeam, deduxit Ecclesiam usque in civitatem circumstantiae? Si enim
bellare vellet Ecclesia et gladio uti, videretur pro vita praesenti pugnare: quia vero contemnebat
vitam praesentem, ideo factus est acervus testimonii de vita futura.
14. [v 13.] Tu ergo, Deus, qui non egredieris in virtutibus nostris: Da nobis auxilium de tribulatione;
et vana salus hominis. Eant nunc qui salem non habent, et optent salutem temporalem suis, quae
est vana vetustas 54. Da nobis auxilium: inde da unde putabaris deserere, inde subveni. Da nobis
auxilium de tribulatione; et vana salus hominis.
15. [v 14.] In Deo faciemus virtutem, et ipse ad nihilum deducet inimicos nostros. Non faciemus
virtutem in gladio, non in equis, non in loricis, non in scutis, non in potentatu exercitus; non foris.
Sed ubi? Intus, ubi latemus. Ubi intus? In Deo faciemus virtutem: et quasi abiecti, et quasi
conculcati, quasi nullius momenti homines erimus, sed ipse ad nihilum deducet inimicos nostros.
Denique factum est hoc de inimicis nostris. Conculcati sunt martyres: patiendo, perferendo, usque

367

