in Scriptura festinantium. Qui sunt enim qui festinant? Qui conversi ad Deum, cum hic non
invenerint requiem quam quaerebant, et gaudia quae promittebantur, tamquam in itinere
deficientes, et longum sibi quiddam, donec hoc saeculum vel haec vita finiatur, restare arbitrantes,
et quaerentes hic aliquam requiem, quae si habetur, falsa est, respiciunt retro, et decidunt a
proposito; nec attendunt cum quanto terrore dictum est: Mementote uxoris Lot 9. Ut quid enim
statua salis effecta est 10, si non homines condit, ut sapiant? Ergo exemplum illius malum, tibi fit
bonum, si caveris. Mementote, inquit, uxoris Lot: respexit enim retro, unde liberata erat a Sodomis,
et ibi remansit, unde respexit; ipsa in loco mansura, et transeuntes alios conditura. Liberati ergo a
Sodomis praeteritae vitae, non respiciamus retro: nam hoc festinare est, non attendere quod
promisit Deus, quia longe est, et respicere ad id quod proximum est, unde iam liberatus es. De
talibus quid dicit apostolus Petrus? Contingit illis res veri proverbii: Canis conversus ad suum
vomitum 11. Premebat enim pectus conscientia peccatorum; accepta indulgentia quasi vomuisti, et
relevatum est pectus tuum; facta est bona conscientia ex mala conscientia: quid rursus converteris
ad vomitum tuum? Si canis hoc faciens horret oculis tuis, tu quid eris oculis Dei?

Deo quae quisque voverit, ne cunctetur reddere.
4. Unusquisque autem, fratres carissimi, de loco itineris sui, ad quem proficiendo pervenit, et quem
vovit Deo, inde respicit retro, cum ipsum dimiserit. Verbi gratia, statuit castitatem coniugalem
servare (inde enim incipit iustitia); recessit a fornicationibus et ab illa illicita immunditia: quando se
ad fornicationes converterit, retro respexit. Alius ex munere Dei maius aliquid vovit, statuit nec
nuptias pati; qui non damnaretur, si duxisset uxorem, post votum quod Deo promisit si duxerit,
damnabitur: cum hoc faciat quod ille qui non promiserat; tamen ille non damnatur, iste damnatur.
Quare, nisi quia iste respexit retro? Iam enim ante erat, iste autem illuc nondum pervenerat. Sic
virgo, quae si nuberet, non peccaret 12, sanctimonialis si nupserit, Christi adultera deputabitur.
Respexit enim retro de loco quo accesserat. Sic quibus placet, relicta omni spe saeculari et omni
actione terrena, conferre se in societatem sanctorum, in communem illam vitam ubi non dicit
aliquis aliquid proprium, sed sunt illis omnia communia, et est illis anima una et cor unum in
Deum 13; quisquis inde recedere voluerit, non talis habetur qualis ille qui non intravit: ille enim
nondum accessit; iste retro respexit. Quapropter, carissimi, quomodo quisque potest, vovete, et
reddite Domino Deo vestro quod quisque potuerit 14; nemo retro respiciat, nemo pristinis suis
delectetur, nemo avertatur ab eo quod ante est, ad id quod retro est: currat donec perveniat; non
enim pedibus, sed desiderio currimus. Nullus autem in hac vita pervenisse se dicat. Quis enim
potest tam perfectus esse quam Paulus? Et ait tamen: Fratres, ego me non arbitror apprehendisse:
unum autem, quae retro oblitus, in ea quae ante sunt extentus, secundum intentionem sequor ad
palmam supernae vocationis Dei in Christo Iesu 15. Vides Paulum adhuc currere, et te iam existimas
pervenisse?

Etsi mundus tibi arrideat, dum abes a Deo computa te in pressura.
5. [v. 2.] Si ergo sentis pressuras huius mundi, etiam cum felix es, intellexisti te esse in torculari.
Putatis enim, fratres mei, infelicitatem saeculi metuendam esse, et felicitatem non esse
metuendam? Imo vero nulla infelicitas frangit, quem felicitas nulla corrumpit. Quomodo ergo,
cavenda et timenda est ipsa corruptrix, ne te blandiendo seducat? Ne incumbas in baculum
arundinis 16; nam et hoc scriptum est, quosdam incumbere in baculum arundinis. Noli te credere;
fragile est quo niteris, frangitur et interimit te. Si ergo felicitate tibi iste mundus arrideat, in
pressura te computa, ut dicas: Tribulationem et dolorem inveni, et nomen Domini invocavi 17. Non
dixit, inveni tribulationem, nisi quamdam quae latet: quaedam enim tribulatio quosdam in hoc
saeculo latet, qui putant sibi bene esse, cum peregrinentur a Domino. Quamdiu enim sumus in
corpore, inquit, peregrinamur a Domino 18. Si a patre tuo homine peregrinareris, miser esses: a
Domino peregrinaris, et felix es? Ergo sunt qui putant bene sibi esse. Qui autem intellegunt in
qualibet circumfluentia copiarum et voluptatum, quamvis ad nutum cuncta deserviant, quamvis
nihil molestum irrepat, nihil adversum terreat, tamen in malo se esse quamdiu peregrinantur a
Domino; acutissimo oculo tribulationem et dolorem invenerunt, et nomen Domini invocaverunt.
Talis est qui cantat in hoc psalmo. Quis est? Corpus Christi. Quis est iste? Vos, si vultis; nos omnes,
si volumus; omnes filii Core, et omnes unus homo, quia unum Christi corpus. Quomodo non est
unus homo, qui unum caput habet? Caput omnium nostrum Christus est: corpus illius capitis omnes
nos sumus. Et omnes in hac vita in torcularibus sumus: si bene sapimus, iam ad torcularia venimus.
Ergo in pressuris tentationum constituti, edamus hanc vocem, et praemittamus desiderium
nostrum: Quam dilectissima sunt, inquit, tabernacula tua, Domine virtutum! Erat in tabernaculis
quibusdam, id est, in torcularibus; sed desiderabat alia tabernacula, ubi nulla pressura est: in his
illuc suspirabat, ab his in illa per desiderii canalem quodam modo defluebat.

554

