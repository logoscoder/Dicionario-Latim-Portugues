1. Sicut amor immundus inflammat animam, et ad terrena concupiscenda et peritura sectanda
perituram vocat, et in ima praecipitat, atque in profunda demergit: sic amor sanctus ad superna
levat, et ad aeterna inflammat, et ad ea quae non transeunt neque moriuntur, excitat animam, et
de profundo inferni levat ad coelum. Habet tamen omnis amor vim suam, nec potest vacare amor
in anima amantis; necesse est ducat. Sed vis nosse qualis amor sit? Vide quo ducat. Non ergo
monemus ut nihil ametis; sed monemus ne mundum ametis, ut eum qui fecit mundum, libere
ametis. Obligata enim anima amore terreno, quasi viscum habet in pennis; volare non potest.
Mundata vero ab affectibus sordidissimis saeculi, tamquam extensis pennis et duabus alis resolutis
ab omni impedimento, id est, duobus praeceptis dilectionis Dei et dilectionis proximi volat 1. Quo,
nisi ad Deum ascendens volando, quia ascendit amando? Quod antequam possit, gemit in terra, si
iam inest ei volandi desiderium; et dicit: Quis dabit mihi pennas sicut columbae, et volabo, et
requiescam 2? Quo autem volabit, nisi de mediis scandalis, ubi gemebat etiam iste cuius haec vox
est quam commemoravi? De mediis ergo scandalis, a commixtione malorum hominum, a paleis
quibus grana commixta sunt, volare vult, ubi non patiatur coniunctionem et societatem iniqui
alicuius, sed vivat in sancta societate Angelorum civium in aeterna Ierusalem.

Curramus in domum Domini.
2. [v. 1.] Ideo psalmus iste, quem hodie suscepimus tractandum Sanctitati vestrae, ipsam
Ierusalem desiderat, id est, iste qui ascendit in hoc psalmo: est enim: Canticum graduum; quod
saepe diximus Caritati vestrae, quia non sunt gradus isti descendentium, sed ascendentium.
Ascendere ergo vult iste. Et quo vult ascendere, nisi in coelum? Quid est, in coelum? Utrum ideo
vult ascendere, ut sit cum sole et luna et stellis? Absit. Sed est in coelo aeterna Ierusalem, ubi sunt
cives nostri Angeli: ab ipsis civibus nostris peregrinamur in terra. In peregrinatione suspiramus; in
civitate gaudebimus. Invenimus autem et socios in ista peregrinatione, qui iam viderunt ipsam
civitatem, et invitant nos ut curramus ad illam. Ad hos gaudet iste qui et dicit: Iucundatus sum in
his qui dixerunt mihi: In domum Domini ibimus. Fratres, veniat in mentem Caritati vestrae, si qua
forte festivitas martyrum et locus aliquis sanctus nominatur, quo certo die turbae confluant ad
celebrandam solemnitatem; illae turbae quomodo se exsuscitant, quomodo se hortantur et dicunt:
Eamus, eamus. Et quaerunt: Quo eamus? Et dicitur: Ad illum locum, ad sanctum locum. Invicem sibi
loquuntur, et tamquam incensi singillatim faciunt unam flammam: et ipsa una flamma facta ex
collocutione sese accendentium rapit illos ad locum sanctum, et cogitatio sancta sanctificat eos. Si
ergo ad locum temporalem sic rapit amor sanctus; qualis amor debet esse qui concordes rapit in
coelum, et dicentes sibi: In domum Domini ibimus? Ergo curramus, curramus, quia in domum
Domini ibimus. Curramus, et non fatigemur; quia illuc perveniemus, ubi non lassabimur. Curramus
in domum Domini, iucundetur anima nostra in his qui ea nobis dicunt. Qui enim ea nobis dicunt,
priores viderunt ipsam patriam, de longinquo clamantes ad posteriores: In domum Domini ibimus:
ambulate, currite. Viderunt illam Apostoli, et dixerunt nobis: Currite, ambulate, sequimini; In
domum Domini ibimus. Et quid dicit unusquisque nostrum? Iucundatus sum in his qui dixerunt mihi:
In domum Domini ibimus. Iucundatus sum in Prophetis, iucundatus sum in Apostolis. Omnes enim
isti dixerunt nobis: In domum Domini ibimus.

De terrena et caelesti Ierusalem.
3. [v. 2.] Stantes erant pedes nostri in atriis Ierusalem. Ecce habes domum Domini, si quaerebas
quid sit domus Domini. In illa domo Domini laudatur qui condidit domum: ipse deliciae omnium
habitantium in domo; ipse sola spes hic, et res ibi. Ergo qui currunt, quid debent cogitare? Quasi ibi
iam sint, et ibi stent. Magnum enim est ibi stare inter Angelos, et non deficere. Qui enim inde lapsus
est, in veritate non stetit 3. Quicumque non sunt lapsi, in veritate stant: et ille stat, qui Deo fruitur;
qui autem se frui voluerit, cadit. Quis autem se frui vult? Qui superbus est. Ideo ille qui semper
stare volebat in atriis Ierusalem: In lumine tuo, inquit, videbimus lumen; non, in lumine meo: et:
Apud te, inquit, fons vitae; non, apud me. Et quid adiecit? Non veniat mihi pes superbiae, et manus
peccatorum non moveat me. Ibi ceciderunt omnes qui operantur iniquitatem; expulsi sunt, non
potuerunt stare 4. Si ergo illi non potuerunt stare, quia superbi fuerunt; humiliter ascende, ut dicas:
Stantes erant pedes nostri in atriis Ierusalem. Cogita qualis ibi futurus sis; et quamvis adhuc in via
sis, hoc tibi pone ante oculos, quasi ibi stes, quasi iam inter Angelos indeficiens gaudeas, et fiat in
te quod dictum est: Beati qui habitant in domo tua; in saecula saeculorum laudabunt te 5. Stantes
erant pedes nostri in atriis Ierusalem. Cuius Ierusalem? Solet enim dici et ista Ierusalem; sed ista
Ierusalem umbra est illius. Et quid magnum est stare in ista Ierusalem, quando ista Ierusalem stare
non potuit, quae in ruinam conversa est? Hoc ergo pro magno Spiritus sanctus ex inflammato corde
amantis huius eloquitur, quia dicit: Stantes erant pedes nostri in atriis Ierusalem? nonne illa est
Ierusalem, cui dixit Dominus: Ierusalem, Ierusalem, quae interficis Prophetas, et lapidas missos ad

873

