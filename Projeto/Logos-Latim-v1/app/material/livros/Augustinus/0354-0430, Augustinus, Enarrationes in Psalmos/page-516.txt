5. [v 3.] Quanta audivimus, et cognovimus ea, et patres nostri narraverunt nobis. Dominus superius
loquebatur. Nam cuius alterius verba credenda sunt: Attendite, populus meus, legem meam? Quid
est ergo quod nunc repente homo loquitur? Iam enim hominis verba sunt: Quanta audivimus, et
cognovimus ea, et patres nostri narraverunt nobis. Nimirum iam Deus ex hominis ministerio
locuturus, sicut ait Apostolus: An vultis experimentum accipere eius qui in me loquitur Christus 14?
ex persona sua primum verba fieri voluit, ne verba eius loquens homo, contemneretur ut homo. Ita
enim se habent locutiones Dei, quae nobis insinuantur per sensum corporis nostri. Creaturam
subditam opere invisibili Creator movet; non eius substantia in aliquid corporale et temporale
convertitur, ut corporalibus et temporalibus signis, sive ad oculos sive ad aures pertinentibus,
quantum capere homines possunt, suam faciat innotescere voluntatem. Si enim angelus uti potest
aethere, aere, nube, igne, et alia qualibet natura vel specie corporali; et homo vultu, lingua, manu,
calamo, litteris, aliisve significantibus rebus ad suae mentis indicanda secreta; postremo cum homo
sit, nuntios homines mittit, et dicit alii: Vade, et vadit; et alii: Veni, et venit; et servo suo: Fac hoc, et
facit 15: quanto maiore et efficaciore potestate Deus, cui Domino universa subiecta sunt, et ipso
angelo et homine utitur, ut quod ei placet annuntiet! Quamvis itaque iam homo dicat: Quanta
audivimus, et cognovimus ea, et patres nostri narraverunt nobis; tamen tamquam Dei verba, non
tamquam humanas fabulas audiamus. Propter hoc enim praemissum est: Attendite populus meus,
legem meam, inclinate aurem vestram in verba oris mei. Aperiam in parabolis os meum, eloquar
propositiones ab initio. Quanta ergo audivimus, inquit, et cognovimus ea, et patres nostri
narraverunt nobis. Sic est, audivimus, et cognovimus; quomodo: Audi, filia, et vide 16. Audita enim
sunt in Veteri Testamento quae cognoscuntur in Novo; audita cum prophetarentur, cognita cum
implerentur. Ubi promissio redditur, non fraudatur auditio. Et patres nostri, Moyses et Prophetae,
narraverunt nobis.
6. [v 4.] Non sunt abscondita a filiis eorum, in generatione altera. Haec est nostra generatio, in qua
nobis donata est regeneratio. Annuntiantes laudes Domini, et potentias eius, et mirabilia eius quae
fecit. Ordo verborum est, Et patres nostri narraverunt nobis, annuntiantes laudes Domini. Laudatur
Dominus ut ametur: quid enim salubrius amatur?

Veteris legis munus describitur.
7. [v 5.] Et suscitavit Testimonium in Iacob, et Legem posuit in Israel. Hoc est initium de quo supra
dictum est: Eloquar propositiones ab initio. Initium est ergo Vetus Testamentum, finis Novum. Timor
enim praevalet in Lege: et initium sapientiae timor Domini 17. Finis autem Legis Christus est, ad
iustitiam omni credenti: quo donante diffunditur caritas in cordibus nostris, per Spiritum sanctum
qui datus est nobis 18; et consummata caritas foras mittit timorem 19, quoniam nunc sine Lege
iustitia Dei manifestata est. Sed quoniam testimonium habet a Lege et Prophetis 20, ideo suscitavit
Testimonium in Iacob, et Legem posuit in Israel. Nam et illud quod tam insigni et pleno tantis
significationibus opere tabernaculum constitutum est, tabernaculum Testimonii nominatur 21, in quo
erat velamen contra arcam Legis, sicut velamen contra faciem ministri Legis; quia in illa
dispensatione parabolae et propositiones erant. Ea quippe quae praedicabantur et fiebant, velatis
significationibus condebantur, et non revelatis manifestationibus cernebantur. Cum autem
transieris ad Christum, ait Apostolus, auferetur velamen 22. Quotquot enim sunt promissiones Dei,
in illo Etiam, Amen 23. Quisquis igitur Christo adhaeret, totum bonum quod etiam in litteris Legis
non intellegit, habet; quisquis est autem alienus a Christo, nec intellegit, nec habet. Suscitavit ergo
Testimonium in Iacob, et Legem posuit in Israel 24. More suo repetit. Nam quod est: Suscitavit
Testimonium; hoc est: Legem posuit: et quod est, in Iacob; hoc est, in Israel. Nam sicut ista duo
nomina sunt hominis unius, ita Lex, et Testimonium duo sunt nomina rei unius. Interest aliquid, ait
quispiam, inter suscitavit et posuit. Ita sane; quemadmodum interest etiam inter Iacob, et Israel:
non quia erant duo homines, sed eadem duo nomina diversis causis uni homini sunt imposita; Iacob
propter supplantationem, quoniam nascentis tenuit plantam fratris; Israel autem propter visionem
Dei 25. Sic aliud est, suscitavit, aliud posuit. Nam, suscitavit Testimonium, quantum existimo,
dictum est, quod illo aliquid suscitatum est. Sine Lege enim, ait Apostolus, peccatum mortuum est.
Ego autem vivebam aliquando sine Lege: adveniente autem mandato, peccatum revixit 26. Ecce
quod suscitatum est per Testimonium quod est Lex, ut appareat quod latebat, sicut paulo post dicit:
Sed peccatum ut appareat peccatum, per bonum mihi operatum est mortem 27. Posuit autem
Legem, dictum est, tamquam iugum peccatoribus: unde dicitur: Quia iusto non est lex posita 28.
Testimonium est igitur, in quantum aliquid probat; Lex autem, in quantum iubet; cum sit una
eademque res. Quocirca sicut lapis Christus; sed credentibus in caput anguli 29, non credentibus
autem lapis offensionis et petra scandali; ita Testimonium Legis eis qui Lege non legitime utuntur.
Testimonium est quo convincantur puniendi peccatores; his vero qui ea legitime utuntur,
Testimonium est quo demonstratur ad quem liberandi confugere debent peccatores. In eius enim

516

