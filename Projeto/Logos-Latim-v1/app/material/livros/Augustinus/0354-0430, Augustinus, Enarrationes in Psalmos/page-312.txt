meo fortassis acciperem. Petis divitias, o homo! quanti sunt eversi per divitias suas! Unde scis
utrum tibi sint profuturae divitiae? Nonne multi pauperes tutius latebant; divites facti, mox ut lucere
coeperunt, praeda fortioribus fuerunt? Quanto melius laterent, quanto melius nescirentur, qui
coeperunt quaeri, non propter quod erant, sed propter quod habebant! In his ergo temporalibus,
fratres, admonemus vos et exhortamur in Domino, ut non petatis aliquid quasi fixum, sed quod
vobis Deus expedire scit. Quid enim vobis expediat, omnino nescitis. Aliquando quod putatis
prodesse, obest; et quod putatis obesse, hoc prodest. Aegri enim estis, nolite medico dictare quae
vobis medicamenta velit apponere. Si doctor gentium Paulus apostolus dicit: Quid enim oremus
sicut oportet, nescimus 21; quanto magis nos? Qui tamen cum sibi videretur ipse prudenter orare, ut
ab eo auferretur stimulus carnis, angelus satanae qui eum colaphizabat, ne in magnitudine
revelationum extolleretur, quid audivit a Domino? Numquid factum est quod volebat? Non; ut fieret
quod expediebat. Quid ergo audivit a Domino? Ter, inquit, rogavi Dominum, ut auferret eum a me;
et dixit mihi: Sufficit tibi gratia mea: nam virtus in infirmitate perficitur 22. Ego medicamentum ad
vulnus posui: quando posuerim novi, quando auferendum sit novi. Non recedat aegrotus a manibus
medici, non det consilium medico. Ita sunt ista omnia temporalia. Tribulationes sunt; si bene colis
Deum, noveris quia novit quid cuique expediat: prosperitates sunt; magis cave ne ipsae corrumpant
animum tuum, ut ab eo qui haec dedit recedat. Ergo iste intellegens quid ait? Deus, exaudi
orationem meam; auribus percipe verba oris mei.
6. [v 5.] Quoniam alieni insurrexerunt adversum me. Qui alieni? Nonne ipse David Iudaeus erat de
tribu Iuda? Ipse autem locus Ziph ad tribum Iuda pertinebat, Iudaeorum erat. Quomodo ergo alieni?
Non civitate, non tribu, non cognatione, sed flore. Nam vis nosse alienos istos? In alio psalmo filii
alieni dicti sunt, quorum os locutum est vanitatem, et dextera eorum dextera iniquitatis. Et
enumerat florem Ziphaeorum: Quorum filii eorum velut novellae constabilitae in iuventute sua:
filiae eorum compositae et ornatae, sicut similitudo templi; cellaria eorum plena, eructantia ex hoc
in hoc: oves eorum fecundae, multiplicantes in exitibus suis; boves eorum crassi: non est ruina
sepis, nec exitus, neque clamor in plateis eorum. Sed vide Ziphaeos, vide ad tempus florentes.
Beatum dixerunt populum cui haec sunt. Merito filii alieni. Tu quid, latens inter Ziphaeos? Beatus
populus cuius Dominus Deus ipsius 23. Ex hoc affectu haec oratio mittitur ad aures Domini, cum
dicitur: Auribus percipe verba oris mei; quoniam alieni insurrexerunt adversum me.

Tentationis interrogatio valde utilis.
7. Et potentes quaesierunt animam meam. Novo enim modo, fratres mei, volunt perdere genus
sanctorum et ab huius saeculi spe abstinentium omnes qui spem habent in isto saeculo. Certe
concreti sunt, certe simul vivunt. Vehementer sibi adversa sunt ista duo genera: unum eorum qui
non ponunt spem nisi in rebus saecularibus et temporali felicitate, et alterum eorum qui spem suam
in Domino Deo suo firmiter ponunt. Et cum concordes sunt isti Ziphaei, noli multum credere
concordiae eorum; tentationes desunt: ubi venerit aliqua tentatio, ut arguatur aliquis pro flore
saeculi, non tibi dico offendet episcopo, sed nec ad ipsam Ecclesiam accedere vult, ne cadat aliquid
feni. Quare ista dixi, fratres? Quia modo libenter auditis omnes in nomine Christi, et quemadmodum
intellegitis, ita exclamatis ad verbum; non utique acclamaretis, nisi intellegeretis. Intellectus iste
vester fructuosus esse debet. Utrum autem fructuosus sit, tentatio interrogat; ne subito cum
dicimini nostri, per tentationem inveniamini alieni, et dicatur: Alieni insurrexerunt adversum me, et
potentes quaesierunt animam meam; ne dicatur quod sequitur: Non proposuerunt Deum ante
conspectum suum. Quando enim ponet ante conspectum suum Deum, ante cuius conspectum non
est nisi saeculum? quomodo sit nummus super nummum, quomodo augeantur greges, quomodo
impleantur apothecae, quomodo dicatur animae: Habes multa bona; iucundare, epulare, satiare.
Numquid ponit ante conspectum suum illum qui sic glorianti et ita flore Ziphaeorum nitenti dicit:
Stulte, hoc est non intellegens, vir imprudens, hac nocte auferetur anima tua; haec omnia quae
praeparasti cuius erunt 24? Non proposuerunt Deum ante conspectum suum.

Impiorum poena bonorumque gaudium, ipsa conscientia.
8. [v 6.] Ecce enim Deus adiuvat me. Et ipsi nesciunt inter quos lateo. Si autem et ipsi ponerent
Deum ante conspectum suum, invenirent quemadmodum me adiuvat Deus. Omnes enim sancti
adiuvantur a Deo, sed intus ubi nemo videt. Quomodo enim magna est poena impiorum
conscientia, sic magnum gaudium piorum ipsa conscientia. Nam gloria nostra haec est, ait
Apostolus, testimonium conscientiae nostrae 25. In hac gloriatur iste intus, non in flore Ziphaeorum
foris, qui modo ait: Ecce enim Deus adiuvat me. Prorsus quamvis longe futura sint quae promittit,
hodie mihi dulce et praesens est adiutorium, hodie in cordis mei gaudio invenio quia sine causa
dicunt quidam: Quis ostendit nobis bona? Signatum est enim super nos lumen vultus tui, Domine;

312

