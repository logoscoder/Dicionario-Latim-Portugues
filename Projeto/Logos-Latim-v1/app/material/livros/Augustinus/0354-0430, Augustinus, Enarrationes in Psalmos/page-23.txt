poenam, et nunc usque invitans peccatores ad poenitentiam. Non iram adducens per singulos dies.
Significantius fortasse dicitur, iram adducens, quam irascens et ita in exemplaribus graecis
invenimus: ut non sit in ipso ira qua punit, sed in animis eorum ministrorum qui praeceptis veritatis
obtemperant; per quos iubetur etiam inferioribus ministeriis qui vocantur angeli iracundiae, ad
punienda peccata, quos iam non propter iustitiam, qua non gaudent, sed propter malitiam poena
humana delectat. Non ergo Deus iram adducit per singulos dies, id est, non per singulos dies ad
vindictam congregat ministros suos: nunc enim patientia Dei ad poenitentiam invitat; ultimo vero
tempore, cum sibi homines propter duritiam suam et cor impoenitens, thesaurizaverint iram in die
irae et revelationis iusti iudicii Dei 54, gladium suum vibrabit.
13. [v 13.] Nisi convertimini, inquit, gladium suum vibrabit. Potest ipse homo Dominicus gladius Dei
intellegi bis acutus, id est framea, quam non vibravit primo adventu, sed tamquam in vagina
humilitatis abscondit: vibrabit autem, cum in secundo adventu veniens iudicare vivos et mortuos, in
manifesto splendore claritatis suae, iustis suis lumen, et terrores impiis coruscabit. Nam in aliis
exemplaribus, pro eo quod est gladium suum vibrabit, frameam suam splendificabit positum est:
quo verbo convenientissime significari arbitror ultimum Dominicae claritatis adventum;
quandoquidem ex ipsius persona intellegitur quod alius psalmus habet: Libera, Domine, ab impiis
animam meam, frameam tuam ab inimicis manus tuae 55. Arcum suum tetendit, et paravit illum.
Non passim verborum tempora praetereunda sunt, quod gladium de futuro dixit, vibrabit; arcum de
praeterito, tetendit: deinde praeteriti temporis consequuntur verba.
14. [v 14.] Et in ipso paravit vasa mortis: sagittas suas ardentibus operatus est. Arcum ergo istum,
Scripturas sanctas libenter acceperim, ubi fortitudine Novi Testamenti, quasi nervo quodam, duritia
Veteris flexa et edomita est. Hinc tamquam sagittae emittuntur Apostoli, vel divina praeconia
iaculantur. Quas sagittas ardentibus operatus est, id est, quibus percussa divino amore flagrarent.
Qua enim alia sagitta percussa est, quae dicit: Inducite me in domum vini, constituite me inter
unguenta, constipate me inter mella; quoniam vulnerata caritate ego sum 56 Quibus aliis sagittis
accenditur, qui redire ad Deum cupiens et ab ista peregrinatione remeare, adversus dolosas linguas
petit auxilium, et ei dicitur: Quid detur tibi, aut quid adiciatur tibi adversus linguam dolosam?
Sagittae potentis acutae, cum carbonibus vastetoribus 57: id est, quibus percussus atque
inflammatus tanto amore ardeas regni coelorum, ut omnium resistentium et a proposito revocare
volentium linguas contemnas, et persecutiones eorum derideas, dicens: Quis me separabit a
caritate Christi? Tribulatio, an angustia, an persecutio, an fames, an nuditas, an periculum, an
gladius? Certus sum enim, inquit, quia neque mors, neque vita, neque angelus, neque principatus,
neque praesentia, neque futura, neque virtus, neque altitudo, neque profundum, neque creatura
alia poterit nos separare a caritate Dei, quae est in Christo Iesu Domino nostro 58. Sic ardentibus
sagittas suas operatus est: nam in graecis exemplaribus ita invenitur: Sagittas suas ardentibus
operatus est; latina autem ardentes pleraque habent. Sed, sive ipsae sagittae ardeant, sive ardere
faciant, quod utique non possunt nisi et ipsae ardeant, integer sensus est.
15. Sed quia non sagittas tantum, sed etiam vasa mortis dixit in arcu Dominum parasse, quaeri
potest quae sint vasa mortis. An forte haeretici? Nam et ipsi ex eodem arcu, id est, ex eisdem
Scripturis in animas non caritate inflammandas, sed venenis perimendas insiliunt, quod non
contingit nisi pro meritis. Propterea divinae Providentiae etiam ista dispositio tribuenda est, non
quia ipsa peccatores facit, sed quia ipsa ordinat cum peccaverint: malo enim voto per peccatum
legentes, male coguntur intellegere, ut ipsa sit poena peccati; quorum tamen morte filii catholicae
Ecclesiae, tamquam quibusdam spinis, a somno excitantur, et ad intellegentiam divinarum
Scripturarum proficiunt. Oportet enim et haereses esse, ut probati, inquit, manifesti fiant inter
vos 59, hoc est inter homines, cum manifesti sint Deo. An forte easdem sagittas et vasa mortis
disposuit ad perniciem infidelium, et ardentes vel ardentibus operatus est ad exercitationem
fidelium? Non enim falsum est quod Apostolus dicit: Aliis sumus odor vitae in vitam, aliis odor
mortis in mortem, et ad haec quis idoneus 60 Non ergo mirum si iidem Apostoli et vasa mortis sunt
in eis a quibus persecutionem passi sunt, et igneae sagittae ad inflammanda corda credentium.
16. [v 15.] Post hanc autem dispensationem iustum veniet iudicium: de quo ita dicit, ut
intellegamus unicuique homini supplicium fieri de peccato suo, et eius iniquitatem in poenam
converti; ne putemus illam tranquillitatem, et ineffabile lumen Dei de se proferre unde peccata
puniantur, sed ipsa peccata sic ordinare, ut quae fuerunt delectamenta homini peccanti, sint
instrumenta Domino punienti. Ecce, inquit, parturivit iniustitiam. Quid enim conceperat, ut
iniustitiam parturiret? Concepit, inquit, laborem. Hinc est ergo illud: In labore manducabis panem
tuum 61; hinc etiam illud: Venite ad me, omnes qui laboratis et onerati estis. Iugum enim meum
lene est, et onus meum leve 62. Non enim poterit labor finiri, nisi hoc quisque diligat quod invito non

23

