nostrae, accipere hic quod hic abundat, opprobria, flagella, colaphos, sputa in faciem, contumelias,
spineam coronam, suspensionem in ligno, crucem, mortem. Haec abundant in regione nostra; ad
talia commercia venit. Quid hic dedit, quid accepit? Dedit exhortationem, dedit doctrinam, dedit
remissionem peccatorum; accepit contumelias, mortem, crucem. Attulit nobis de illa regione bona,
et in regione nostra pertulit mala. Promisit tamen nobis quod ibi futuri simus unde venit; et ait:
Pater, volo ut ubi ego sum, et ipsi sint mecum 8. Tanta praecessit dilectio! Quia ubi nos eramus, fuit
nobiscum; ubi ipse est, erimus cum illo. Quid tibi promisit Deus, o homo mortalis? Quia victurus es
in aeternum. Non credis? Crede, crede. Plus est iam quod fecit, quam quod promisit. Quid fecit?
Mortuus est pro te. Quid promisit? Ut vivas cum illo. Incredibilius est quod mortuus est aeternus,
quam ut in aeternum vivat mortalis. Iam quod incredibilius est tenemus. Si propter hominem
mortuus est Deus, non est victurus homo cum Deo? non est victurus mortalis in aeternum, propter
quem mortuus est qui vivit in aeternum? Sed quomodo mortuus est Deus, et unde mortuus est
Deus? et potest mori Deus? Accepit ex te, unde moreretur pro te. Non posset mori, nisi caro; non
posset mori, nisi mortale corpus: induit se ubi pro te moreretur, induet te ubi cum illo vivas. Ubi se
induit morte? In virginitate matris. Ubi te induet vita? In aequalitate Patris. Elegit sibi hic thalamum
castum, ubi coniungeretur sponsus sponsae. Verbum caro factum est 9, ut fieret caput Ecclesiae.
Verbum enim ipsum non est pars Ecclesiae; sed ut esset caput Ecclesiae, carnem assumpsit.
Quiddam nostrum iam sursum est, quod hic accepit, ubi mortuus est, ubi crucifixus est: iam
quaedam primitiae tuae praecesserunt, et dubitas quia secuturus es!

Ipsi dragones de vocibus vestris Deum laudant.
9. [v 7.] Ergo convertat se et ad terrena, quia iam dixit laudes coelestium. Laudate Dominum de
terra. Superius enim unde coepit? Laudate Dominum de coelis 10; et enarravit coelestia: modo audi
terrestria. Dracones et omnes abyssi. Abyssi, profunditates aquarum sunt: maria omnia, nubilosus
iste aer ad abyssum pertinet. Ubi nubes, ubi venti, ubi tempestates, ubi pluviae, coruscationes,
tonitrua, grandines, nix, et quidquid vult Deus fieri super terras de isto humido et caliginoso aere,
totum hoc terrae nomine appellavit, quia nimis mutabile est atque mortale: nisi forte putatis quia
sursum pluit stellis. Omnia ista hic fiunt prope ad terram. Et aliquando sunt homines in cacuminibus
montium, et nubes sub se vident, et fiunt plerumque pluviae: et apparent bene intentis omnia ista,
quae perturbato aere concitantur, hic fieri in ista mundi parte infima. Propterea ad ista caliginosa,
id est ad hunc aerem, tamquam ad carcerem, damnatus est diabolus, de apparatu superiorum
Angelorum lapsus cum angelis suis: nam Apostolus hoc de illo dicit: Secundum principem potestatis
aeris huius, qui nunc operatur in filiis diffidentiae 11. Et alius apostolus dicit: Si enim Deus angelis
peccantibus non pepercit, sed carceribus caliginis inferni retrudens, tradidit in iudicio puniendos
servari 12: infernum hoc appellans, quod inferior pars mundi sit. Noli enim cogitare quid accepit
diabolus, sed quid perdidit. Omnia ergo ista videtis qualia sunt, mutabilia, turbata, terribilia,
corruptibilia: tamen habent locum suum, habent ordinem suum, implent et ipsa universi
pulchritudinem pro modo suo, et ideo laudant Dominum. Conversus ergo ad illa, tamquam
exhortans et ipsa; imo exhortans nos, ut eorum consideratione laudemus Dominum (sic enim
laudant Deum, cum considerata pariunt laudem Dei), coepit dicere: Laudate Dominum de terra,
dracones et omnes abyssi. Dracones circa aquam versantur, de speluncis procedunt, feruntur in
aera; concitatur propter eos aer: magna quaedam sunt animantia dracones, maiora non sunt super
terram. Propterea inde coepit dicere: Dracones et omnes abyssi. Sunt autem speluncae aquarum
latentium, unde fontes, unde flumina procedunt; et alia procedunt, ut fluant super terram, alia
occulte subter eunt: et totum hoc, atque omnis ista humida natura aquarum, simul cum mari et isto
infimo aere, abyssus vel abyssi vocantur, ubi vivunt dracones et laudant Deum. Quid? putamus quia
choros faciunt dracones, et laudant Deum? Absit. Sed vos considerantes dracones, attendite
artificem draconum, creatorem draconum; et cum miramini dracones, et dicitis: Magnus Deus qui
haec fecit, dracones laudant Deum de vocibus vestris: Dracones et omnes abyssi.

Deus omnia gubernat.
10. [v 8.] Ignis, grando, nix, glacies, spiritus tempestatis, quae faciunt verbum eius. Quare hic
addidit, quae faciunt verbum eius? Multi stulti non valentes contemplari et discernere creaturam
locis suis et ordine suo, sub nutu et iussu Dei agentem motus suos, visum est illis quia superiora
omnia Deus gubernat, inferiora vero despicit, abicit, deserit, ut nec curet ista, nec gubernet, nec
regat: sed casibus regantur, quomodo possunt, qua possunt: et movent illos quae dicunt aliquando
sibi (sed non dicant tibi, id est, ne audiendo consentias quando ista dicunt; blasphema enim sunt et
exsecrabilia Deo): Si Deus plueret, numquid plueret in mare? Qualis, inquiunt, providentia? Getulia
sitit, et mare compluitur. Acute sibi videntur tractare: quibus dicendum est hoc, Getulia vel sitit; tu,
nec sitis. Bonum enim erat ut diceres Deo: Anima mea velut terra sine aqua tibi 13. Quod alio loco

1055

