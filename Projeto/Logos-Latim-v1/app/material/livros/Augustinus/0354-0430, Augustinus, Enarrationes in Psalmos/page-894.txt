1. [v. 1.] Sicut iam meministis, ex ordine nobis tractantibus iste psalmus est centesimus vicesimus
quintus, qui inter illos psalmos est, quorum est titulus: Canticum graduum. Est autem, sicut nostis,
vox ascendentium: quo, nisi ad illam supernam Ierusalem, matrem omnium nostrum, quae est in
coelis 1? Quae superna est, ipsa et aeterna: haec autem quae in terra fuit, umbram habebat illius.
Itaque ista cecidit, illa permanet: haec implevit tempus praedicationis, illa tenet aeternitatem
nostrae reparationis. Ab illa peregrinamur in hac vita, ad eius reditum suspiramus: tamdiu miseri et
laborantes, donec ad illam redeamus. Nec cives nostri Angeli dimiserunt nos in peregrinatione, sed
annuntiaverunt nobis ipsum Regem venturum ad nos. Et venit ad nos, et contemptus est inter nos a
nobis, et postea nobiscum: et docuit nos contemni, quia contemptus est; docuit tolerare, quia
toleravit; docuit pati, quia passus est; et promisit resurrecturos, quia resurrexit, in seipso ostendens
quid sperare debeamus. Si ergo, fratres, Prophetae antiqui, patres nostri, antequam Dominus Iesus
Christus veniret in carne, antequam mortuus resurrexisset et ascendisset in coelum, suspirabant
tamen illi civitati; quantum nos oportet desiderare, quo nos ipse praecessit, et unde nunquam
recessit? Non enim Dominus sic venit ad nos, ut desereret Angelos: et illis mansit, et ad nos venit;
illis mansit in maiestate, ad nos venit in carne. Eramus autem ubi? Si redemptor noster ille dicitur
captivi tenebamur. Ubi ergo tenebamur, ut ille veniret redimere captivos? ubi tenebamur? Forte
apud barbaros? Peior est barbaris diabolus et angeli eius. Ipsi antea tenebant genus humanum: ab
eis redemit nos, qui non aurum neque argentum, sed sanguinem suum pro nobis dedit.

Secura gaudeant membra quia a Capite non deseruntur.
2. Quomodo autem homo venerat in captivitatem, Paulum apostolum interrogemus. Etenim ipse
praecipue gemit in ista captivitate, suspirans aeternae Ierusalem; et docuit nos gemere ex ipso
Spiritu quo et ille impletus gemebat. Hoc enim ait: Omnis creatura congemiscit et dolet usque nunc.
Et iterum: Vanitati enim creatura subiecta est, ait, non sponte, sed propter eum qui subiecit in
spe 2. Omnem creaturam dixit in hominibus etiam non credentibus, sed tamen credituris,
ingemiscere creaturam in laboribus. Numquidnam in his tantum, qui nondum crediderunt? iam vero
in his qui crediderunt non gemit, nec parturit creatura? Non solum autem, inquit, sed et nos ipsi
primitias spiritus habentes, id est, qui iam spiritu Deo servimus, qui iam mente Deo credidimus, et
in ipsa fide primitias quasdam dedimus, ut primitias nostras sequamur: ergo et nos ipsi in
nobismetipsis ingemiscimus, adoptionem exspectantes, redemptionem corporis nostri 3. Gemebat
ergo et ipse, et gemunt omnes fideles, adoptionem exspectantes, redemptionem corporis sui. Ubi
gemunt? In ista mortalitate. Quam redemptionem exspectant? Corporis sui, quae praecessit in
Domino, qui resurrexit a mortuis, et ascendit in coelum. Hoc nobis antequam reddatur, necesse est
gemamus, etiam fideles, etiam sperantes. Ideo sequitur ibi, et dicit; cum diceret: Et ipsi in
nobismetipsis ingemiscimus, adoptionem exspectantes, redemptionem corporis nostri; quasi
diceretur ei: Quid tibi ergo profuit Christus, si adhuc gemis; et quomodo Salvator salvum te fecit?
qui gemit, adhuc aegrotat: subiunxit et ait: Spe enim salvi facti sumus. Spes autem quae videtur,
non est spes: quod enim videt quis, quid sperat? Si autem quod non videmus speramus, per
patientiam exspectamus 4. Ecce quare gemimus, et quomodo gemimus; quia quod speramus, iam
quidem exspectamus, sed nondum tenemus, et donec teneamus, in tempore suspiramus, quia
desideramus, quod nondum tenemus. Quare? Quia spe salvi facti sumus. Iam caro sumpta de nobis
in Domino, non spe, sed re salva facta est. Resurrexit enim et ascendit in capite nostro caro nostra
salva; in membris adhuc salvanda est. Secura gaudeant membra, quia a capite suo non sunt
deserta. Dixit enim membris laborantibus: Ecce ego vobiscum sum usque ad consummationem
saeculi 5. Ita factum est ut converteremur ad Deum. Spem enim non habebamus, nisi ad saeculum;
et inde servi miseri, et bis miseri, quia et in hac vita spem posueramus, et faciem habentes ad
saeculum, dorsum contra Deum. Cum vero converterit nos Dominus, ut iam incipiamus faciem
habere ad Deum, et dorsum ad saeculum, qui adhuc in via sumus, tamen patriam attendimus: et
quando forte aliquam tribulationem patimur, sed tamen tenemus viam, et ligno portamur; asper
quidem ventus, sed ventus prosper est; cum labore quidem, sed cito ducit, cito perducit. Quia ergo
de captivitate nostra gemebamus, gemunt autem et illi qui iam crediderunt; quomodo autem facti
sumus captivi, obliti fuimus, sed per Scripturam commemoramur: Paulum ipsum Apostolum
interrogemus; ait enim: Scimus enim quia lex spiritalis est; ego autem carnalis sum, venundatus
sub peccato 6. Ecce unde facti sumus captivi, quia venumdati sumus sub peccato. Quis nos
vendidit? Nos ipsi, qui consensimus seductori. Vendere nos potuimus, redimere nos non possumus.
Vendidimus nos consensione peccati, redimimur in fide iustitiae. Sanguis enim innocens datus est
pro nobis, ut redimeremur. Quemcumque sanguinem ille fudit persequendo iustos, qualem
sanguinem fudit? Iustorum quidem sanguinem fudit; Prophetarum, patrum nostrorum, iustorum
sanguinem fudit et martyrum: tamen omnes de propagine peccati venientes. Unum sanguinem
fudit eius qui non iustificatus, sed iustus natus est: illo sanguine fuso, perdidit quos tenebat. Pro
quibus enim datus est innocens sanguis, redempti sunt; et conversi a captivitate, cantant istum
psalmum.

894

