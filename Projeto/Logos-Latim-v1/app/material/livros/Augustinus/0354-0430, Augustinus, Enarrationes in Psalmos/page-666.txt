Sion magnus. Quem tibi dixi super Cherubim, in Sion magnus est. Iam quaere quid est Sion? Sion
novimus civitatem Dei esse. Sion dicta est civitas quae est Ierusalem; dicta autem ex
interpretatione quadam nomen accipiens, quia Sion Speculatio dicitur, id est visio et contemplatio.
Speculari enim prospicere est, vel conspicere, vel intendere ut videas. Est autem Sion omnis anima,
si intendit videre lucem quae videnda est. Nam si ad suam attenderit, tenebratur: si ad lucem illius
attenderit, illuminatur. Quia tamen manifestum est Sion civitatem Dei esse; quae est civitas Dei,
nisi sancta Ecclesia? Homines enim amantes se invicem, et amantes Deum suum qui in illis habitat,
faciunt civitatem Deo. Quia lege quadam civitas continetur; lex ipsa eorum, caritas est; et ipsa
caritas, Deus est: aperte enim scriptum est: Deus caritas est 7. Qui ergo plenus est caritate, plenus
est Deo; et multi pleni caritate, civitatem faciunt Deo. Ista civitas Dei vocatur Sion: ergo Ecclesia
est Sion. In illa est magnus Deus. In illa esto, et non erit praeter te Deus. Cum autem fuerit in te
Deus, quia tu factus es de Sion, membrum de Sion, civis de Sion, pertinens ad societatem populi
Dei; excelsus in te erit Deus super omnes populos, super illos qui irascuntur, aut super illos qui
irascebantur. Putatis enim quia tunc irascebantur, et modo non irascuntur? Irascebantur tunc: sed
quia plures erant, aperte irascebantur; modo quia pauci facti sunt, occulte irascuntur. Interim fracta
est audacia; finietur et iracundia.

Pereunt persecutores, crescunt praedicatores.
5. Putatis enim, fratres, quia illi quorum hesterno die organa concrepabant, non irascuntur de
ieiuniis nostris? Non autem eis irascamur, sed pro eis ieiunemus. Dixit enim nobis Dominus Deus
noster qui sedet in nobis, ipse nobis mandavit ut oremus pro inimicis nostris, oremus pro
persequentibus nos 8: et cum hoc facit Ecclesia, prope finiti sunt persecutores. Exaudita est enim
cum hoc faceret, et exauditur cum hoc facit: praevalebant malo suo, finiti sunt bono suo. Quomodo
enim finiti sunt, vultis nosse? Manducati sunt ab Ecclesia. Quaeris illos in se, et non invenis; quaere
in ea quae illos manducavit, et in visceribus eius inveniuntur. Transeuntes enim ad Ecclesiam,
christiani facti sunt; perierunt persecutores, creverunt praedicatores. Ideo per dies festos ipsorum,
quia videmus eos qui reliqui facti sunt, insanire adhuc in voluptatibus suis malis et perversis,
rogamus pro illis Deum, ut qui delectabiliter audiunt organum, delectabilius audiant vocem Dei. Non
enim quod sonat sine ratione delectat aurem, et verbum Dei non delectat cor. Sed ideo pro illis
oramus, quando diebus illorum festis non ieiunamus, ut fiant sibi ipsi spectaculum. Quando enim
viderint se, displicebunt sibi; sed ideo non sibi displicent, quia non se attendunt. Ebrius non sibi
displicet, sed sobrio displicet. Da hominem qui iam iucundatur in Deo, vivit graviter, suspirat in
illam pacem aeternam quam illi promisit Deus; et vide quia quando respexerit hominem saltantem
ad organum, plus illum dolet insanientem, quam phreneticum febrientem. Ergo si novimus mala
illorum, quia de ipsis malis et nos liberati sumus, doleamus illos; et si dolemus illos, oremus pro illis;
et ut exaudiamur, ieiunemus pro illis. Non enim nos nostra ieiunia celebramus per dies festos
illorum. Alia sunt ieiunia nostra quae celebramus per dies Paschae futuros, per alia atque alia quae
solemnia nobis sunt in Christo: per istos autem dies ad hoc ieiunamus, ut quando ipsi laetantur, nos
pro illis gemamus. Laetitia enim sua admonent dolorem nostrum, et faciunt nos recordari quam
miseri sint adhuc. Sed quia videmus multos inde liberatos, ubi et nos fuimus, nec de illis desperare
debemus. Et si adhuc irascuntur, nos oremus; et si adhuc commovetur particula terrae quae
remansit, nos permaneamus in gemitu pro ipsis, ut et illis Deus tribuat intellectum, et nobiscum
audiant voces istas, de quibus modo gaudemus. Dominus in Sion magnus, et excelsus est super
omnes populos.

Magnum Domini nomen confitentur omnes gentes.
6. [vv. 3.4.] Confiteantur nomini tuo magno. Ipsi omnes populi, super quos magnus es in Sion, iam
confiteantur nomini tuo magno. Parvum fuit nomen tuum, quando irascebantur: factum est
magnum; iam confiteantur. Quomodo dicimus parvum fuisse nomen Christi, antequam praeclare
diffamaretur Christus? Quia nomen ipsius fama ipsius dicitur. Parvum nomen erat; iam modo
nomen magnum factum est. Quae gens est quae non audivit nomen Christi? Iam ergo magno
nomini tuo confiteantur populi qui ante parvo nomini tuo irascebantur: Confiteantur nomini tuo
magno. Quare confiteantur? Quoniam terribile et sanctum est. Ipsum nomen tuum terribile et
sanctum est. Sic praedicatur crucifixus, sic praedicatur humiliatus, sic praedicatur iudicatus, ut
veniat et excelsus, veniat vivus, in virtute veniat iudicaturus. Modo parcit populis blasphemantibus,
quia patientia Dei ad poenitentiam adducit 9. Non enim qui modo parcit, semper habet parcere; aut
qui modo praedicatur ut timeatur, non est venturus ut iudicet. Venturus est, fratres mei, venturus
est: timeamus illum, et sic vivamus, ut ad dexteram illius inveniamur. Venturus est enim, et
iudicaturus, ut alios ponat ad sinistram, alios ad dexteram 10. Et non illud facit ipse
quomodocumque, ut erret forte in hominibus, ut qui ad dexteram ponendus est, ad sinistram

666

