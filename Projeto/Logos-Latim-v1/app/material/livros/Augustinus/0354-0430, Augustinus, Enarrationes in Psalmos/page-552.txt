11. [v. 14.] Sed quid sequitur? Deus meus, pone illos ut rotam. Convenienter quidem accipitur, ut
non sint in eo quod cogitant stabiles; verumtamen etiam sic recte posse intellegi existimo: Pone
illos ut rotam, quod rota ex his quae retro sunt extollitur, ex his quae ante sunt deicitur: sic fiunt
omnes inimici populi Dei. Non enim haec optatio, sed prophetatio est. Adiungit etiam: Sicut
stipulam ante faciem venti. Faciem dicit praesentiam: nam quae facies est venti, cui nulla
lineamenta sunt corporis; cum sit motus, id est, quasi fluctus aeris? Ponitur autem pro tentatione,
qua levia et inania corda rapiuntur.

Superbos populi Dei inimicos Deus iudicat et punit.
12. [vv. 15.16.] Levitatem porro, qua facile consentitur ad mala, gravis sequitur cruciatus; unde
deinceps dicitur: Sicut ignis qui comburit silvam, sicut flamma comburens montes; ita persequeris
illos in tempestate tua, et in ira tua conturbabis eos. Silvam dixit propter sterilitatem, montes
propter elationem: tales enim sunt inimici populi Dei; inanes iustitiae, pleni superbia. Ignem vero et
flammam dicens, hoc idem alio nomine repetivit, quo intellegi voluit iudicantem atque punientem
Deum. Quod autem ait, in tempestate tua; hoc idem consequenter exposuit dicens, in ira tua: et
quod supra dixit, persequeris eos; hoc postea, conturbabis eos. Meminerimus sane iram Dei sine
ulla affectione turbulenta intellegere: ira quippe eius dicitur, ratio iusta vindictae; tamquam si lex
dicatur irasci, cum ministri eius secundum eam commoti vindicant.

Sicut agni ab haedis, ita electi a reprobis separabuntur.
13. [vv. 17-19.] Imple, inquit, facies eorum ignominia, et quaerent nomen tuum, Domine. Hoc sane
illis bonum et optabile prophetatur: nec prophetaretur, nisi essent in ea societate inimicorum populi
Dei etiam tales homines, quibus hoc ante ultimum iudicium praestaretur; quia et nunc idem ipsi
sunt, et ipsum corpus est inimicorum secundum invidentiam qua aemulantur populum Dei. Et nunc,
ubi possunt, et sonant et levant caput; sed particulatim, non universaliter, sicut in fine saeculi,
novissimo imminente iudicio. Tamen ipsum corpus est et in his qui inde credituri sunt, atque in
corpus aliud transituri (horum enim facies salubriter impletur ignominia, ut quaerant nomen
Domini); et in illis qui usque in finem in eadem malitia perseverant, qui ponuntur ut stipula ante
faciem venti, et silvae montibusque infructuosis similes comburuntur. Ad quos denuo revertitur,
dicens: Erubescant, et conturbentur in saeculum saeculi. Non enim in saeculum saeculi
conturbantur qui quaerunt nomen Domini; sed respicientes ignominiam peccatorum suorum, ad hoc
conturbantur, ut quaerant nomen Domini, per quod non conturbentur.
14. Rursusque ad hos redit, qui in eadem societate inimicorum ad hoc confundendi sunt, ne
confundantur in aeternum; et ad hoc perdendi in quantum mali sunt, ut boni facti inveniantur in
aeternum. De his enim cum dixisset: Et confundantur, et pereant; statim subiecit: Et cognoscant
quia nomen tibi Dominus; tu solus altissimus in omni terra: ad hanc cognitionem venientes sic
confundantur, ut placeant; sic pereant, ut permaneant. Cognoscant, inquit, quia nomen tibi
Dominus: tamquam non vero nec suo nomine nuncupentur quicumque alii domini nominantur;
quoniam serviliter dominantur, et vero Domino comparati nec domini sunt: sicut dictum est: Ego
sum qui sum 27; tamquam non sint ea quae facta sunt, si comparentur ei a quo facta sunt. Quod
vero adiunxit, tu solus altissimus in omni terra, vel, sicut alii codices habent, super omnem terram;
utique et in omni coelo, vel super omne coelum: sed hoc dicere maluit, quo terrena superbia
premeretur. Desinit enim superbire terra, id est homo, cui dictum est: Terra es 28; et: Quid superbit
terra et cinis 29? cum cognoscit Dominum esse altissimum super omnem terram, id est, nullius
hominis cogitationes valere adversus eos qui secundum propositum vocati sunt, et de quibus
dicitur: Si Deus pro nobis, quis contra nos 30?

102 IN PSALMUM 83
ENARRATIO

Quisquis ad Dei servitutem accedit, conteratur oportet.
1. [v. 1.] Psalmus iste: Pro torcularibus, inscribitur. Et quantum advertit nobiscum Caritas Vestra
(quia vos intentissime audire advertebamus), nihil in eius textu dictum est vel de prelo, vel de
fiscinis, vel de lacu, vel de instrumentis aut aedificio torcularis; omnino nihil in eo tale audivimus:
unde quid sibi velit titulus eius, quod inscribitur: Pro torcularibus, non parva quaestio est. Profecto

552

