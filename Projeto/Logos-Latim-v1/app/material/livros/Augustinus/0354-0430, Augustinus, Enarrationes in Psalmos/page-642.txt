in nobis peccando corruperamus, quam peccatorum remissione recepimus, quae in nobis renovatur
intus in mente, ut tamquam resculpatur in nummo, id est, in anima nostra imago Dei nostri, et
redeamus ad thesauros eius. Nam unde, fratres, de nummo voluit Dominus noster Iesus Christus
ostendere tentatoribus suis quid quaerat Deus? Quando enim de tributo Caesaris, quaerentes
causam calumniae, consulere magistrum veritatis voluerunt, et consulendo tentare utrum liceret
tributum dari Caesari; quid ille ait? Quid me tentatis, hypocritae? Petiit afferri sibi nummum, et
allatus est. Cuius habet, inquit, imaginem? Responderunt: Caesaris. Et ille: Reddite ergo Caesari
quae Caesaris sunt, et Deo quae Dei sunt 3. Tamquam diceret: Si Caesar quaerit in nummo
imaginem suam, Deus non quaerit in homine imaginem suam? Ad hanc similitudinem nos Dominus
noster Iesus Christus invitans, imperat nobis ut nostros etiam inimicos diligamus; et dat exemplum
de ipso Deo: Sicut Pater vester, ait, qui in coelis est, qui solem suum oriri facit super bonos et
malos, et pluit super iustos et iniustos. Estote ergo sicut Pater vester perfecti 4. Cum dicit: Estote
sicut ille perfecti, ad similitudinem nos invitat. Si ergo ad similitudinem nos invitat, constat quia
dissimiles existendo recesseramus a Deo, et facti eramus longe per dissimilitudinem, et efficimur
prope per similitudinem, ut iam fiat in nobis quod scriptum est: Accedite ad Deum, et illuminamini 5.
Ergo quibusdam longe positis et male viventibus psalmus iste dicit: Venite, exsultemus Domino.
Quo itis? quo receditis? quo disceditis? quo fugitis, exsultando mundo? Venite, exsultemus Domino.
Quo itis exsultare, ubi deficitis? Venite, exsultemus in illo a quo facti sumus. Venite, exsultemus
Domino.
3. Iubilemus Deo, salutari nostro. Quid est iubilare? Gaudium verbis non posse explicare, et tamen
voce testari quod intus conceptum est et verbis explicari non potest: hoc est iubilare. Nam
consideret Caritas Vestra qui iubilant in cantilenis quibusque, et quasi in certamine quodam
laetitiae saecularis; et videtis quasi inter cantica verbis expressa exundantes laetitia, cui lingua
dicendo non sufficit, quemadmodum iubilent, ut per illam vocem indicetur animi affectus, verbis
explicare non valentis quod corde concipitur. Si ergo illi de gaudio terreno iubilant; nos de gaudio
coelesti iubilare non debemus, quod vere verbis explicare non possumus?

Laudantis et gementis confessio.
4. [v. 2.] Praeoccupemus faciem eius in confessione. Confessio quidem duobus modis accipitur in
Scripturis. Est confessio laudantis, est confessio gementis. Confessio laudantis, ad honorem pertinet
eius qui laudatur: confessio gementis, ad poenitentiam pertinet eius qui confitetur. Confitentur
enim homines, cum laudant Deum: confitentur, cum accusant se; et nihil dignius facit lingua. Vere
puto quod ipsa sint vota, de quibus dicit in alio psalmo. Reddam tibi vota mea, quae distinxerunt
labia mea 6. Nihil ista distinctione sublimius, nihil tam necessarium et ad intellegendum et ad
faciendum Quomodo ergo distinguis vota quae reddis Deo? Ut illum laudes, te accuses; quia illius
est misericordia, ut peccata nostra dimittat. Nam si vellet pro meritis agere, non inveniret nisi quos
damnaret. Venite ergo dixit, ut recedamus iam a peccatis nostris, et non nobiscum deducat
rationem de praeteritis; sed tamquam tabulae novae fiant, incensis omnibus chirographis
debitorum nostrorum. Quanta ergo illius laus, quanta misericordia, confiteamur, utique laudantes.
Nam si semper confessio poenitentis esset, non diceretur in Evangelio de ipso Domino: In illa hora
exsultavit Iesus in Spiritu sancto, et ait: Confiteor tibi, Pater, Domine coeli et terrae, quia
abscondisti haec a sapientibus et prudentibus, et revelasti ea parvulis 7. Numquid quia Christus
confitebatur, poenitens erat? Illum nihil poenitere poterat, quia nihil culpabiliter fecerat; sed
confitebatur in laude Patris. Ergo quia et hic exsultationis locus est, forte illam debemus intellegere
confessionem quae est in laude Dei: unde et Laus cantici, ut non hic intellegamus confessionem
poenitentium, sed laudantium. Et quid est quod continuo nos admonet de quadam confessione cum
ait: Praeveniamus faciem eius in confessione? Quid est: Praeveniamus faciem eius in confessione?
Venturus est; Praeveniamus faciem eius in confessione, prius: antequam veniat, nos confitendo
damnemus quod fecimus, ut ille quod coronet, non quod damnet, inveniat. Numquid autem et hoc
non pertinet ad laudem Dei, quando confiteris peccata tua? Imo vero maxime pertinet ad laudem
Dei. Quare maxime pertinet ad laudem Dei? Quia tanto amplius laudatur medicus, quanto plus
desperabatur aegrotus. Confitere itaque peccata tua, quo magis desperabas de te propter
iniquitates tuas. Tanto enim maior laus est ignoscentis, quanto maior exaggeratio est peccata
confitentis. Non ergo putemus recessisse nos a laude cantici, si hanc confessionem hic intellegimus,
qua confitemur peccata nostra: et hoc ad laudem cantici pertinet; quia cum peccata nostra
cognoscimus, Dei gloriam commendamus. Praeveniamus faciem eius in confessione.

Multis de causis Deum laudare debemus.

642

