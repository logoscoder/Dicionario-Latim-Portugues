ENARRATIO.
1. [v. 1.] Oratio Moysi hominis Dei, psalmus iste praenotatur: per quem hominem suum Deus
Legem dedit populo suo, quem per eumdem hominem suum de domo servitutis liberans,
quadraginta annos per eremum duxit. Fuit ergo Moyses minister Testamenti Veteris, et propheta
Testamenti Novi. Omnia quippe illa in figura contingebant in illis, sicut ait Apostolus: scripta sunt
autem ad correptionem nostram, in quos finis saeculorum obvenit 1. Secundum hanc ergo
dispensationem quae facta est per Moysen, inspiciendus est iste psalmus, qui ex eius oratione
titulum accepit.

Moyses, Dei minister, propheta et scriptor.
2. Domine, inquit, refugium factus es nobis in generatione et generatione: sive in omni
generatione, sive in duabus generationibus, vetere et nova; quia, sicut dixi, minister fuit ille
Testamenti pertinentis ad generationem veterem, et Propheta Testamenti pertinentis ad
generationem novam. Cuius Testamenti sponsor, sponsusque coniugii quod de illa generatione
sortitus est, ait ipse Iesus: Si crederetis Moysi, crederetis et mihi; de me enim ille Scripsit 2. Non
enim credendum est ab ipso omnino Moyse istum psalmum fuisse conscriptum, qui ullis eius litteris
inditus non est, in quibus eius cantica scripta sunt: sed alicuius significationis gratia tam magni
meriti servi Dei nomen adhibitum est, ex quo dirigeretur legentis vel audientis intentio. Factus es
ergo nobis, inquit: Domine, refugium in generatione et generatione.

Qui semper est, refugium factus est nobis.
3. [v. 2.] Quale autem refugium factus sit, quoniam scilicet nobis coepit esse quod non erat, id est
refugium, non autem ipse non erat antequam nobis esset refugium, secutus adiunxit: Priusquam
montes fierent, et formaretur terra et orbis terrae, et a saeculo usque in saeculum tu es. Tu ergo
qui semper es, et antequam essemus, et antequam mundus esset, refugium ex quo ad te conversi
sumus factus es nobis. Non mihi autem videtur utcumque intellegendum quod ait: Priusquam
montes fierent, et formaretur terra; vel, sicut alii codices habent, quod de uno verbo graeco
expressum est, fingeretur terra. Montes quippe partes terrae sunt altiores: et utique si antequam
formaretur terra Deus est, a quo terra formata est; quid magnum de montibus vel quibuslibet aliis
eius partibus dicitur, cum sit Deus non solum ante terram, sed et ante coelum et terram, et ante
omnem corporalem spiritalemque et creaturam? Sed nimirum universa creatura rationalis hac
differentia fortasse distincta est, ut montium nomine significentur celsitudines Angelorum, et terrae
nomine humilitas hominum. Et ideo quamvis omnia quae creata sunt, non incongrue vel facta vel
formata dicantur; tamen si verborum istorum est ulla proprietas, facti sunt Angeli, qui cum in eius
coelestibus enumerarentur operibus, ita enumeratio ipsa conclusa est: Ipse dixit, et facta sunt; ipse
mandavit, et creata sunt 3: unde autem homo secundum corpus fieret, terra formata est. Nam hoc
verbo Scriptura utitur, ubi legimus, vel: Finxit Deus; vel: Formavit Deus hominem de limo terrae 4.
Ergo priusquam fierent ea quae in creatura tua summa atque magna sunt; quid enim maius
rationali coelesti creatura? et priusquam fingeretur terra, ut esset qui te agnosceret et laudaret in
terra: et hoc parum est, quia ista coeperunt, sive in tempore, sive cum tempore; sed a saeculo et
usque in saeculum tu es. Quod convenientius diceretur: Ab aeterno in aeternum: non enim a
saeculo Deus, qui est ante saecula; aut usque in saeculum, cuius est finis, cum sit ille sine fine. Sed
ex ambiguo verbo graeco fit plerumque in Scripturis ut vel saeculum pro aeterno, vel aeternum pro
saeculo ponat latinus interpres. Optime autem non ait: A saeculo tu fuisti, et usque in saeculum tu
eris: sed praesentis significationis verbum posuit, insinuans Dei substantiam omni modo
incommutabilem, ubi non est: Fuit, et Erit; sed tantum: Est. Unde dictum est; Ego sum qui sum; et:
Qui est, misit me ad vos 5; et: Mutabis ea, et mutabuntur; tu autem idem ipse es, et anni tui non
deficient 6. Ecce quae aeternitas facta est nobis refugium, ut in ea mansuri, ad eam de hac
temporis mutabilitate fugiamus.

Per voluntatis arbitrium tentationes superare non possumus.
4. [v. 3.] Sed quoniam cum hic sumus, in magnis et multis tentationibus vivimus, quibus ne
avertamur ab isto refugio metuendum est; intueamur quid consequenter oratio poscat hominis Dei.
Ne avertas hominem in humilitatem: id est, ne a tuis aeternis atque sublimibus homo aversus,
temporalia concupiscat, sapiatque terrena. Et hoc a Deo petit quod Deus ipse praecepit; simili
omnino sententia qua in oratione dicimus: Ne nos inferas in tentationem 7. Denique et hic adiungit:
Et dixisti: Convertimini, filii hominum. Tamquam diceret: Hoc a te peto quod ipse iussisti: dans eius

600

