116 IN PSALMUM 95
ENARRATIO
Sermo

De lapidibus vivis quibus struitur Dei domus.
1. [v. 1.] Dominus et frater meus Severus adhuc differt laetitiam nostram de sermone quem nobis
debet: nam quod debitor teneatur, agnoscit. Omnes enim Ecclesias quacumque transitum fecit,
laetificavit Dominus per os ipsius: multo magis ergo ista laetificanda est, de qua caeteris eum
Dominus propagavit. Sed quid facturi sumus, nisi ut serviamus voluntati ipsius? Differre illum tamen
dixi, fratres, non fraudare. Itaque tenete debitorem, nec dimittatis, nisi cum solverit. Advertat
itaque Caritas vestra: quantum donat Dominus, de isto psalmo dicamus aliquid quod quidem iam
nostis; sed dulcis est commemoratio veritatis. Forte cum pronuntiaretur titulus eius, cum
admiratione aliqui audierunt. Inscribitur enim titulus Psalmi: Quando domus aedificabatur post
captivitatem. Hoc titulo praedicto, iam in ipso textu Psalmi exspectabatis fortasse qui lapides
praeciderentur de montibus, quae moles attraherentur, quae fundamenta iacerentur, quae trabes
imponerentur, quae columnae erigerentur. Nihil horum cantat: et si aliud aliquid, non ergo consonat
Psalmus titulo suo, et aliud portat in fronte, aliud in voce? Imo nihil aliud, sed intellectores quaerit.
Loquitur enim de aedificatione domus. Omnes lapides ipsius domus intellegant quod cantarunt.
Aedificatur enim domus Deo, non illo loco ubi aedificavit Salomon 1. Aedificavit enim templum; et
de ipso templo audistis modo quae dixerit Dominus. Cum saxa templi et moles ingentes
admirarentur discipuli, indicaverunt Domino admirationem et stuporem suum; et Dominus illis:
Amen dico vobis, non relinquetur hic lapis super lapidem, qui non destruetur 2. Non talis aedificatur
domus. Nam videte ubi aedificatur, quia non uno loco, aliqua in parte. Sic enim incipit:

Mirabiliter in dies crescit aedificium domus Dei.
2. Cantate Domino canticum novum, cantate Domino omnis terra. Si canticum novum cantat omnis
terra; sic aedificatur, cum cantat: ipsum cantare, aedificare est; sed si non vetus cantet. Vetus
cantat cupiditas carnis: novum cantat caritas Dei. Quidquid cantaveris de cupiditate, vetus cantas;
etsi sonant in ore verba cantici novi, non est speciosa laus in ore peccatoris 3. Melius est ut novus
taceas, quam ut vetus cantes; quia si fueris novus, et tacueris, auribus hominum non sonat: nam
cor tuum non tacet canticum novum; et pervenit ad aures Dei, qui te fecit hominem novum. Diligis,
et taces: dilectio ipsa vox est ad Deum, et ipsa dilectio canticum novum est. Audi quia canticum
novum est: Dominus dicit: Mandatum novum do vobis, ut vos invicem diligatis 4. Omnis ergo terra
cantat canticum novum: ibi aedificatur domus. Omnis ergo terra est domus Dei. Si omnis terra
domus Dei, qui non haeret omni terrae, ruina est, non domus; ruina illa vetus, cuius umbram
habebat templum illud vetus. Ibi enim diruebatur vetustas, ut novitas aedificaretur. Et quomodo
diruitur vetustas? Amen dico vobis, inquit, non relinquetur lapis super lapidem, qui non destruetur.
Lapis Christus est: dicit autem Apostolus: Quotquot in Christo baptizati estis, Christum induistis 5. Si
Christum induit quisquis baptizatur in Christo; quis ponit lapidem super lapidem, nisi qui Baptismum
super Baptismum imponit? Sed nolite terreri; non relinquetur qui non destruetur. Lapides enim ad
fabricam novam, quae aedificatur post captivitatem, sic colliguntur, et sic illos caritas in unitate
constringit, ut non sit lapis super lapidem, sed unus lapis sint omnes lapides. Ne miremini: hoc fecit
canticum novum, id est, hoc fecit innovatio caritatis. Ad ipsam structuram nos compingit Apostolus,
et in illa unitate nos constrictos compaginat, dicens: Sufferentes invicem in dilectione, studentes
servare unitatem spiritus, in vinculo pacis 6. Ubi unitas Spiritus, unus lapis; sed unus lapis de multis
factus. Quomodo de multis unus factus? Sufferendo invicem in dilectione. Aedificatur ergo domus
Domini Dei nostri, aedificatur: hoc fit, hoc agitur, hoc voces istae agunt, hoc lectiones, hoc
praedicatio Evangelii toto orbe terrarum; adhuc aedificatur. Crevit multum domus haec, et multas
gentes implevit: nondum tamen omnes gentes occupavit: crescendo multas tenuit, omnes
occupatura est; et contradicitur ab eis qui domesticos eius se esse gloriantur, et dicitur: Iam
decrevit. Adhuc crescit, adhuc crediturae sunt omnes gentes quae nondum crediderunt: ne quis
dicat: Et illa lingua creditura est? et Barbari credituri sunt? Et quid sibi vult quod Spiritus sanctus
apparuit in linguis igneis 7, nisi quia nullius linguae duritia est quae non illo igne solvatur? Neque
enim non habemus iam multas gentes Barbaras credidisse Christo: quo nondum porrectum est
Romanum imperium, iam Christus possidet; quod adhuc clausum est eis qui ferro pugnant, non est
clausum illi qui ligno pugnat. Dominus enim regnavit a ligno. Quis est qui ligno pugnat? Christus. De
cruce sua vicit reges, et subiugatis ipsam crucem in fronte fixit; et gloriantur de illa, quia ibi est

647

