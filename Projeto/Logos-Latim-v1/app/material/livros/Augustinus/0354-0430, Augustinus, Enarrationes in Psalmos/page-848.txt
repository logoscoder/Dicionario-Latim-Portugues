autem sunt Iesu Christi, carnem crucifixerunt cum passionibus et concupiscentiis 30. Cum hic dictum
sit quod ipsi crucifixerunt carnem suam, in isto tamen psalmo Deus rogatur ut id faciat, cui dicitur:
Confige clavis a timore tuo carnes meas; ut intellegamus etiam id quod recte facimus, gratiae Dei
esse tribuendum, qui in nobis operatur et velle et operari, pro bona voluntate 31.

Non timore poenae sed delectatione iustitiae liberi efficimur.
7. Sed quid sibi vult, quod cum dixisset: Confige clavis a timore tuo carnes meas; addidit, a iudiciis
enim tuis timui? Quid est: Confige a timore tuo; timui enim? Si iam timuerat, vel timebat, cur adhuc,
ut a timore suo Deus crucifigeret carnes eius, orabat? An addi sibi volebat timorem, ut tantum
timeret, quantum sufficeret crucifigendis suis carnibus, id est concupiscentiis affectibusque
carnalibus: tamquam dicens: Perfice in me timorem tuum; timui enim a iudiciis tuis? Sed est hic
alius altior sensus, quantum Deus donat, scrutato sinu Scripturae huius eruendus. Confige, inquit,
clavis a timore tuo carnes meas; a iudiciis enim tuis timui: hoc est, a timore tuo casto, qui permanet
in saeculum saeculi 32, carnalia mea desideria comprimantur; a iudiciis enim tuis timui, cum mihi
lex minaretur poenam, quae mihi non poterat dare iustitiam. Sed hunc timorem, quo poena
metuitur, consummata caritas foras mittit 33; quae non timore poenae, sed delectatione iustitiae
liberos reddit. Timor namque iste, quo non amatur iustitia, sed timetur poena, servilis est, quia
carnalis est; et ideo non crucifigit carnem. Vivit enim peccandi voluntas, quae tunc apparet in
opere, quando speratur impunitas. Cum vero poena creditur secutura, latenter vivit: vivit tamen.
Mallet enim licere, et dolet non licere quod lex vetat; quia non spiritaliter delectatur eius bono, sed
carnaliter malum metuit quod minatur. Timore autem casto ipsa, quae hunc timorem foras mittit,
peccare timet caritas, etiamsi sequatur impunitas; quia nec impunitatem iudicat secuturam,
quando amore iustitiae peccatum ipsum deputat poenam. Tali timore carnes crucifiguntur; quoniam
carnales delectationes, quae legis littera vetantur potiusquam vitantur, spiritalium bonorum
delectatione vincuntur, et eadem usque ad perfectionem crescente victoria perimuntur. Confige
ergo clavis, inquit, a timore tuo carnes meas; a iudiciis enim tuis timui: hoc est: Da mihi castum
timorem, ad quem petendum me tamquam paedagogus timor legis ille perduxit, quo timore a
iudiciis tuis timui.

170 IN EUMDEM PSALMUM 118
Sermo 26

De iustitia et iudicio.
1. [v 121.] Istos magni psalmi huius versus considerandos nunc suscepimus atque tractandos: Feci
iudicium et iustitiam; ne tradas me nocentibus me. Non mirum est eum fecisse iudicium et
iustitiam, qui superius poposcerat a timore Dei, utique casto, configi clavis carnes suas, hoc est
carnales concupiscentias, quae solent, quominus rectum sit, nostrum impedire iudicium. Quamvis
autem sive rectum, sive pravum, in nostri sermonis usu iudicium nuncupetur unde hominibus in
Evangelio dicitur: Nolite iudicare personaliter, sed rectum iudicium iudicate 1: tamen hoc loco ita
positum est iudicium, tamquam si rectum non fuerit, non debeat iudicium nominari; alioquin non
sufficeret dicere: Feci iudicium, sed diceretur: "Feci rectum iudicium". Hoc genere locutus est
Dominus Iesus, ubi ait: Reliquistis graviora Legis; iudicium, et misericordiam, et fidem 2. Et hic enim
iudicium sic positum est, tamquam non sit iudicium, si perversum est. Et multis divinarum
Scripturarum locis ita ponitur, quale illud est: Misericordiam et iudicium cantabo tibi, Domine 3. Et
illud apud Isaiam: Exspectavi ut faceret iudicium; fecit autem iniquitatem 4. Non ait: Exspectavi ut
faceret iudicium iustum, fecit autem iniquum: sed tamquam ideo iam iudicium sit, quia iustum est;
nec sit iudicium, quod iniustum est. Iustitia vero non solet dici bona iustitia, vel mala iustitia, sicut
aliquando dicitur bonum malumve iudicium; sed eo ipso iam bona est, quia iustitia est. Sic ergo
habet consuetudo loquendi, ut dicatur et bonum iudicium, et malum iudicium; quemadmodum
habet, ut dicatur et bonus iudex, et malus iudex: sic autem non dicitur bona iustitia, vel mala
iustitia, sicut non dicitur, bonus iustus, et malus iustus, quia continuo bonus quisque, si iustus.
Iustitia ergo virtus est animi magna praecipueque laudabilis, de qua nunc non est copiosius
disputandi necessitas. Iudicium vero, quando nonnisi in bono ponit distinctior loquendi ratio, huius
virtutis est operatio. Qui enim habet iustitiam, recte iudicat: imo secundum istam locutionem, qui
habet iustitiam, iudicat; quia nec iudicat, si non recte iudicat. Et iustitiae nomine hoc loco, non ipsa
virtus, sed opus eius significatum est. Quis enim facit in homine iustitiam, nisi qui iustificat impium,
hoc est, per gratiam suam ex impio facit iustum? Unde ait Apostolus: Iustificati gratis per gratiam
ipsius 5. Facit ergo iustitiam, id est, opus iustitiae, qui habet in se iustitiam, id est opus gratiae.

848

