est gloriari in malitia? Aedificare domum paucorum est, destruere quivis ignarus potest. Seminare
frumenta, excolere segetem, exspectare donec maturescat, et in eius fructu in quo laboravit
gaudere, paucorum est: una scintilla omnem segetem incendere quivis potest. Suscipere infantem,
natum nutrire, educare, ad iuvenilem aetatem perducere, magnum officium est: occidere illum uno
puncto temporis quivis potest. Ergo ea quae ad destructionem fiunt, facillime fiunt. Qui gloriatur, in
Domino glorietur 23: qui gloriatur, in bonitate glorietur. Gloriaris, quia potens es in malo. Quid
facturus es, o potens, quid facturus es, multum te iactans? Occisurus es hominem: hoc et scorpius,
hoc et una febris, hoc et fungus malus. Hucne redacta est omnis potentia tua, ut malo fungo
coaequetur? Hoc ergo faciunt boni cives Ierusalem, qui non in malitia, sed in bonitate gloriantur:
primo ut non in se, sed in Domino glorientur; deinde ut ea quae ad aedificationem faciunt, studiose
faciant, et talia faciant quae valeant ad permanendum; quae autem faciunt ad destructionem,
faciant propter disciplinam proficientium, non propter oppressionem innocentium. Huic ergo
potentiae comparatum corpus illud terrenum, quare non audiat ex his verbis: Quid gloriatur in
malitia qui potens est?

Peccator in se ipse saevit.
8. [v 4.] In iniquitate tota die iniustitiam cogitavit lingua tua. In iniquitate tota die, id est toto
tempore, sine lassitudine, sine intervallo, sine pausatione. Et quando non facis, cogitas; ut quando
aliquid mali abest a manibus, a corde non absit: aut facis malum, aut dum non potes facere, dicis
malum, hoc est, maledicis: aut quando nec hoc potes, vis et cogitas malum. Tota die ergo, id est
sine intermissione. Exspectamus huic homini poenam. Parva sibi poena est? Minaris ei: tu eum ei
minaris, quo cum vis mittere in malum? Dimitte illum in se. Ut multum saevias, subrecturus es
bestiis: in seipsum peior est bestiis. Bestia enim lacerare corpus eius potest: ipse cor suum sanum
relinquere non potest. Interius in se ipse saevit, et tu exterius plagas inquiris? Imo ora Deum pro
illo, ut liberetur a se. Verumtamen in hoc psalmo, fratres mei, non oratio est pro malis, aut contra
malos, sed prophetia quid sit eventurum malis. Non itaque putetis ex malevolentia Psalmum aliquid
dicere: dicitur enim in spiritu prophetiae.

Superfluis rebus bene utendum.
9. Quid ergo sequitur? Tota potentia tua, et tota cogitatio iniquitatis tota die, et meditatio
malignitatis in lingua tua sine intermissione, quid egit? quid fecit? Sicut novacula acuta fecisti
dolum. Ecce quid faciunt sanctis mali; capillos radunt. Quid est quod dixi? Si sint tales cives
Ierusalem qui audiant vocem Domini sui, regis sui dicentis: Nolite timere eos qui corpus occidunt,
animam autem non possunt occidere 24; qui audiant vocem, quae modo ex Evangelio recitata est:
Quid prodest homini si totum mundum lucretur, se autem ipsum detrimentum faciat 25, contemnunt
omnia praesentia bona, insuper et ipsam vitam. Et quid factura est novacula Doech homini
meditanti in hac terra regnum coelorum; et futuro in regno coelorum, habenti secum Deum, et
permansuro cum Deo? quid est factura illa novacula? Capillos rasura, calvum factura est. Et hoc ad
Christum pertinet, qui in loco Calvariae crucifixus est. Facit et filium Core, quod interpretatur
Calvitium. Nam isti capilli superflua rerum temporalium significant. Qui quidem capilli non superflue
facti sunt a Deo in corpore hominum, sed ad aliquod ornamentum: tamen quia sine sensu
praeciduntur, illi qui haerent corde in Domino, sic habent ista terrena tamquam capillos. Sed
aliquando et aliquid boni de capillis operandum est, quando frangis panem esurienti, egenum sine
lecto inducis in domum tuam, si videris nudum, vestis 26: postremo etiam ipsi martyres imitantes
Dominum, sanguinem pro Ecclesia fundentes, audientes vocem illam: Sicut Christus animam suam
pro nobis posuit, sic et nos debemus pro fratribus animas ponere 27, quodammodo de capillis suis
bene nobis fecerunt, id est de his rebus quas potest amputare vel radere illa novacula. Quia ergo et
de ipsis capillis boni aliquid fieri potest significavit et illa mulier peccatrix, quae cum flevisset super
pedes Domini, capillis suis tersit, quos lacrymis rigavit 28. Quid significans? Quia cum misertus fueris
alicuius, debes et subvenire, si potes. Cum enim misereris, tamquam lacrymas fundis: cum
subvenis, capillis tergis. Et si hoc cuicumque, quanto magis pedibus Domini? Qui sunt pedes
Domini? Evangelistae sancti, de quibus dictum est: Quam speciosi sunt pedes eorum qui
annuntiant pacem, qui annuntiant bona! 29 Ergo acuat sicut novaculam linguam suam Doech; acuat
dolum quantum potest: ablaturus est superflua temporalia; numquid necessaria sempiterna?

Qui malum praefert bono, sibi nocet.
10. [v 5.] Dilexisti malitiam super benignitatem. Ante te erat benignitas, ipsam diligeres. Non enim
aliquid eras erogaturus, aut quod diligeres de longinqua navigatione allaturus eras. Benignitas ante

301

