suscipiebant, aegrotantem non visitabant, tunc contemnebant: cum coeperint illis ista enumerari,
confundentur, et haec confusio in aeternum erit. Hanc timens iste qui pavet, vel cuius ad Deum est
mentis excessus, hoc rogat: In te, Domine, speravi, non confundar in aeternum.

Iustitia Dei gratis nostra fit.
6. Et in tua iustitia erue me, et exime me: nam si attendas ad iustitiam meam, damnas me. In tua
iustitia erue me. Est enim iustitia Dei, quae et nostra fit, cum donatur nobis. Ideo autem Dei iustitia
dicitur, ne homo se putet a seipso habere iustitiam. Sic enim dicit apostolus Paulus: Credenti in
eum qui iustificat impium (quid est, qui iustificat impium? qui ex impio facit iustum) deputatur fides
eius ad iustitiam 18. Iudaei vero quia suis viribus se putabant implere posse iustitiam, offenderunt in
lapidem offensionis 19 et petram scandali, et gratiam Christi non agnoverunt. Acceperunt enim
Legem qua fierent rei, non qua liberarentur a reatu. Denique quid de illis Apostolus dicit?
Testimonium enim perhibeo illis quod zelum Dei habent, sed non secundum scientiam. Quid est
quod dixit: Zelum Dei habent Iudaei, sed non secundum scientiam? Audi quid sit, non secundum
scientiam: Ignorantes enim Dei iustitiam et suam volentes constituere, iustitiae Dei non sunt
subiecti 20. Si ergo ideo non secundum scientiam zelum Dei habent, quia ignorant Dei iustitiam et
volunt suam constituere, quasi ex seipsis iusti fiant; ideo gratiam Dei non cognoverunt, quia gratis
salvari noluerunt. Quis est qui salvatur gratis? In quo non invenit Salvator quod coronet, sed quod
damnet; non invenit merita bonorum, sed invenit merita suppliciorum. Si agat tamquam veraciter
ex regula Legis proposita, damnandus est peccator. Hac regula si ageret, quem liberaret? Omnes
peccatores invenit: solus sine peccato venit, qui nos peccatores invenit. Hoc ait Apostolus: Omnes
enim peccaverunt, et egent gloria Dei 21. Quid est, egent gloria Dei? Ut ipse liberet, non tu: quia tu
te liberare non potes, indiges liberatore. Quid est quod te iactas? Quid est quod de Lege et iustitia
praesumis? Non vides quid intus confligat in te, de te, adversus te? Non audis pugnantem, et
confitentem, et adiutorium in pugna desiderantem? Non audis athletam Domini ab agonotheta
petentem adiutorium pugnae suae? Non enim sic te exspectat Deus certantem, quomodo te
exspectat editor, si forte pugnes in amphitheatro: ille tibi praemium dare potest si viceris, adiuvare
te periclitantem non potest. Non sic exspectat Deus. Vide ergo, attende eum qui dicit: Condelector
enim legi Dei secundum interiorem hominem, video autem aliam legem in membris meis
repugnantem legi mentis meae, et captivum me ducentem in lege peccati, quae est in membris
meis. Miser ego homo, quis me liberabit de corpore mortis huius? Gratia Dei per Iesum Christum
Dominum nostrum 22. Quare gratia? Quia gratis datur. Quare gratis datur? Quia merita tua non
praecesserunt, sed beneficia Dei te praevenerunt. Illi ergo gloria qui nos liberat. Omnes enim
peccaverunt, et egent gloria Dei. In te ergo, Domine, speravi, non in me: non confundar in
aeternum, quia in eo spero qui non confundit. In tua iustitia erue me, et exime me: quia non
invenisti in me iustitiam meam, erue me in tua; hoc est, illud me eruat quod me iustificat, quod ex
impio pium facit, quod ex iniquo iustum, quod ex caeco videntem, quod ex cadente surgentem,
quod ex flente gaudentem. Hoc me liberat, non ego. In iustitia tua erue me, et exime me.

Veritas est Deus.
7. [v 3.] Inclina ad me aurem tuam: fecit hoc Deus, quando ipsum Christum ad nos misit. Illum ad
nos misit qui inclinato capite digito scribebat in terra 23, quando ei adultera mulier offerebatur
punienda. Ille autem inclinaverat se ad terram, id est, Deus ad hominem, cui dictum est: Terra es,
et in terram ibis 24. Non enim quasi corporalibus locis Deus ad nos inclinat aurem suam, aut
membris istis corporeis determinatis finitus est. Omnino nihil horum cogitent humana phantasmata.
Veritas est Deus. Veritas nec quadra est, nec rotunda, nec longa. Ubique praesens est, si cordis
oculus ad eam pateat. Inclinat tamen aurem suam ad nos Deus misericordiam deponens super nos.
Quae maior misericordia, quam ut Unicum suum daret nobis, non vivere nobiscum, sed mori pro
nobis? Inclina ad me aurem tuam.

Deus refugium hominis.
8. Accelera ut eximas me: exauditur enim in hoc, cum dicit: Accelera. Ad hoc enim positum est
verbum, ut hoc totum quod nobis diu videtur quamdiu volvitur saeculum, intellegas punctum esse.
Non est diu quod habet extremum. Ab Adam usque ad hodiernam diem peractum est, et multo
utique plus peractum est quam restat peragendum. Si adhuc viveret Adam, et hodie moreretur;
quid ei prodesset tamdiu esse, tamdiu vixisse? Ergo celeritas haec quare? Quia transvolant
tempora: et quod tibi tardum est, in oculis Dei breve est. Iam hanc celeritatem iste intellexerat in
ecstasi. Accelera ut eximas me. Esto mihi in Deum protectorem et in domum refugii, ut salvum me

99

