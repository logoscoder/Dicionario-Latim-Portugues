exclamastis. Quid de vobis clamavit? Dilectio pacis. Quid ostendi oculis vestris? Unde clamatis, si
non amatis? unde amatis, si non videtis? Invisibilis est pax. Quis est oculus quo visa est, ut
amaretur? Neque enim acclamaretur, nisi amaretur. Haec sunt spectacula quae exhibet Deus rerum
invisibilium. Quanta pulchritudine intellectus pacis corda vestra percussit? Quid iam ego loquar de
pace, aut de laude pacis? Praevenit omnia verba mea vester affectus: non impleo; non possum,
infirmus sum. Differamus omnes laudes pacis ad illam patriam pacis. Ibi eam plenius laudabimus,
ubi eam plenius habebimus. Inchoatam in nobis si sic amamus, perfectam quomodo laudabimus?
Ecce hoc dico, o filii dilecti, o filii regni, o cives Ierusalem, quoniam in Ierusalem visio pacis est; et
omnes qui amant pacem, benedicuntur in ea, et ipsi intrant cum clauduntur portae, et firmantur
vectes. Hanc quam nominatam sic amatis et diligitis, ipsam sectamini, ipsam desiderate; ipsam in
domo, ipsam in negotio, ipsam in uxoribus, ipsam in filiis, ipsam in servis, ipsam in amicis, ipsam in
inimicis diligite.

Non sunt tot haereses contra Ecclesiam quot sunt testimonia Legis pro
Ecclesia.
16. Ipsa est pax quam non habent haeretici. Quid agit pax in huius adhuc regionis incertis, in ista
peregrinatione mortalitatis nostrae; cum adhuc nemo est alteri conspicuus, nemo videt cor alterius?
quid agit pax? De incertis non iudicat, incognita non confirmat; proclivior est ad bene credendum
de homine, quam ad male suspicandum. Non se multum dolet errare, cum bene credit etiam de
malo; perniciose autem, cum male sentit forte de bono. Nescio qualis sit: quid perdo, si credo quia
bonus est? Si incertum est, licet ut caveas, ne forte verum sit; non tamen damnes, tamquam verum
sit. Hoc pax iubet. Quaere pacem, ait, et sequere eam 44. Haeresis quod monet? Damnat incognitos,
damnat totum mundum: Periit totus mundus, nullus est Christianus, Africa remansit. Bene iudicasti.
De quo tribunali dicis tu sententiam in orbem terrarum? in quo foro ante te mundus stetit? Nolo
mihi credatur, sed nec tibi: Christo credatur, Spiritui Dei per Prophetas credatur, Legi Moysi
credatur. Quid dixit Moyses de futuris his temporibus? Ad Abraham dictum est: In semine tuo
benedicentur omnes gentes 45. An dubitas quid sit semen Abrahae? Puto quia cum Apostolus
dixerit, non dubitabis: aut si et de Apostolo dubitabis, quare: Pax, pax; et non est pax 46? Quid dicit
Apostolus? Abrahae dictae sunt promissiones, et semini eius. Non dicit: Et seminibus, tamquam in
multis; sed tamquam in uno: Et semini tuo, quod est Christus 47. Ecce ante millia annorum dictum
est Abrahae: In semine tuo benedicentur omnes gentes 48: quod ante millia annorum dictum est, et
ab uno creditum, modo iam videmus impletum. Hac legimus, hac intuemur, et tu resistis de
transverso veniens? Quid dicturus? Noli credere. Cui? Spiritui Dei? Deo loquenti ad Abraham? Et cui
credo? Tibi? Non hoc dico, inquies. Non hoc dicis? non dicis: Mihi potius crede, quam Spiritui Dei et
Deo loquenti ad Abraham? Quid ergo mihi dicis? Ille tradidit, et ille tradidit. De Evangelio recitas
hoc, de Apostolo, de Prophetis? Discute omnes Scripturas, lege mihi hoc ex eis quibus credo; tibi
enim non credo. Unde lecturus es? Hoc mihi pater meus, ait, hoc mihi avus meus, hoc mihi frater
meus, hoc mihi episcopus meus. Sed hoc Abrahae Deus: In semine tuo benedicentur omnes gentes.
Audit unus homo et credit, et fit in multis post multa tempora. Quando dictum est, creditur: quando
impletum est, dubitatur? Hoc ergo dixit Moyses, dicant et Prophetae. Vide commercium emptionis
nostrae. Christus pendet in ligno; vide quanto emit, et sic videbis quid emit. Empturus est aliquid;
ipsum aliquid nondum scis. Vide, vide quanti, et videbis quid. Sanguinem fudit, sanguine suo emit,
sanguine Agni immaculati emit, sanguine unici Filii Dei emit. Quid emptum est sanguine unici Filii
Dei? Adhuc vide quanti. Propheta dixit longe antequam fieret: Foderunt manus meas et pedes
meos, dinumeraverunt omnia ossa mea 49. Magnum pretium video, Christe; videam quid emisti:
Commemorabuntur, et convertentur ad Dominum universi fines terrae 50. In uno eodemque psalmo
emptorem video, et pretium, et possessionem. Emptor Christus est, pretium sanguis, possessio
orbis terrarum. Voces ipsas propheticas audiamus, contradicentes litigatoribus haereticis. Ecce
possessio Domini mei. Ius lego in psalmo: Commemorabuntur, et convertentur ad Dominum
universi fines terrae, et adorabunt in conspectu eius universae patriae gentium. Et vide iurgantem,
vide ius defendentem: Quoniam ipsius est regnum, et ipse dominabitur gentium 51. Ipse qui emit
Christus, non qui apostatavit Donatus. Adorabunt: recte, adorabunt omnes patriae gentium in
conspectu eius. Quare recte? Quoniam Domini est regnum, et ipse dominabitur gentium. Illud
Moyses, hoc Prophetae, et alia multa millia. Quis numerat testimonia de Ecclesia toto terrarum orbe
diffusa? quis numerat? Non sunt tot haereses contra Ecclesiam, quot sunt testimonia Legis pro
Ecclesia. Quae pagina non hoc sonat? quis versus non hoc loquitur? Omnia clamant pro unitate
dominica, quia posuit fines Ierusalem pacem. Tu contra ista latras, haeretice! Unde merito dicitur in
illa civitate, quod scriptum est in Apocalypsi: Canes foras 52. Tu contra ista latras. Unde iudicasti de
orbe terrarum, ut dicere coeperam? quo tribunali? Praesumptione videlicet cordis tui. Altum
tribunal, sed ruinosum. Dixit hoc Moyses, dixerunt hoc Prophetae; et nondum credunt, qui se
christianos videri volunt!

1045

