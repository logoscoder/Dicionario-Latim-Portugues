manducatus fructus ipsius laboris qualis erit? Manducabant labores suos, qui euntes ibant et
flebant, mittentes semina sua: quanto iucundius manducabunt fructus laborum, qui venientes
venient cum exsultatione, portantes manipulos suos 18? Et ut noveritis, fratres, quia manducatur
labor iste, in superiore psalmo audistis dictum superbis, qui ante lucem volebant surgere, id est
ante Christum, non per humilitatem, qua surrexit Christus; dictum est illis: Surgite posteaquam
sedistis 19: id est, humiliamini, et inde surgite; quia et ille humiliari venit, qui exaltatus est propter
vos. Et quid dictum est? Qui manducatis panem doloris. Iste est labor fructuum, panis doloris. Nisi
enim manducaretur, non diceretur panis: nisi autem haberet aliquam suavitatem panis iste, nemo
illum manducaret. Cum quanta suavitate plorat in gemitu, qui orat? Dulciores sunt lacrymae
orantium, quam gaudia theatrorum. Et audi flammam desiderii, qua manducatur ipse panis, de quo
hic dicit: Qui manducatis panem doloris. Alio loco dicit amans iste, cuius vocem in Psalmo
plerumque agnoscimus: Factae sunt mihi lacrymae meae panis die ac nocte 20. Unde factae sunt
lacrymae panis? Dum dicitur mihi quotidie: Ubi est Deus tuus? Antequam enim videamus eum qui
nos dilexit, qui nobis pignus dedit, cui desponsati sumus, insultant nobis Pagani, et dicunt: "Ubi est
quod colunt Christiani? Ostendant nobis quem colunt. Ecce ego ostendo illis Deum meum, et ipsi
ostendant mihi Deum suum". Cum tibi hoc dicit paganus, non invenis quod illi ostendas; quia non
est cui ostendas. Redis ergo, et plangis ad Deum; quia illi suspiras, antequam videas, et desiderio
ipsius gemis; et quia in ipsius desiderio ploras, dulces sunt et ipsae lacrymae, et pro cibo tibi erunt,
quia factae sunt tibi et ipsae panis die ac nocte, dum dicitur tibi quotidie: Ubi est Deus tuus? Sed
veniet Deus tuus, de quo dicitur: Ubi est? et absterget lacrymas, et ipse pro pane lacrymarum
succedet, et te in aeternum saginabit; quia erit nobiscum verbum Dei, quo pascuntur Angeli 21.
Interim modo labores fructuum, postea fructus laboris. Labores fructuum tuorum manducabis;
beatus es, et bene tibi erit. Beatus es, de praesenti est; bene tibi erit, de futuro est: cum manducas
labores fructuum tuorum, beatus es; cum perveneris ad fructum laborum tuorum, bene tibi erit.
Quid dixit? Nam si bene tibi erit, utique beatus eris; et si beatus eris, bene utique tibi erit. Sed
interest inter spem et rem. Si spes tam dulcis, quanto res dulcior erit!

Christi uxor, Ecclesia eius.
11. Iam veniamus ad illud: Uxor tua: Christo dicitur. Ergo uxor eius, Ecclesia eius; Ecclesia eius,
uxor eius, nos ipsi. Sicut vinea fertilis. Sed in quibus vinea fertilis? Videmus enim parietes istos
intrantes multos steriles; videmus quia istos parietes intrant multi ebriosi, feneratores, mangones,
quaerentes sortilegos, euntes ad praecantores et praecantatrices, quando illis caput dolet. Ista est
fertilitas vineae? ista est ubertas uxoris? Non ipsa est. Istae spinae sunt, sed non ubique spinosa.
Habet quamdam fertilitatem, et est vinea fertilis; sed in quibus? In lateribus domus tuae. Non
omnes dicuntur latera domus. Quaero enim quae sint latera: quid dicam? Parietes sunt, quasi
lapides fortes? Si de hoc habitaculo corporali diceret, forte hoc intellegeremus latera. Latera
dicimus domus, eos qui inhaerent Christo. Non enim sine causa et in sermone quotidiano dicimus
de aliquo, qui forte male agit ex malorum consiliis amicorum; de illo dicimus: "Mala latera habet".
Quid est, "Mala latera habet?" Mali illi inhaerent. Ergo et de alio: "Bona latera habet: bonis consiliis
vivit". Quid est hoc? Bonis consiliis regitur. Ergo latera domus sunt illi qui inhaerent Christo. Nec
sine causa et ipsa coniux de latere facta est 22. Viro dormiente, Eva facta est, moriente Christo,
Ecclesia facta est: et illa de latere viri, cum costa detracta est; et ista de latere viri, quando latus
lancea percussum est, et Sacramenta profluxerunt 23. Ergo uxor tua ut vinea fertilis. Sed in quibus?
In lateribus domus tuae. In aliis qui non adhaerent Christo, sterilis. Sed nec illos in vinea
computabo.

Dominus vult ut consanguinitatibus terrenis Deum praeponamus.
12. Filii tui. Quae est uxor, ipsi sunt et filii. In istis carnalibus nuptiis et coniugiis, alia uxor et alii filii:
in Ecclesia quae uxor, ipsi filii. Ad Ecclesiam enim pertinebant Apostoli, et in membris Ecclesiae
erant. Ergo in coniuge ipsius erant, et coniux erant secundum portionem suam quam in membris
obtinebant. Quare ergo de illis dicitur: Cum recesserit ab eis sponsus, tunc ieiunabunt filii sponsi 24?
Ergo ipsa coniux, et ipsi filii. Mirum dico, fratres mei. In verbis Domini invenimus Ecclesiam et
fratres ipsius esse, et sorores ipsius esse, et matrem ipsius esse. Nam cum nuntiarentur ei mater
eius et fratres foris stantes; quia foris stabant, typum gerebant. Quis typus matris? Synagoga. Quis
typus fratrum carnalium? Iudaei foris stantes. Et foris stat synagoga. Nam Maria in lateribus domus
eius, et cognati eius ex virginis Mariae consanguinitate venientes, qui in eum crediderunt, in
lateribus domus eius; non in quantum carnali consanguinitate iuncti erant, sed in quantum verbum
Dei audiebant et faciebant. Hoc enim respondit Dominus et ait: Quae mihi mater, aut qui fratres? 25
Unde tentaverunt quidam dicere quia Christus matrem non habuit, quia dixit: Quae mihi mater?
Quare? Ergo Petrus et Ioannes et Iacobus, et alii Apostoli patres non habuerunt in terra? Et tamen

909

