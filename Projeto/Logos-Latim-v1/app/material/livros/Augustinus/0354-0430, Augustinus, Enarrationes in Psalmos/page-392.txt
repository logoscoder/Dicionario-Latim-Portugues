11. [v 7.] Perscrutati sunt iniquitatem; defecerunt scrutantes scrutationes: id est acerba et acuta
consilia. Non tradatur per nos, sed per discipulum suum: non occidatur a nobis, sed a iudice: totum
nos faciamus, et nihil fecisse videamur. Et ubi est clamor linguae: Crucifige, crucifige? Sic caeci
estis, ut et surdi sitis. Simulata innocentia non est innocentia: simulata aequitas non est aequitas,
sed duplex iniquitas; quia et iniquitas est, et simulatio. Ibi ergo isti defecerunt scrutantes
scrutationes. Quanto acutius sibi excogitare videbantur, tanto magis deficiebant; quia a lumine
veritatis et aequitatis in profunda consiliorum malignorum demergebantur. Habet iustitia quamdam
lucem suam; perfundit, et illustrat animam inhaerentem sibi: anima vero avertens se a luce
iustitiae, quanto magis quaerit quod inveniat contra iustitiam, tanto plus a luce repellitur, et in
tenebrosa demergitur. Merito ergo et isti perscrutantes quod contra iustum moliebantur, a iustitia
recedebant; et quanto a iustitia recedebant, tanto plus deficiebant, scrutantes scrutationes.
Magnum consilium innocentiae: quando ipsum Iudam poenituit quod tradidisset Christum, et
proiecit illis pecuniam quam dederant, illi noluerunt eam mittere in gazophylacium, et dixerunt:
Pecunia sanguinis est; non illam mittamus in gazophylacium 25. Quid est gazophylacium? Arca Dei,
ubi colligebantur ea quae ad indigentiam servorum Dei mittebantur. O homo, cor tuum sit potius
arca Dei, ubi habitent divitiae Dei, ubi sit nummus Dei, mens tua habens imaginem Imperatoris tui!
Cum ergo haec ita sint, qualis illa innocentiae simulatio fuit, pecuniam sanguinis non mittere in
arcam, et ipsum sanguinem mittere in conscientiam?
12. Sed quid eis contigit? Defecerunt scrutantes scrutationes. Unde? Quia dicit: Quis videbit eos? id
est, quia eos nemo videbat. Hoc dicebant, hoc apud se opinabantur quod nemo eos videret. Vide
quid contingat animae malae; recedit a luce veritatis, et quia ipsa non videt Deum, putat se non
videri a Deo. Sic et isti recedendo ierunt in tenebras, ut ipsi non viderent Deum; et dixerunt: Quis
nos videt? Videbat et ille quem crucifigebant; illi deficiendo, nec illum Filium, nec Patrem videbant.
Si ergo et ille videbat, quare se patiebatur teneri ab eis, occidi ab eis? Quare si videbat, voluit
consilia eorum praevalere in se? Quare! Quia homo erat propter hominem, et Deus latens in
homine, qui venerat nescientibus exemplum fortitudinis dare; ideo ipse sciens omnia sustinebat.

Christi patientis et exaltati mysterium.
13. [v 8.] Quid enim sequitur? Accedet homo, et cor altum; et exaltabitur Deus. Illi dixerunt: Quis
nos videbit? Defecerunt scrutantes scrutationes, consilia mala. Accessit homo ad ipsa consilia,
passus est se teneri ut homo. Non enim teneretur, nisi homo; aut videretur, nisi homo; aut
caederetur, nisi homo; aut crucifigeretur aut moreretur nisi homo. Accessit ergo homo ad illas
omnes passiones, quae in illo nihil valerent, nisi esset homo. Sed si ille non esset homo, non
liberaretur homo. Accessit homo, et cor altum, id est cor secretum: obiciens aspectibus humanis
hominem, servans intus Deum; celans formam Dei, in qua aequalis est Patri, et offerens formam
servi, qua minor est Patre. Ipse enim dixit utrumque: sed aliud est ex forma Dei, aliud ex forma
servi. Dixit ex forma Dei: Ego et Pater unum sumus 26. Dixit ex forma servi: Quoniam Pater maior
me est 27. Unde ex forma Dei: Ego et Pater unum sumus? Quia cum in forma Dei esset constitutus,
non rapinam arbitratus est esse aequalis Deo. Unde ex forma servi: Quoniam Pater maior me est?
Quia semetipsum exinanivit, formam servi accipiens 28. Accessit ergo homo, et cor altum; et
exaltatus est Deus. Occiditur homo, et exaltatur Deus. Quod enim occisus est, ex infirmitate
humana fuit: quod resurrexit et ascendit, ex potestate divina 29. Accedet homo, et cor altum, cor
secretum, cor abditum; non ostendens quid nosset, non ostendens quid esset. Illi putantes hoc
totum esse quod videbatur, occidunt hominem in corde alto, et exaltatur Deus in corde divino:
potentia enim maiestatis suae exaltatus est. Et quo ivit exaltatus? Unde non recessit humilatus.

Christi patientis exemplo infirmitas nostra roborantur.
14. Accedet homo, et cor altum; et exaltabitur Deus. Propterea iam attendite, fratres mei, cor
altum hominis. Cuius hominis? Mater Sion, dicet homo; et homo factus est in ea, et ipse fundavit
eam Altissimus 30. In ipsa civitate factus est homo, quam idem ipse fundavit Altissimus, qui in ea
factus est homo. Ergo accessit homo, et cor altum. Intuere hominem in corde alto: vide quantum
potes, si potes, et Deum in corde alto. Accessit homo: et quia Deus erat, et quia passurus erat
volens 31, et quia exemplum praebiturus infirmis, et quia nihil ei facturi erant qui saeviebant,
tamquam passuro Deo, sed in homine, sed in carne; quid sequitur? Sagittae infantium factae sunt
plagae eorum. Ubi est illa saevitia? ubi est ille fremitus leonis, populi rugientis et dicentis: Crucifige,
crucifige? ubi sunt insidiae arcum tendentium? Nonne sagittae infantium factae sunt plagae eorum?
Nostis quemadmodum sibi faciunt de cannitiis sagittas infantes. Quid feriunt, aut unde feriunt?
quae manus, aut quod telum? quae arma, aut quae membra? Sagittae infantium factae sunt plagae
eorum.

392

