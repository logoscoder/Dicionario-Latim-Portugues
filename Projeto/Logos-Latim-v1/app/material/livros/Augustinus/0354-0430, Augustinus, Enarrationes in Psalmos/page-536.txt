Asaph: bonum testimonium veritatis. Denique hoc testimonium et Christum et vineam confitetur;
hoc est caput et corpus, regem et plebem, pastorem et gregem, et totum omnium Scripturarum
mysterium Christum et Ecclesiam. Concludit autem titulus Psalmi, pro Assyriis. Assyrii
interpretantur: Dirigentes. Iam ergo non sit generatio quae cor non direxit suum 2, sed generatio
iam dirigens. Ergo audiamus quid dicat in hoc testimonio.

Ioseph patriarcha, Christi figura eximia.
2. [v 2.] Qui pascis Israel, intende. Quid est: Qui pascis Israel, intende, qui deducis velut oves
Ioseph? Invocatur ut veniat, exspectatur ut veniat, desideratur ut veniat. Ergo dirigentes inveniat:
Qui deducis, inquit, velut oves Ioseph: ipsum Ioseph velut oves. Ipse Ioseph oves sunt, et ipse
Ioseph ovis est. Audito Ioseph, quamquam et interpretatio eius nominis multum iuvet; significat
enim Augmentum, et ideo utique venit ille, ut mortificatum granum multipliciter surgeret 3, hoc est,
augeretur populus Dei: tamen ex eo quod iam nostis contigisse Ioseph, veniat in mentem a
fratribus venditus, veniat a suis exhonoratus, apud alienigenas exaltatus 4, et intellegetis in cuius
grege esse debeamus, simul cum illis qui iam dirigunt cor suum, ut lapis reprobatus ab
aedificantibus fiat in caput anguli, tenens duos parietes de diverso venientes, sed in angulo
concordantes 5. Qui sedes super Cherubim. Cherubim sedes est gloriae Dei, et interpretatur
Plenitudo scientiae. Ibi sedet Deus in plenitudine scientiae. Licet intellegamus Cherubim sublimes
esse coelorum potestates atque virtutes; tamen si vis, eris Cherubim. Si enim Cherubim sedes est
Dei, audi quid dicat Scriptura: Anima iusti sedes est sapientiae 6. Quomodo, inquis, ero plenitudo
scientiae? quis hoc implet? Habes unde impleas: Plenitudo Legis caritas 7. Noli per multa ire atque
distendi. Terret te ramorum diffusio; radicem tene, et de magnitudine arboris noli cogitare. Sit in te
caritas, et necesse est plenitudo scientiae consequatur. Quid enim nescit qui caritatem scit,
quandoquidem dictum est: Deus caritas est 8.

Christus carne infirmus, maiestate fortis.
3. [v 3.] Qui sedes super Cherubim, appare. Ideo enim erravimus, quia non apparebas. Coram
Ephraem, et Beniamin, et Manasse. Appare, inquam, coram gente Iudaeorum, coram populo Israel:
ibi enim Ephraem, ibi Manasses, ibi Beniamin. Sed interpretationem videamus: Ephraem,
Fructificatio; Beniamin, Filius dexterae; Manasses, Oblitus. Appare enim coram fructificato, coram
filio dexterae, appare coram oblito, ut iam non sit oblitus, sed venias illi in mentem qui liberasti. Si
enim Gentes commemorabuntur, et convertentur ad Dominum universae fines terrae 9; populus
ipse de Abraham veniens, non habuit parietem suum qui gaudeat in angulo, cum scriptum sit:
Reliquiae salvae fient 10? Excita potentiam tuam. Nam infirmus eras, quando dicebatur: Si filius Dei
est, descendat de cruce 11. Nihil valere videbaris: praevaluit super te persecutor; et demonstrasti
hoc antea, quia et Iacob ipse praevaluit in lucta, homo Angelo. Quando, nisi vellet Angelus? et
praevaluit homo, et victus est Angelus; et victor homo tenet Angelum, et dicit: Non dimittam te, nisi
benedixeris me. Magnum sacramentum! Et stat victus, et benedicit victorem: victus, quia voluit;
carne infirmus, maiestate fortis. Et benedixit: Vocaberis, inquit, Israel. Tetigit tamen et femoris
latitudinem, et aruit, eumdemque hominem unum fecit et benedictum et claudum 12. Vides
claudicasse populum Iudaeorum: vide ibi et benedictum genus Apostolorum. Excita ergo potentiam
tuam: quamdiu videris infirmus? Crucifixus ex infirmitate, resurge in virtute 13: Excita potentiam
tuam, et veni, ut salvos facias nos.
4. [v 4.] Deus, converte nos. Aversi enim sumus a te, et nisi tu convertas, non convertemur. Et
illumina faciem tuam, et salvi erimus. Numquid ille obscuram habet faciem? Non habet obscuram
faciem, sed apposuit ei nubem carnis, et tamquam velum infirmitatis, et non est putatus ipse cum
penderet in ligno, agnoscendus cum sederet in coelo. Nam ita factum est. Praesentem in terra
Christum et miracula facientem non agnovit Asaph; mortuum tamen, posteaquam resurrexit et
ascendit in coelum, agnovit, compunctus est: dixerit et de illo totum hoc testimonium quod modo
agnoscimus in hoc psalmo: Illumina faciem tuam, et salvi erimus. Obtexisti faciem tuam, et
aegrotavimus: illumina illam, et salvi erimus.

Caelestis Patris flagella suscipienda.
5. [v 5.] Domine, Deus virtutum, usquequo irasceris in orationem servi tui? Iam servi tui. Irascebaris
in orationem inimici tui, adhuc irasceris in orationem servi tui! Convertisti nos, agnovimus, et adhuc
irasceris in orationem servi tui! Ita plane irasceris, ut pater corrigens, non ut iudex damnans. Ita
plane irasceris, quia scriptum est: Fili, accedens ad servitutem Dei, sta in iustitia et timore, et

536

