6. [v 1.] Intellegemus hoc, si videamus primo titulum psalmi. Habet enim: In finem psalmus Cantici
dedicationis domus ipsi David. In hoc titulo est omnis spes, et universum sacramentum
dissolvendae huius quaestionis. Dedicabitur domus aliquando, quae modo fabricatur. Modo enim
fabricatur domus, id est Ecclesia, postea dedicabitur. In dedicatione apparebit gloria populi
christiani, quae modo latet. Saeviant modo inimici, humilient, faciant non quidquid volunt, sed
quidquid desuper permittuntur. Non enim quidquid passi ab inimicis fuerimus, inimicis deputandum
est, et non Domino Deo nostro. Quando quidem in ipso suo exemplo mediator demonstravit,
quando nobis desuper permittit homines nocere, non voluntatem nocendi desuper dari, sed
potestatem. Unusquisque enim malus apud se habet voluntatem nocendi: ut autem possit nocere,
non habet in potestate. Ut velit, iam reus est: ut possit, occulta dispensatione providentiae Dei in
alium permittitur ad poenam, in alium permittitur ad probationem, in alium permittitur ad coronam.
Ad poenam, quomodo permissi sunt
, id est alienigenae, capere populum Israel, quia
peccaverunt in Deum 15. Ad probationem autem permissus est diabolus in Iob 16: probatus est Iob,
confusus est diabolus. Ad coronam vero permissi sunt persecutores in martyres: occisi sunt
martyres, quasi vicisse se arbitrati sunt persecutores; illi in manifesto falso triumpharunt, illi in
occulto vere coronati sunt. Ergo in quem permittitur, occultae dispensationis est providentiae Dei:
ut autem velit nocere, ipsius hominis est; non enim continuo quem vult occidit.
7. Itaque ipse Dominus iudex vivorum et mortuorum, stans ante hominem iudicem, praebens nobis
humilitatis et patientiae documentum, non victus, sed militi pugnandi exemplum demonstrans,
minanti iudici, tumenti superbia, et dicenti: Nescis quia potestatem habeo dimittendi et occidendi
te? abstulit typhum inflantis, et tamquam reddens exsufflationem qua detumesceret: Non haberes,
inquit, in me potestatem, nisi data tibi esset desuper 17. Et Iob (nempe diabolus occidit filios ipsius,
diabolus tulit omnem substantiam ipsius), et ille quid? Dominus dedit, Dominus abstulit; sicut
Domino placuit ita factum est, sit nomen Domini benedictum 18. Non triumphet inimicus, quia ipse
fecit: Novi ego, inquit, a quo sit permissus; diabolo tribuatur nocendi voluntas, Domino meo
probandi potestas. In ipso vulnere corporis accedit uxor relicta, sicut Eva, adiutrix diaboli, non
consolatrix mariti; tentat, et dicit inter multas increpationes: Dic aliquod verbum in Deum, et
morere 19. Et ille Adam in stercore cautior, quam Adam in paradiso; nam Adam in paradiso
consensit mulieri, ut de paradiso emitteretur; Adam in stercore respuit mulierem, ut ad paradisum
admitteretur. Quid ergo ille Adam in stercore, parturiens immortalitatem intrinsecus, vermibus
fluescens extrinsecus, quid ait mulieri? Tamquam una ex insipientibus mulieribus locuta es. Si bona
percepimus de manu Domini, mala non sustinebimus 20? Iterum et ille manum Domini dixit in se,
quod eum diabolus percusserat: quia non attendebat quis percuteret, sed quis permitteret. Namque
et ipse diabolus eamdem potestatem, quam sibi volebat dari, manum Domini appellavit: nam
obiciens crimen iusto viro, cui Dominus perhibebat testimonium, ait Deo: Numquid gratis Iob colit
Dominum? nonne tu vallasti eum ac domum eius, universamque substantiam eius per circuitum?
Operibus manuum eius benedixisti, et possessio eius crevit in terra: tanta bona illi dedisti,
propterea te colit; sed mitte manum tuam, et tange omnia quae sunt eius, nisi in faciem tuam
benedixerit tibi 21. Quid est, mitte manum tuam, cum ipse vellet mittere? Sed quia ipse non posset
mittere manum suam, ipsam potestatem quam accepit a Deo, manum Dei appellavit.

Persecutores confundentur, iusti exsultabunt.
8. Quid ergo, fratres, quia tanta inimici in Christianos fecerunt; et exsultaverunt, et iucundati sunt
super eos? Sed quando apparebit quia non sunt iucundati? Quando illi confundentur, illi exsultabunt
in adventu Domini Dei nostri, cum venerit ferens in manu retributiones, damnationem impiis,
regnum iustis; societatem cum diabolo iniquis, societatem cum Christo fidelibus. Quando ergo hoc
ostenderit, quando stabunt iusti in magna constantia (de Scripturis dico, recordamini lectionem de
libro Sapientiae: Tunc stabunt iusti in magna constantia adversus eos qui se angustaverunt: illi
autem dicent inter se poenitentes, et prae angustia spiritus gementes: Quid nobis profuit superbia,
et divitiarum iactantia quid contulit nobis? transierunt enim omnia illa tamquam umbra; et quid
dicent de iustis? Quomodo computati sunt inter filios Dei, et inter sanctos sors illorum est 22?), tunc
erit dedicatio domus, quae modo in tribulationibus fabricatur; tunc recte dicet populus ille: Exaltabo
te, Domine, quoniam suscepisti me, nec iucundasti inimicos meos super me. Vera ergo erit vox ista
in populo Dei, qui populus modo angustatur, modo tribulatur, tantis tentationibus, tantis scandalis,
tantis insecutionibus, tanta pressura. Haec tormenta animi non sentit in Ecclesia qui non proficit,
putat enim quia pax est: sed incipiat proficere, et tunc videbit in qua pressura sit; quia cum
crevisset herba, et fructum fecisset, tunc apparuerunt et zizania 23: et qui apponit scientiam,
apponit dolorem 24. Proficiat, et videbit ubi sit: existat fructus, et apparebunt zizania. Vox veridica
est per Apostolum, deleri non potest ab initio usque ad finem: Sed et omnes qui volunt, inquit, pie
vivere in Christo, persecutionem patiuntur. Maligni autem homines et seductores proficiunt in

91

