corde? Si autem inest desiderium, inest et gemitus: non semper pervenit ad aures hominum, sed
nunquam recedit ab auribus Dei.

Lumen oculi nostri Deus.
15. [v 11.] Cor meum conturbatum est. Unde conturbatum est? Et deseruit me fortitudo mea.
Plerumque irruit nescio quid repentinum; fit conturbatio cordis: contremiscit terra, tonitrus datur de
coelo, horribilis fit impetus vel strepitus, leo forte videtur in via; fit conturbatio: latrones insidiantur;
fit conturbatio cordis, pavetur, undique sollicitudo incutitur. Unde hoc? Quia deseruit me fortitudo
mea. Si enim maneret illa fortitudo, quid timeretur? Quidquid nuntiaretur, quidquid frenderet,
quidquid sonaret, quidquid caderet, quidquid horreret, non terreret. Sed unde illa perturbatio?
Deseruit me fortitudo mea. Unde deseruit fortitudo? Et lumen oculorum meorum non est mecum.
Latuerat ergo Adam lumen oculorum ipsius. Nam lumen oculorum ipsius ipse Deus erat: quem cum
offendisset, fugit ad umbram, et abscondit se inter ligna paradisi 42. Pavebat a facie Dei, et
quaesivit umbram arborum. Iam inter arbores lumen oculorum non habebat, ad quod gaudere
consueverat. Si ergo ille de origine, et nos de propagine; et redeunt ad illum secundum vel
novissimum Adam membra ista, quia novissimus Adam in spiritum vivificantem 43; et clamant de
corpore eius in ista confessione: Et lumen oculorum memorum non est mecum: iam confitens, iam
redemptus, iam in corpore Christi est, et lumen oculorum ipsius non est cum ipso? Plane non est
cum ipso: sed est quidem tamquam adhuc recordantium sabbatum, tamquam cernentium in spe;
sed nondum est illud lumen de quo dicitur: Ostendam meipsum illi 44. Est quiddam luminis, quia filii
Dei sumus, et utique hoc in fide retinemus: sed nondum est illud lumen quod videbimus. Nondum
enim apparuit quod erimus: scimus quia cum apparuerit, similes ei erimus, quoniam videbimus
eum sicuti est 45. Nam modo lumen fidei et lumen spei est. Quamdiu enim sumus in corpore,
peregrinamur a Domino: per fidem enim ambulamus, non per speciem 46. Et quamdiu quod non
videmus speramus, per patientiam exspectamus 47. Voces sunt ergo istae peregrinantium, nondum
in patria constitutorum. Et recte dicit, et vere dicit, et si non sit dolosus, veraciter confitetur: Et
lumen oculorum meorum non est mecum. Haec patitur homo intus, ibi secum, in seipso, et
seipsum, de nemine ad neminem praeter se: haec sibi ipse poena sua esse meruit, quidquid
superius enumeravit.

Passiones Domini passiones nostrae sunt.
16. [vv 12.] Sed numquid hoc solum est quod patitur homo? Patitur enim ex se intrinsecus,
forinsecus autem ex eis inter quos vivit: patitur mala sua, cogitur pati et aliena. Inde sunt illae duae
voces: Ab occultis meis munda me, Domine, et ab alienis parce servo tuo 48. Iam de occultis suis
confessus est, a quibus se cupit mundari: dicat et de alienis a quibus sibi vult parci. Amici mei. Quid
dicam iam de inimicis? Amici mei et proximi mei adversum me appropinquaverunt, et steterunt.
Hoc quod ait, adversum me steterunt, intellege. Si enim adversum me steterunt, adversus se
ceciderunt. Amici mei et proximi mei adversum me appropinquaverunt, et steterunt. Iam
intellegamus capitis voces, iam incipiat illucescere caput nostrum in passione. Sed rursum cum
coeperit caput dicere, noli inde separare corpus. Si caput noluit se separare a vocibus corporis,
corpus se audeat separare a passionibus capitis? Patere in Christo; quia tamquam peccavit in
infirmitate tua Christus. Modo enim peccata tua tamquam ex ore suo dicebat, et ea dicebat sua.
Dicebat enim: A facie peccatorum meorum, quae non erant ipsius. Quomodo ergo peccata nostra
sua esse voluit propter corpus suum, sic et nos passiones eius nostras esse velimus propter caput
nostrum. Non enim ille ex amicis passus est inimicos, et nos non. Imo et nos ad hoc paremus in
eodem convivari: talem calicem non respuamus, ut celsitudinis eius desiderium per humilitatem
eius inveniamus. Respondit enim celsitudini eius haerere volentibus, qui eius adhuc humilitatem
non cogitabant, et ait illis: Potestis bibere calicem quem ego bibiturus sum 49? Ergo et illae
passiones Domini, passiones nostrae sunt: et unusquisque si bene serviat Deo, bene servet fidem,
exhibeat quod debet, et versetur inter homines iuste, volo videre si non patitur, etiam quod hic
enumerat in passione sua Christus.

Propinquitas amoris, longinquitas negationis.
17. Amici mei et proximi mei adversum me appropinquaverunt, et steterunt: et proximi a longe
steterunt. Qui proximi appropinquaverunt, et qui proximi a longe steterunt? Proximi erant Iudaei,
quia cognati erant: appropinquaverunt, et quando crucifixerunt. Proximi et Apostoli: et tamen ipsi a
longe steterunt, ne cum illo paterentur. Potest etiam hoc sic intellegi: Amici mei, id est, qui se
finxerunt amicos meos. Amicos enim se finxerunt, quando dixerunt. Scimus quia in veritate viam

192

