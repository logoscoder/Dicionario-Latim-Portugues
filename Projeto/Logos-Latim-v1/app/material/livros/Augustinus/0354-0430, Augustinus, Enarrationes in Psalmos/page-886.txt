omnium Paganorum, quos dolos omnium haereticorum, quas suggestiones diaboli, quas
cupiditatum conflictationes. Omnia ista quis evaderet, nisi quia Dominus erat in nobis? Dicat nunc
Israel; securus enim dicit Israel: Nisi quia Dominus erat in nobis. Quando? Dum insurgerent
homines super nos. Noli ergo mirari: victi sunt; homines enim erant: Dominus autem erat in nobis,
non homo erat in nobis; homines autem insurrexerunt super nos. Sed tamen opprimerent homines
alios homines, nisi in his hominibus qui non potuerunt opprimi, non homo esset, sed Dominus.

Moritur quod fuit ut sit quod non fuit.
5. [v 3.] Ergo: Nisi quia Dominus erat in nobis, cum insurgerent homines super nos. Quid enim
facerent vobis homines, exsultantibus et cantantibus, et secure tenentibus beatitudinem
sempiternam? quid vobis facerent homines insurgentes in vos, nisi Dominus esset in vobis? quid
facerent? Forsitan vivos absorbuissent nos. Vivos absorbuissent; non prius occidissent, et sic
absorbuissent. O immanes! o crudeles! Non sic absorbet Ecclesia: Petro: Macta et manduca 12,
dictum est; non: Vivos absorbe. Quomodo ergo Petrus, id est Ecclesia, mactat, et sic manducat? et
quomodo isti qui exsurrexerunt super nos, forsitan vivos absorbuissent nos, nisi quia Dominus erat
in nobis? Quia in Ecclesiae corpus nemo intrat, nisi prius occisus. Moritur quod fuit, ut sit quod non
fuit. Alioquin, qui non occiditur et non manducatur ab Ecclesia, esse in numero populi potest, qui
videtur oculis humanis; in numero autem populi qui cognitus Deo est, de quo dicit Apostolus: Novit
Dominus qui sunt eius 13; non potest esse nisi manducatus, nec manducari poterit, nisi primo
mactatus. Venit paganus, adhuc in illo idololatria vivit; inserendus est membris Christi: ut inseratur,
necesse est manducetur; sed non potest manducari ab Ecclesia, nisi primo mactatus. Renuntiet
saeculo, tunc mactatur; credat in Deum, tunc manducatur. Quomodo ergo illi vivos absorbuissent
nos, nisi quia Dominus erat in nobis? Surrexerunt enim multi persecutores aliquando, et nunc non
desunt. Singillatim insurgunt, et aliquando vivos absorbent, sed in quibus non est Dominus. Ideo
ante omnia illi dixerunt: Nisi quia Dominus erat in nobis; quia multi absorbentur, in quibus non est
Dominus. Hi sunt qui vivi absorbentur, qui sciunt malum esse, et lingua consentiunt. Surrexerunt
enim quidam persecutores, et dixerunt hominibus: Thurificate; si non feceritis, occidimus vos. Illi
amaverunt hanc vitam, et dulcedo vitae huius tenuit eos. Non plus dilexerunt ea quae promisit
Deus, quam ea quae videbant in terra. Illa enim credere iubebantur, quae nondum videbant, ista
quae amabant videbant. Plus retinentes ea quae videbant, excluserunt de cordibus Dominum; et
quia non erat in eis Dominus, vivi absorpti sunt. Quid est, vivi absorpti sunt? Thurificando idolis,
scientes quia nihil est idolum. Nam si aliquid putarent esse idolum, mortui absorberentur: cum
autem putant nihil esse idolum, et noverunt omnia illa Gentilium vana esse, vivunt; et tamen cum
faciunt quod volunt persecutores, vivi absorbentur. Sed ideo vivi absorbentur, quia non in eis est
Dominus. In quibus autem inest Dominus, occiduntur et non moriuntur. Qui autem consentiunt et
vivunt, vivi absorbentur, absorpti moriuntur. Isti autem qui passi sunt, et non cesserunt
tribulationibus, exsultant et dicunt: Dicat nunc Israel; dicat exsultans, dicat securus: Nisi quia
Dominus erat in nobis, cum insurgerent homines super nos, forsitan vivos absorbuissent nos.

Blandiendo seducentes et irascendo comminantes vince.
6. [v 4.] Dum irasceretur furor eorum super nos. Nostis, fratres, in aliquo de superioribus psalmis, in
ipso initio canticorum graduum contra linguam subdolam petisse auxilium quemdam, qui coepit
ascendere; et dixisse: Domine, erue animam meam a labiis iniustis, et a lingua dolosa 14. Primo
enim cum coeperit homo ascendere et proficere, in ipso exordio ascensionis, linguas dolosas
patitur, blandas ad perniciem, blandas ad malam suasionem: Quid facis? quare hoc facis? Aliter
enim vivi non potest? serviri aliter Deo non potest? Tu solus es qui vis hoc esse quod alii non sunt!
Et si inveneris alios qui tecum sunt, illa blanda et dolosa lingua quid dicit? Ecce illi potuerunt; forte
tu non poteris. Aggrederis; deficies: et melius erat non incipere, quam coepisse et defecisse. Lingua
dolosa adhuc blanditur. Si perseveraveris, vincitur lingua dolosa et blandiens, incipit esse aperte
saeviens; et quae blandiebatur ut seduceret, minatur ut terreat. Sed si Dominus est in te, et non
reliqueris de corde tuo Christum; quomodo per sagittas acutas et carbones desolatorios vicisti
linguas dolosas, id est, per verba Dei quibus transfixum erat cor tuum, et per exempla iustorum qui
de mortuis vivificati sunt, de peccatoribus facti sunt iusti, quomodo carbones de morte revivescunt:
quomodo ergo illos vicisti sagittis et carbonibus desolatoriis, dolose blandientes et blandiendo
seducentes; sic istos vinces iam irascendo comminantes, quia blandiendo seducere nequiverunt.
Victi sunt cum blandirentur, vincantur et cum minantur. Sed vincuntur, quomodo, nisi quia Dominus
erat in nobis? Manifestum est quia non vicisti tu, sed vicit ille qui est in te. Imperatorem talem
portas, et vinceris? Nonne ille est quem portas, qui dixit: Ego vici saeculum 15? nonne prior moriens
vicit diabolum, cum semper esset super omnem creaturam, quia Verbum Deus est apud Deum?
Quare vicit, nisi ut te doceret cum diabolo dimicare? Et tamen iam doctus, nisi in te sit ille qui prior

886

