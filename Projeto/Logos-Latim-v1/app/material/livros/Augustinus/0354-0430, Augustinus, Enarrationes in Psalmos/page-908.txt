apparuit; et nisi eum foedum putarent, non insilirent, non flagellis caederent, non spinis coronarent,
non sputis inhonestarent: sed quia foedus illis apparebat, fecerunt illi ista; non enim habebant
oculos unde Christus pulcher videretur. Qualibus oculis Christus pulcher apparuit? Quales oculos
quaerebat ipse Christus, quando dicebat Philippo: Tanto tempore vobiscum sum, et non me
vidistis? 13 Isti oculi mundandi sunt, ut possint videre illam lucem; et leviter tamen perstricti
splendore, accenduntur amore, ut sanari velint, et fiant illuminati. Nam ut noveritis quia pulcher est
Christus qui amatur, ait Propheta: Speciosus forma prae filiis hominum 14. Omnes homines superat
illius pulchritudo. Quam rem amamus in Christo? Membra crucifixa, latus perforatum, an caritatem?
Quando audimus quia passus est pro nobis, quid amamus? Caritas amatur. Amavit nos, ut
redamaremus eum; et ut redamare possemus, visitavit nos Spiritu suo. Pulcher est ille, et absens
est. Interroget se sponsa, si casta est. In membris sumus omnes, fratres mei; in membris ipsius
sumus, ideo unus homo sumus. Videat unusquisque qualem timorem habeat, an eum quem
excludit caritas, an castum permanentem in saeculum saeculi. Modo probavit; dico, et probabit.
Absens est sponsus noster; interroga conscientiam tuam: vis ut veniat, an adhuc vis ut tardet?
Videte, fratres: ego pulsavi ad ostia pectorum vestrorum; vocem inhabitantium ille audivit. Quid
singulorum quorumque modo conscientiae dixerint, ad aures meas, quia homo sum, pervenire non
potuit: ille qui absens est praesentia corporis, sed praesens est vigore maiestatis, audivit vos.
Quam multi, si dicatur illis: Ecce iam Christus, cras dies iudicii; non dicunt: "Utinam veniat!" Qui
enim dicunt, multum amant: et si dicatur illis: Tardabit; timent ne tardet, quia timor castus est.
Quomodo autem nunc timetur ne tardet, sic cum venerit, timebitur ne discedat. Erit autem castus
iste timor, quia tranquillus et securus. Non enim deseremur ab eo, cum invenerit nos, quando
quaesivit nos antequam quaereremus eum. Castus ergo timor, fratres mei, hoc habet; venit de
amore. Ille autem timor nondum castus, praesentiam et poenas timet. Timore facit quidquid boni
facit; non timore amittendi bonum illud, sed timore patiendi illud malum. Non timet ne perdat
amplexus pulcherrimi sponsi, sed timet ne mittatur in gehennam. Bonus est iste timor, utilis est;
non quidem permanebit in saeculum saeculi: sed nondum est ille castus permanens in saeculum
saeculi.

De timore casto in aeternum permanente.
9. In quo est castus? Iam iterum interrogo aliquid, quod vosmetipsos interrogetis. Si Deus veniens
voce propria loqueretur nobis (quamquam non taceat loqui per Litteras suas), et diceret homini:
Peccare vis, pecca; fac quidquid te delectat; quidquid amaveris in terra, tuum fiat; cui fueris iratus,
intereat; quem rapere volueris, rapiatur; quem caedere, caedatur; quem damnare, damnetur; quem
possidere, possideas: nemo tibi resistat, nemo tibi dicat: Quid facis? nemo: Noli facere; nemo:
Quare fecisti? Abundent tibi omnia ista terrena quae concupisti, et vive in illis, non usque ad
tempus, sed semper: faciem tantum meam nunquam videbis. Fratres mei, unde ingemuistis, nisi
quia iam natus est timor castus, permanens in saeculum saeculi? Quare percussum est cor
vestrum? Si diceret Deus: Faciem meam nunquam videbis: ecce omni ista terrena felicitate,
omnibus rebus abundabis, circumfluent te bona temporalia; non illa amittis, non illa deseris; quid
vis amplius? Fleret quidem et gemeret timor castus, et diceret: Imo tollantur omnia, et faciem tuam
videam. Timor castus exclamaret de psalmo, et diceret; Deus virtutum, converte nos; et ostende
faciem tuam, et salvi erimus 15. Timor castus exclamaret de psalmo, et diceret: Unam petii a
Domino. Vide quomodo ardeat timor iste castus, amor verus, amor sincerus. Unam petii a Domino,
hanc requiram. Quid? Ut inhabitem in domo domini omnes dies vitae meae. Quid si propter
terrenam felicitatem? Audi quid sequitur: Ut contempler delectationem Domini, et protegar
templum eius 16; id est, esse templum eius, et protegi ab eo, hanc unam petii a Domino. Hanc
unam si petieritis, ad hanc unam si cor vestrum exercueritis, et hoc solum amittere timueritis, nec
invidebitis felicitatibus terrenis, et illam felicitatem veram sperabitis, et eritis in eius corpore cui
cantatur: Beati omnes qui timent Dominum, qui ambulant in viis eius.

Paganus christianae felicitati irridet.
10. Labores fructuum tuorum manducabis. O vos, o tu, vos multi qui unus estis, labores fructuum
tuorum manducabis. Quasi perverse videtur dicere non intellegentibus: debuit enim dicere:
Fructum laborum tuorum manducabis. Multi enim manducant fructum laborum suorum. Laborant in
vinea, ipsum laborem non manducant; sed quod de labore ipsorum nascitur, manducant. Laborant
circa arbores pomiferas; quis manducet labores? Sed quod illae arbores attulerint, fructus laboris,
ipse iucundat agricolam. Quid sibi vult: Labores fructuum tuorum manducabis? Modo labores
habemus, fructus postea erit. Sed quia et ipsi labores non sunt sine gaudio, propter spem, de qua
paulo ante diximus: Spe gaudentes, in tribulatione patientes 17; modo nos ipsi labores nostri
iucundant, et laetos nos faciunt de spe. Si ergo labor noster potuit manducari, et potuit iucundare;

908

