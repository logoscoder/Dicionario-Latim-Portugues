dulcedo vitae huius, per quam possint iterum capi, sed illa contrita est: numquid et passer contritus
est? Absit; quia non erat in muscipula: Muscipula contrita est, et nos eruti sumus.
13. [v. 8.] Clament ergo, quia eruti sunt; volent ad Deum, triumphent in Deo, quia eruti sunt:
quoniam Dominus erat in eis, ne a muscipula caperentur. Quare muscipula contrita est, et nos eruti
sumus? Vis scire quare? Adiutorium nostrum in nomine Domini, qui fecit coelum et terram. Nam si
adiutorium hoc non esset, non quidem aeterna maneret muscipula; sed cum captus esset,
contereretur passer. Nam vita ista transitura est; et qui dulcedine eius capti fuerint, et per hanc
dulcedinem offenderint Deum, cum ista vita transibunt. Nam conteretur muscipula; certi estote:
omnis dulcedo vitae istius praesentis non erit, impleta sorte loci sui; sed opus est non haerere, ut
quando conteretur muscipula, tunc exsultes et dicas: Muscipula contrita est, et nos eruti sumus.
Sed ne putes hoc viribus tuis te posse, attende cuius est opus ut eruaris (nam si superbieris, in
muscipulam cadis), et dic: Adiutorium nostrum in nomine Domini, qui fecit coelum et terram.

Lex non salvavit ut legis lator desideretur.
14. Psalmus tractatus est, et quantum Dominus adiuvare dignatus est, ut puto, expositus. Crastino
etiam die sermonem deberi Caritati vestrae optime nostis; adestote, et adiuvate nos orationibus
vestris. Pollicitationis enim nostrae meminisse debetis; nec dicerem quid essem tractaturus, nisi
adiuvari volens studio fidei et orationum vestrarum. Meministis enim me promisisse vobis de hoc
tractare quod dictum est in Evangelio: Lex per Moysen data est; Gratia et veritas per Iesum
Christum facta est 26. Solent enim homines haeretici, maxime Manichaei, reprehendere Legem, et
dicere quia Deus illam non dedit. Exponendus est enim locus iste, ut cognoscatur quia et Legem
Deus dedit, et Lex per Moysen data est; ut non salvaret, propter certam causam. Non salvavit Lex,
ut lator Legis ipse Imperator desideraretur, qui indulgentiam daret peccantibus; et data quidem Lex
esset per Moysen, Gratia autem et veritas per Iesum Christum fieret. Ad hoc intentos vos facere
volui. Aderit Domini misericordia, non ex meritis nostris, sed forte pro merito desiderii vestri; neque
ex facultatibus nostris, sed ex abundantia donorum suorum: ut sic tractetur res satis necessaria
hominibus positis in novo testamento, ut omnino nullas latebras inveniat inimicus, ubi se occultet
ad decipiendos fideles.

182 IN PSALMUM 124
ENARRATIO
Sermo ad plebem

Saeculi huius felicitas falsa, ventosa et prorsus seductoria.
1. [vv. 1.2.] Psalmus iste, pertinens ad numerum canticorum graduum (de quo titulo in aliis iam
multa diximus, et repetere nolumus, ne vos obtundamus potius quam instruamus), docet nos
ascendentes et levantes animas nostras ad Dominum Deum nostrum affectu caritatis atque
pietatis, non intendere in homines qui prosperantur in hoc saeculo felicitate falsa atque ventosa et
prorsus seductoria; ubi nihil aliud nutriunt quam superbiam, et cor eorum congelascit adversus
Deum, et fit durum adversus imbrem gratiae ipsius, ne fructum ferat. Praesumentes enim omnia
sibi abundare, quae videntur huic vitae necessaria, et ultra quam necessaria, extolluntur; et cum
sint homines per iniquitatem inferiores omnibus hominibus, per superbiam superiores se putant
omnibus hominibus. Atque utinam vel sicut alios homines se esse deputarent. Hos autem aliquando
intuendo et nimis attendendo, etiam illi qui Deum colunt, fluctuant et nutant, quasi perierit merces
eorum quare Deum colunt, cum se vident in laboribus, in egestate, in aerumna, in morbo, in dolore,
in aliqua necessitate, et vident alios habere sanitatem corporis, abundare temporalibus,
incolumitate suorum gaudere, nitore honorum florere eos qui non solum Deum non colunt, sed et
omnibus hominibus adversantur; attendentes eos, nutant, et dicunt apud se quod aperte scriptum
est in quodam psalmo: Quomodo scivit Deus, et si est scientia in Altissimo? Ecce ipsi peccatores et
abundantes in saeculo obtinuerunt divitias. Et sequitur: Numquid vane iustificavi cor meum, et lavi
in innocentibus manus meas? 1 Numquid forte vanus fui, qui volui iuste vivere, et innocenter inter
homines conversari, quando scio eos qui nolunt servare innocentiam, habere tantam felicitatem, et
insultare iustis per iniquitatem felices?

Quod Deus vult si feceris, rectum habebis cor.
889

