In Isaac vocabitur tibi semen: hoc est: Non qui filii carnis, hi filii Dei, sed filii promissionis
deputantur in semine 10. Nam quid erat ipse per seipsum, in eo quod sequitur, confitetur: Vias meas
enuntiavi, et exaudisti me. Nonnulli quidem codices habent, vias tuas; sed plures, et maxime
graecis, vias meas, hoc est, malas. Nam hoc mihi videtur dicere: Peccata mea confessus sum, et
exaudisti me, hoc est, ut dimitteres ea. Doce me iustificationes tuas. Confessus sum vias meas,
delesti eas; doce me tuas. Sic doce me, ut agam; non ut tantummodo sciam quid agere debeam.
Sicut enim dictum est de Domino quod non noverat peccatum 11, et intellegitur, non fecerat; sic et
iustitiam ille vere dicendus est nosse, qui facit. Proficientis haec oratio est. Nam utique si omnino
non faceret, profecto illa superiora non diceret: Servus autem tuus exercebatur in tuis
iustificationibus 12. Non ergo in quibus exercebatur, has vult a Domino discere; sed ab istis ad alias
proficiendo, velut crescendo, desiderat pervenire.

...nosque adiuvet ad ampliores profectus consequendos.
4. [vv 27.28.] Denique adiungit et dicit: Viam iustificationum tuarum insinua mihi; vel, sicut nonnulli
codices habent, instrue me: quod expressius de graeco dicitur, fac me intellegere. Et exercebor in
mirabilibus tuis. Ipsas iustificationes ampliores, quas proficiendo cupit apprehendere, mirabilia Dei
vocat. Sunt ergo quaedam Dei iustificationes ita mirabiles, ut humana infirmitas ab eis qui experti
non sunt, non ad eas posse pervenire credatur. Unde laborans iste, et earum difficultate quodam
modo fatigatus, adiungit: Dormitavit anima mea prae taedio; confirma me in verbis tuis. Quid est,
dormitavit, nisi ab spe refriguit qua eas se apprehensuram esse crediderat? Sed, confirma me,
inquit, in verbis tuis, ne ab eis quoque ad quae pervenisse me iam sentio, decidam dormitando:
confirma itaque me in eis verbis tuis quae iam teneo, quae iam facio, ut ex eis ad alia possim
proficiendo pertendere.

De operum lege et lege fidei.
5. [v 29.] Et quid impedit in via iustificationum Dei sic ambulare, ut homo facile possit ad illa etiam
mirabilia pervenire? Quid putamus, nisi quod a se amoveri in consequentibus rogat dicens: Viam
iniquitatis amove a me? Et quia lex factorum subintravit, ut abundaret delictum 13; sequitur, et dicit:
Et lege tua miserere mei. Qua lege, nisi lege fidei? Audi Apostolum: Ubi est ergo gloriatio tua?
Exclusa est. Per quam legem? factorum? Non; sed per legem fidei 14. Haec est lex fidei, qua
credimus et oramus per gratiam nobis donari, ut faciamus quod per nosmetipsos implere non
possumus; ne ignorantes Dei iustitiam, et nostram volentes constituere, iustitiae Dei non simus
subiecti 15. In lege itaque factorum est Dei iubentis iustitia; in lege autem fidei, subvenientis
misericordia.

Magnum Dei munus est iustitia delectari.
6.[vv 30-32.] Cum autem dixisset: Et lege tua miserere mei; de beneficiis eius quae iam consecutus
est, quodammodo, si dici potest, praescribit, ut impetret caetera quae nondum est consecutus. Ait
enim: Viam veritatis elegi; iudicia tua non sum oblitus. Adhaesi testimoniis tuis; Domine, noli me
confundere. Viam veritatis elegi, ubi currerem: iudicia tua non sum oblitus, ut currerem. Adhaesi
testimoniis tuis, cum currerem: Domine, noli me confundere; quo curro pertendam, quo tendo
perveniam. Non enim volentis, neque currentis, sed miserentis est Dei 16. Denique sequitur: Viam
mandatorum tuorum cucurri, cum dilatasti cor meum. Non currerem, nisi dilatasses cor meum.
Prorsus isto versu exponitur quemadmodum dictum sit: Viam veritatis elegi, iudicia tua non sum
oblitus, adhaesi testimoniis tuis. Cursus est quippe iste viae mandatorum Dei. Et quia potius eius
beneficia quam sua merita Domino allegat; tamquam diceretur ei: Quomodo istam viam cucurristi,
eligendo, et Dei iudicia non obliviscendo, et eius testimoniis adhaerendo, an per teipsum ista
potuisti? Non, ait. Quid ergo? Viam mandatorum tuorum, inquit, cucurri cum dilatasti cor meum.
Non ergo per proprium, et quasi nullius tuae opis indigum arbitrium meum; sed cum dilatasti cor
meum. Cordis dilatatio, iustitiae est delectatio. Haec munus est Dei, ut in praeceptis eius non
timore poenae angustemur, sed dilectione, et delectatione iustitiae dilatemur. Hanc enim nobis
promittit latitudinem eius dicens: Habitabo in eis, et deambulabo 17. Quam enim latum est ubi
deambulat Deus! in hac latitudine diffunditur caritas in cordibus nostris per Spiritum sanctum qui
datus est nobis 18. Unde etiam dictum est: Et in plateis tuis discurrant aquae tuae 19: platea quippe
de verbo graeco a latitudine nomen accepit; quoniam graece
dicitur latum. Hae sunt aquae
de quibus Dominus clamat: Qui sitit veniat ad me. Qui credit in me, flumina aquae vivae fluent de
ventre eius: et exponens Evangelista quid dixerit: Hoc autem, inquit, dicebat de Spiritu quem

818

