reddis quod promisisti? Respondet tibi Deus: Ut accipias quod promisi, ego dabo; ut faceres, quare
acciperes, ego dedi. Denique superbis talibus loquitur propheta: Quid vultis mecum iudicio
contendere? Omnes dereliquistis me, dicit Dominus 30. Quid vultis mecum in iudicium intrare, et
vestras iustitias commemorare? Commemorate iustitias vestras; ego novi facinora vestra.
Quomodo approbabo iustitiam, ubi damnabo superbiam? Merito iste humilis in corpore Christi,
discens a capite quoniam mitis est et humilis corde 31: Ne intres, inquit, in iudicium cum servo tuo.
Non litigemus; nolo tecum habere causam, ut ego proponam iustitiam meam, tu convincas
iniquitatem meam: Ne intres in iudicium cum servo tuo. Quare hoc? quare timet? Quoniam non
iustificabitur coram te omnis vivens. Omnis vivens, hic utique vivens, in carne vivens, moriturus
vivens, natus homo, ex hominibus vivens, de Adam, Adam vivens; omnis ita vivens iustificari forte
potest coram se, non coram te. Quomodo, coram se? Sibi placens, tibi displicens: coram te autem
non iustificabitur omnis vivens. Noli ergo mecum intrare in iudicium, Domine, Deus meus.
Quantumlibet rectus mihi videar, producis tu de thesauro tuo regulam, coaptas me ad eam, et
pravus invenior. Ne intres in iudicium cum servo tuo. Bene, cum servo tuo. Indignum est tibi cum
servo tuo intrare in iudicium, nec quidem cum amico tuo: quia: Vobis dico amicis meis 32, non
diceres, nisi ex servis amicos tu ipse fecisses. Tu licet dicas amicum, ego confiteor servum:
misericordia indigeo, fugitivus redeo, pacem quaero; non sum dignus vocari filius tuus: Ne intres in
iudicium cum servo tuo; quoniam non iustificabitur in conspectu tuo omnis vivens. Ante mortem ne
laudes hominem quemquam 33: omnino omnis vivens. Quid ipsi arietes, quid ipsi Apostoli, de
quorum prole dicitur: Afferte Domino filios arietum 34? Ex his Paulus est, qui dicit non se esse
perfectum: Non quia iam acceperim, inquit, aut iam perfectus sim 35. Denique, fratres, ut cito
agnoscatis, ipsi didicerunt orare quod oramus, ipsis data est regula postulandi, a Iurisperito
coelesti: Sic orate 36, inquit: Et cum quaedam praemisisset, posuit et hoc ut dicerent arietes nostri,
duces ovium, et praecipua membra Pastoris et congregatoris unius gregis; ipsi didicerunt dicere:
Dimitte nobis debita nostra, sicut et nos dimittimus debitoribus nostris 37. Non dixerunt: Gratias tibi,
qui dimisisti nobis debita nostra, sicut et nos dimittimus debitoribus nostris; sed: Dimitte, sicut
dimittimus. Orabant autem utique iam fideles, utique iam Apostoli: nam ista oratio dominica magis
fidelibus datur. Si debita illa tantummodo dicerentur quae per Baptismum dimittuntur,
catechumenis congrueret magis orare: Dimitte nobis debita nostra. Dicant ergo Apostoli, dicant:
Dimitte nobis debita nostra, sicut et nos dimittimus debitoribus nostris. Et cum eis dictum fuerit:
Quare hoc dicitis? quae debita vestra? Respondeant: Quoniam non iustificabitur in conspectu tuo
omnis vivens.

Contra spiritales hostes vigilemus.
7. [v 3.] Quoniam persecutus est inimicus animam meam, humiliavit in terra vitam meam. Vide
nos, vide caput nostrum pro nobis: Quoniam persecutus est inimicus animam meam. Persecutus est
plane et diabolus animam Christi, et Iudas animam magistri: et nunc ad persecutionem corporis
Christi idem diabolus manet; Iudas autem Iudae succedit. Non ergo deest de quo dicat et corpus:
Quoniam persecutus est inimicus animam meam, humiliavit in terra vitam meam. Humiliavit, inquit,
in terra vitam meam. Alio loco dicitur: Curvaverunt animam meam 38. Quid enim nobiscum agit,
quisquis persequitur, nisi ut relicta spe coelesti terram sapiamus, persecutori cedentes terrena
diligamus? Et illi quidem, quantum in ipsis est, hoc agunt: nobis autem hoc non contingat, quibus
dicitur: Si resurrexistis cum Christo, quae sursum sunt sapite, ubi Christus est in dextera Dei
sedens; quae sursum sunt quaerite, non quae super terram: mortui enim estis 39. Nam non
iustificabitur coram Deo omnis vivens. Illi ergo vel aperte saeviendo, vel occulte insidiando
conantur perducere vitam nostram ad terram: contra hos vigilemus, ut dicere possimus: Nostra
enim conversatio in coelis est 40. Humiliavit, inquit, in terra vitam meam inimicus.

Christus ad Patris voluntatem faciendam moritur.
8. Collocaverunt me in tenebrosis, sicut mortuos saeculi. Hoc a capite expeditius auditis, et
expeditius hoc in capite agnoscitis. Ille enim pro nobis mortuus factus est, sed non mortuus saeculi.
Qui enim mortui sunt saeculi? et quomodo ille non erat mortuus saeculi? Mortui saeculi, merito
mortui, mercedem recipientes iniquitatis, et mortem ducentes ex peccati propagine; ex illa voce
qua dicitur: Ego enim in iniquitatibus conceptus sum, et in peccatis mater mea in utero me aluit 41.
Venit autem ille per virginem assumens carnem, non iniquitatem carnis, assumens carnem
mundam mundatricem. Illi autem quem peccatorem putabant, tamquam mortuum saeculi
deputabant. At ille qui in alio psalmo dixit: Quae non rapui, tunc exsolvebam 42; et qui dixit in
Evangelio: Ecce venit princeps mundi 43, praepositus mortis, operis mali persuasor, supplicii
exactor; Venit, inquit, et in me nihil inveniet 44. Quid est, in me nihil inveniet? Nullam culpam, nihil

1003

