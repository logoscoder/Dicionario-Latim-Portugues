non viderunt; et audire quae auditis, et non audierunt 7: ut ipsorum etiam vox hoc loco agnoscatur:
Defecit in salutare tuum anima mea. Nec tunc ergo quievit hoc desiderium sanctorum, nec nunc
quiescit in Christi corpore quod est Ecclesia, usque ad terminum saeculi, donec veniat Desideratus
cunctis gentibus, sicut promittitur per Prophetam 8. Propter quod dicit Apostolus: Superest mihi
corona iustitiae, quam reddet mihi Dominus in illo die iustus iudex; non solum autem mihi, sed et
omnibus qui diligunt manifestationem eius 9. Hoc itaque desiderium de quo nunc agimus, de
dilectione consurgit manifestationis eius; de qua item dicit: Cum Christus apparuerit vita vestra,
tunc et vos cum illo apparebitis in gloria 10. Prima ergo tempora Ecclesiae ante Virginis partum,
sanctos habuerunt qui desiderarent incarnationis eius adventum: ista vero tempora ex quo ascendit
in coelum, sanctos habent qui desiderent eius manifestationem ad vivos et mortuos iudicandos.
Neque hoc Ecclesiae desiderium ab initio usque in finem saeculi requievit aliquantum, nisi quamdiu
hic cum discipulis in carne versatus est, ut totius corporis Christi in hac vita gementis vox
convenienter intellegatur: Defecit in salutare tuum anima mea, et in verbum tuum speravi: hoc est
in promissum; quae spes facit ut per patientiam exspectetur quod a credentibus non videtur 11.
Etiam hic graecus illud verbum habet, quod quidam nostri interpretes supersperavi transferre
maluerunt; quia procul dubio plus futurum est, quam dici potest.

Deus in mensura et numero et pondere cuncta disponit.
2. [v 82.] Defecerunt, inquit, oculi mei in eloquium tuum, dicentes: Quando consolaberis me? Ecce
rursus in oculis, sed utique interioribus, laudabilis et felix ille defectus, non veniens ex infirmitate
animi, sed ex fortitudine desiderii in promissum Dei: hoc enim ait, in eloquium tuum. Quomodo
autem tales oculi dicunt: Quando consolaberis me? nisi cum tali intentione et exspectatione oratur
et gemitur? Lingua enim loqui, non oculi solent: sed oculorum quodammodo vox est desiderium
orationis. Verum in eo quod ait: Quando consolaberis me? tamquam moras se perpeti ostendit.
Unde est etiam illud: Et tu, Domine, quousque? 12 Quod aut ideo fit ut dulcior veniat dilata
iucunditas, aut iste sensus est desiderantium, cum spatium temporis, etiam quod subvenienti breve
est, longum est amanti. Novit autem Dominus quid quando faciat, qui in mensura et numero et
pondere cuncta disponit 13.
3. [v 83.] Ardentibus autem spiritalibus desideriis, carnalia desideria sine dubitatione frigescunt:
propter hoc sequitur: Quoniam factus sum tamquam uter in pruina; iustificationes tuas non sum
oblitus. Nimirum enim per utrem carnem mortis huius, per pruinam vero coeleste beneficium vult
intellegi, quo carnis concupiscentiae velut frigore cohibente torpescunt; et fit hinc ut iustificationes
Dei de memoria non labantur, dum non cogitatur aliunde; quoniam fit quod ait Apostolus: Carnis
providentiam ne feceritis in concupiscentiis 14. Ideo cum dixisset: Quoniam factus sum tamquam
uter in pruina; subiecit: Iustificationes tuas non sum oblitus: hoc est, ideo non sum oblitus, quoniam
talis factus sum. Fervor enim cupiditatis obtorpuit, ut ferveret memoria caritatis.

Dei Ecclesia usque ad saeculi finem in terra futura.
4. [v 84.] Quot sunt dies servi tui? quando facies de persequentibus me iudicium? In Apocalypsi est
ista vox martyrum, et eis imperatur patientia donec fratrum eorum numerus impleatur 15. De diebus
ergo suis interrogat corpus Christi, qui futuri sunt in hoc saeculo. Et ne quisquam putaret ante hic
Ecclesiam non futuram, quam finis saeculi venerit, et aliquid temporis futurum in hoc saeculo, quo
Ecclesia iam non sit in terris; propterea cum quaesisset de diebus suis, adiunxit etiam de iudicio,
profecto demonstrans usque ad iudicium, in quo de persecutoribus eius est futura vindicta, ipsam
quoque in terris futuram. Si autem quemquam movet cur quaerat quod cum discipuli quaererent,
Magister respondit: Non est vestrum scire tempora, quae Pater posuit in sua potestate 16; cur non
credamus isto loco psalmi huius esse prophetatum hoc ipsum illos fuisse quaesituros, et Ecclesiae
vocem, quae hic tanto ante praedicta est, illorum interrogatione completam?

Veritatis hostes et minantes et blandientes timendi.
5. [v 85.] Quod autem sequitur: Narraverunt mihi iniqui delectationes; sed non sicut lex tua,
Domine: eas sic transferre voluerunt interpretes nostri, quas Graeci
vocant, quod
usque adeo uno verbo nequaquam dici latine potest, ut aliqui, delectationes, aliqui, fabulationes
eas dicerent; ut non immerito accipiatur esse quidem illas exercitationes, sed in sermone cum
quadam delectatione. Has vero habent in diversis sectis ac professionibus, et litterae saeculares, et
Iudaeorum quae Deuterosis nuncupatur, continens praeter divinarum canonem Scripturarum millia
fabularum; habet eas et haereticorum vana atque errabunda loquacitas. Hos omnes iniquos

837

