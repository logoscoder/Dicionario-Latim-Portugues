est, dolorem, formas dolorem, plasmas dolorem, non simulas dolorem: quomodo fingit artifex, unde
et figulus dicitur a fingendo. Ergo: Pro iniquitate erudisti hominem. Video me in malis, video me in
poena, et apud te non video iniquitatem. Si ergo ego in poena sum et apud te iniquitas non est,
nonne restat ut pro iniquitate erudieris hominem?

Gratia beneficii Dei prima est confessio nostrae infirmitatis.
18. Et quomodo, erudisti? Dic ipsam eruditionem, o Idithun, quomodo eruditus es? Et tabescere
fecisti sicut araneam animam meam. Haec est eruditio. Quid tabidius aranea? Animal ipsum dico.
Quamquam et ipsis telis aranearum quid tabidius? Attende et ipsum animal quam tabidum est.
Pone supra leviter digitum, ruina est: nihil omnino tabidius. Talem fecisti animam meam, inquit,
erudiendo me pro iniquitate. Quando eruditio infirmum fecit, quaedam fortitudo erat vitium. Video
quosdam praevolasse, et intellexisse: sed a celerioribus non sunt deserendi tardiores, ut pariter
viam sermonis carpant. Hoc dixi, hoc intellegite: Si eruditio iusti Dei hanc infirmitatem fecit,
fortitudo quaedam erat vitium. Fortitudine quadam displicuit homo, ut erudiretur infirmitate: quia
superbia quadam displicuit, ut erudiretur humilitate. Fortes se esse dicunt omnes superbi. Ideo
vicerunt multi ab oriente et occidente venientes, ut recumbant cum Abraham et Isaac et Iacob in
regno coelorum: quare vicerunt? Quia fortes esse noluerunt. Quid est, fortes esse noluerunt? De se
praesumere timuerunt: iustitiam suam non constituerunt, ut iustitiae Dei subicerentur 62. Denique
quando dixit Dominus hoc: Multi ab oriente et occidente venient, et recumbent cum Abraham et
Isaac et Iacob in regno coelorum, filii autem regni, id est Iudaei ignorantes iustitiam Dei, et suam
volentes statuere, ibunt in tenebras exteriores; recordamini fidem illam Centurionis unius ex populo
gentium, ita in se infirmi, ita non fortis ut diceret: Non sum dignus ut sub tectum meum intres. Non
erat dignus qui Christum domo reciperet, et iam corde receperat. Etenim magister ille humilitatis,
Filius hominis iam invenerat in eius pectore ubi caput reclinaret. Ad hoc verbum Centurionis
Dominus respiciens, ad sequentes se dixit: Amen dico vobis, in nullo inveni tantam fidem in Israel.
Hunc infirmum invenit, Israelitas fortes invenit, ut inter utrosque diceret: Non est opus medicus
sanis, sed male habentibus 63. Propter hoc ergo, id est propter hanc humilitatem: Multi ab oriente et
occidente venient, et recumbent cum Abraham et Isaac et Iacob in regno coelorum; filii autem
regni ibunt in tenebras exteriores 64. Ecce mortales estis, ecce carnem putrescentem portatis, et
sicut unus ex principibus cadetis: sicut homines moriemini 65, et cadetis sicut diabolus. Quid vobis
prodest medicina mortalitatis? Superbus diabolus, tamquam angelus non habens carnem
mortalem: tu autem qui accepisti mortalem carnem, et nec hoc tibi prodest, ut tanta infirmitate
humilieris, sicut unus ex principibus cades. Ipsa est ergo gratia beneficii Dei prima, redigere nos ad
confessionem infirmitatis, ut quidquid boni possumus, quidquid potentes sumus, in illo simus: ut qui
gloriatur, in Domino glorietur 66. Quando infirmor, inquit, tunc potens sum 67. Pro iniquitate erudisti
hominem: et tabescere fecisti sicut araneam animam meam.

Certum est quia moriemur, dies mortis incertus.
19. Verumtamen vane conturbatur omnis homo vivens. Redit ad illud quod paulo ante
commemoravit: quamvis hic proficiat, vane conturbatur omnis homo vivens: vivens utique in
incerto. Quis enim vel de ipso bono suo securus est? Vane conturbatur. Iactet in Dominum curam
suam 68, in illum iactet quidquid sollicitus est, ipse nutriat, ipse custodiat. Quid enim in hac terra
certum est, nisi mors? Considerate omnia omnino vel bona vel mala vitae huius, vel in ipsa iustitia,
vel in ipsa iniquitate: quid hic certum est, nisi mors? Profecisti: quid sis hodie, scis; quid futurus sis
crastino, nescis. Peccator es: quid sis hodie, scis; quid sis crastino, nescis. Speras pecuniam;
incertum est an proveniat. Speras uxorem; incertum est an accipias, vel qualem accipias. Speras
filios; incertum est an nascantur: nati sunt; incertum est an vivant: vivunt, incertum est an
proficiant, an deficiant. Quocumque te verteris, incerta omnia: sola mors certa. Pauper es; incertum
est an ditescas: indoctus; incertum est an erudiaris: imbecillus; incertum est an convalescas. Natus
es; certum est quia morieris: et in hoc ipso quia mors ipsa certa est, dies mortis incertus est. Inter
haec incerta, ubi sola mors certa, cuius etiam hora incerta, et sola multum cavetur, quae nullo
modo devitatur, omnis homo vivens vane conturbatur.

Multis Deus loquitur in corde.
20. [v 13.] Ergo inter haec iam transiliens, iam in quibusdam superioribus agens, haec ima
contemnens, inter haec positus: Exaudi, inquit, orationem meam. De quibus gaudeam, de quibus
gemam? De transactis gaudeo, pro his quae restant gemo. Exaudi orationem meam et
deprecationem meam: auribus percipe lacrymas meas. Numquid enim quia tanta transilivi, quia

204

