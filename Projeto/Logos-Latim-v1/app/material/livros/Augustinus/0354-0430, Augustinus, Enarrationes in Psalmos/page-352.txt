et eis qui fuerunt, et eis qui sunt, et eis qui futuri sunt, eruitur Christus, et qui praecessit, et qui est,
et qui venturus est. Christus enim est totum corpus Christi: et quicumque nunc christiani boni, et
qui ante nos, et qui post nos futuri sunt, totus Christus eruitur a viris sanguinum; nec vacat haec
vox: Et a viris sanguinum salvum me fac.

Fortes damnandi et infirmi laudabiles.
6. [v 4.] Quia ecce venati sunt animam meam. Potuerunt tenere, potuerunt occidere, venati sunt
animam meam. Sed ubi est, Disrupisti vincula mea 19? Ubi est, Muscipula comminuta est, et nos
eruti sumus? Ubi est quod benedicimus Deum, qui non dedit nos in venationem dentibus eorum 20?
Illi quidem venati sunt, sed in manibus venantium non dimittit qui custodit Israel. Quia ecce venati
sunt animam meam: irruerunt super me fortes. Non utcumque transeundum est ab his fortibus:
diligenter insinuandum est qui sint fortes insurgentes. Fortes, super quos, nisi super infirmos, super
invalidos, super non fortes? Et laudantur tamen infirmi, et damnantur fortes. Si intellegantur qui
sunt fortes, primo ipsum diabolum Dominus fortem dixit: Nemo, inquit, potest intrare in domum
fortis, et vasa eius eripere, nisi prius alligaverit fortem 21. Alligavit ergo fortem vinculis dominationis
suae; et vasa eius arripuit, ac vasa sua fecit. Erant enim omnes iniqui vasa diaboli, qui credentes
facti sunt vasa Christi: quibus Apostolus dicit: Fuistis enim aliquando tenebrae, nunc autem lux in
Domino 22, qui notas facit divitias suas in vasa misericordiae 23. Possunt ergo isti fortes intellegi.
Sed sunt in hominibus quidam fortes reprehensibili et damnabili fortitudine, qui praesumunt
quidem, sed de temporali felicitate. Non vobis videtur fuisse fortis dives iste, qui nunc ex Evangelio
recitatus est, quoniam successit ei regio in opulentia fructuum? Perturbatus consilium reconditionis
invenit, ut destructis veteribus apothecis, novas construeret ampliores, eisque completis, animae
suae diceret: Habes multa bona, anima; epulare, iucundare, satiare 24. Qualem fortem vides? Ecce
homo qui non posuit Deum adiutorem suum, sed speravit in multitudine divitiarum suarum. Vide
quam fortis sit: Et praevaluit, inquit, in vanitate sua 25.

De nulla mundi re aut hominis virtute praesumendum.
7. Sunt et alii fortes, non de divitiis, non de viribus corporis, non de aliqua in tempore praecellenti
potentia dignitatis, sed praesumentes de iustitia sua. Hoc genus fortium cavendum, metuendum,
aversandum, non imitandum: praesumentium, inquam, non de corpore, non de opibus, non de
genere, non de honore; omnia enim ista quis non videat temporalia, fluxa, caduca, volatica? sed
praesumentium de iustitia sua. Talis fortitudo impedivit Iudaeos ne per foramen acus intrarent 26.
Cum enim de se praesumunt quod iusti sint, et tamquam sani sibi videntur, medicinam
recusaverunt, et ipsum medicum necaverunt. Tales ergo fortes, non infirmos, non venit vocare qui
dixit: Non est opus sanis medicus, sed male habentibus. Non veni vocare iustos, sed peccatores in
poenitentiam 27. Isti erant fortes qui insultabant discipulis Christi, quia magister eorum ad infirmos
intrabat, et convivabatur cum infirmis. Quare, inquiunt, magister vester cum publicanis et
peccatoribus manducat 28? O fortes quibus medicus opus non est! Fortitudo ista non sanitatis est,
sed insaniae. Nam et phreneticis nihil fortius, valentiores sunt sanis: sed quanto maiores vires,
tanto mors vicinior. Avertat ergo Deus ab imitatione nostra fortes istos. Timendum est enim ne eos
quisque velit imitari. Doctor autem humilitatis, particeps nostrae infirmitatis, donans
participationem suae divinitatis, ad hoc descendens ut viam doceret et via fieret 29, maxime suam
humilitatem nobis commendare dignatus est; et ideo a servo baptizari non dedignatus est 30, ut nos
doceret confiteri peccata nostra, et infirmari ut fortes simus, habere potius Apostoli vocem dicentis:
Quando infirmor, tunc potens sum 31. Quomodo ergo noluit esse fortis. Isti autem qui fortes esse
voluerunt, id est, qui de sua virtute praesumere voluerunt tamquam iusti, offenderunt in lapidem
offensionis 32: et haedus visus est eis Agnus, et quia veluti haedum occiderunt, ab Agno redimi non
meruerunt. Ipsi sunt ergo fortes, qui irruerunt super Christum, commendantes iustitiam suam.
Audite fortes istos: Cum quidam Ierosolymitae dicerent, missi ab eis ad apprehendendum Christum,
et non audentes apprehendere (quia quando voluit, tunc apprehensus est, qui vere fortis erat):
Quare ergo, inquiunt, non eum potuistis apprehendere? Et responderunt: Nemo unquam hominum
sic locutus est, sicut ille. Et illi fortes: Numquid aliquis Pharisaeorum in illum credidit, aut aliquis
Scribarum, nisi populus iste nesciens Legem 33. Praeposuerunt se turbae infirmae ad medicum
currenti: unde, nisi quia ipsi fortes erant? et fortitudine sua, quod est gravius, omnem etiam turbam
in se traduxerunt, et medicum omnium occiderunt. Sed et ille eo quod occisus est, de sanguine suo
medicamentum fecit aegrotis. Irruerunt super me fortes. Hos maxime fortes advertite; et videte
utrum de ulla re praesumendum sit homini, quando nec de iustitia praesumendum est. Iam videte
ubi iaceant praesumentes de divitiis, de viribus corporis, de nobilitate generis, de dignitate saeculi,
si qui de ipsa iustitia tamquam de sua praesumpserit, cadit. Irruerunt super me fortes. Ex illis

352

