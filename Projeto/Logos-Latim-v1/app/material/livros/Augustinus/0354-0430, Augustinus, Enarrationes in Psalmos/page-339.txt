audiant surdi, stringantur paralytici, ambulent claudi, surgant aegroti, resurgant mortui: iste est
sonus psalterii. Sonet et cithara; esuriat, sitiat, dormiat, teneatur, flagelletur, irrideatur, crucifigatur,
sepeliatur. Cum ergo vides in illa carne quaedam sonuisse desuper, quaedam de inferiore parte,
una caro resurrexit, et in una carne agnoscimus et psalterium et citharam. Et ista duo genera
factorum impleverunt Evangelium, et praedicatur in gentibus; nam et miracula et passiones Domini
praedicantur.

Veritas Dei in caelo, misericordia ipsius praevalet in terra.
17. [vv 10-12.] Ergo surrexit psalterium et cithara diluculo, et confitetur Domino: et quid ait?
Confitebor tibi in populis, Domine, et psallam tibi in gentibus: quia magnificata est usque ad coelos
misericordia tua, et usque ad nubes veritas tua. Coeli supra nubes, et nubes infra coelos: et tamen
ad hoc coelum proximum pertinent nubes. Sed aliquando nubes recumbunt in montibus, usque
adeo in proximo aere conglomerantur. Coelum autem sursum est, habitationes Angelorum, Sedium,
Dominationum, Principatuum, Potestatum. Illud ergo forte videatur fuisse dicendum: Magnificata
est usque ad coelos veritas tua, et usque ad nubes misericordia tua. Etenim in coelo Angeli laudant
Deum, videntes ipsam speciem veritatis, sine ulla caligine visionis, sine interpolatione aliqua
falsitatis: vident, diligunt, laudant, non fatigantur. Ibi veritas: hic autem in nostra miseria utique
misericordia. Misero enim praebenda est misericordia. Non enim opus est misericordia sursum, ubi
nullus est miser. Hoc propterea dixi, quia videtur congruentius dici potuisse: Magnificata est usque
ad coelos veritas tua, et usque ad nubes misericordia tua. Nubes enim intellegimus praedicatores
veritatis, homines portantes istam carnem caliginosam quodammodo, unde Deus et coruscat
miraculis, et tonat praeceptis: et ipsi sunt illae nubes de quibus dicit Isaias ex persona Domini,
increpans quamdam vineam malam, sterilem, spinosam: Mandabo nubibus meis, ne pluant super
eam imbrem 41: id est, mandabo Apostolis meis, ut deserant Iudaeos, et non illis evangelizent, sed
evangelizent in terra bona Gentium, unde non spinae, sed uvae procedant. Novimus ergo nubes Dei
esse praedicatores veritatis, Prophetas, Apostolos, omnes recte proferentes verbum veritatis et
habentes in se lumen occultum, sicut habent nubes unde coruscant: homines ergo nubes. Quid sibi
itaque vult, Domine, Quia magnificata est usque ad coelos misericordia tua, et usque ad nubes
veritas tua? Veritas praepollet in Angelis: sed dedisti illam et hominibus, et deduxisti illam usque ad
nubes. Rursus misericordia videntur Angeli non indigere; sed quia homines miseros tu miseraris, et
praebendo illis misericordiam communicatione resurrectionis Angelos facis, usque ad coelos est
misericordia tua. Gloria Domino nostro, et misericordiae ipsius, et veritati ipsius, quia nec deseruit
nos misericordia facere beatos per gratiam suam, nec fraudavit nos veritate: quia primo veritas
carne operta venit ad nos, et sanavit per carnem suam oculum interiorem cordis nostri, ut eam
postea facie ad faciem videre possemus 42. Agentes ergo illi gratias, dicamus cum ipso Psalmo
ultimos versus, quos iamdudum etiam dixit: Exaltare super coelos Deus, et super omnem terram
gloria tua. Hoc enim ei dixit Propheta ante tot annos: hoc modo videmus nos; hoc ergo dicamus et
nos.

73

IN PSALMUM 57
ENARRATIO
Sermo ad plebem

Lex naturalis lex scripto tradita.
1. [v 1, 2.] Vox quam cantavimus, audienda nobis magis est, quam clamanda. Omnibus enim
tamquam in concione generis humani veritas clamat: Si vere utique iustitiam loquimini, recta
iudicate, filii hominum. Cui enim iniquo non facile est loqui iustitiam? aut quis de iustitia
interrogatus, quando non habet causam, non facile respondeat quid sit iustum? Quandoquidem
manu formatoris nostri in ipsis cordibus nostris veritas scripsit: Quod tibi non vis fieri, ne facias
alteri 1. Hoc et antequam Lex daretur nemo ignorare permissus est, ut esset unde iudicarentur et
quibus Lex non esset data. Sed ne sibi homines aliquid defuisse quaererentur, scriptum est et in
tabulis quod in cordibus non legebant. Non enim scriptum non habebant, sed legere nolebant.
Oppositum est oculis eorum quod in conscientia videre cogerentur; et quasi forinsecus admota voce
Dei, ad interiora sua homo compulsus est, dicente Scriptura: In cogitationibus enim impii
interrogatio erit 2. Ubi interrogatio, ibi lex. Sed quia homines appetentes ea quae foris sunt, etiam a
seipsis exsules facti sunt, data est etiam conscripta lex: non quia in cordibus scripta non erat; sed
quia tu fugitivus eras cordis tui, ab illo qui ubique est comprehenderis, et ad teipsum intro

339

