administrantes rempublicam civitatis Ierusalem. Si enim nihil administrarent civitatis Ierusalem,
unde: Quae dicunt facite? unde, cathedram Moysi sedent 44? Rursus si cives sunt ipsius Ierusalem
qui regnabunt in aeternum cum Christo, unde: Quae faciunt facere nolite, nisi quia et audituri sunt:
Recedite a me, omnes qui operamini iniquitatem 45? Notum est ergo vobis, cives malae civitatis
administrare quosdam actus bonae civitatis. Videamus si et nunc cives bonae civitatis administrent
quosdam actus malae civitatis. Terrena omnis respublica, quandoque utique peritura; cuius regnum
transiturum est, cum veniet illud regnum de quo oramus: Veniat regnum tuum 46, et de quo
praedictum est: Et regni eius non erit finis 47: terrena ergo respublica habet cives nostros
administrantes res eius. Quam multi enim fideles, quam multi boni et magistratus sunt in civitatibus
suis, et iudices sunt, et duces sunt, et comites sunt, et reges sunt? Omnes iusti et boni, non
habentes in corde nisi gloriosissima quae de te dicta sunt, civitas Dei 48. Et quasi angariam faciunt
in civitate transitura, et illic a doctoribus civitatis sanctae iubentur servare fidem praepositis suis,
sive regi quasi praecellenti, sive ducibus tamquam ab eo missis ad vindictam malorum, laudem
vero bonorum 49; sive servi, ut dominis suis subditi sint, et Christiani Paganis; et servet fidem melior
deteriori, ad tempus serviturus, in aeternum dominaturus. Fiunt enim ista donec transeat
iniquitas 50. Iubentur servi ferre dominos iniquos et difficiles: cives Babyloniae iubentur tolerari a
civibus Ierusalem, et amplius obsequiorum exhibentibus, quam si cives essent ex ipsa Babylonia;
tamquam implentibus: Qui te angariaverit mille passus, vade cum illo alia duo 51. Hanc totam
civitatem dispersam, diffusam, permixtam, alloquitur his verbis et dicit: Quousque apponitis super
hominem? Interficite omnes: et qui foris estis tamquam spinae in sepibus, aut tamquam ligna
infructuosa in silvis; quique intus estis tamquam zizania, vel tamquam palea; omnes quotquot estis,
separati, permixti, tolerandi, separandi, interficite omnes: tamquam parieti inclinato et maceriae
depulsae. Verumtamen honorem meum cogitaverunt repellere. Non dixerunt, sed tamen
cogitaverunt. Cogitaverunt repellere honorem meum.

Christus animas suo corpori inserendas sitis.
9. Cucurri in siti. Retribuebant enim mala pro bonis 52. Illi interficiebant, illi repellebant; ego eos
sitiebam: illi honorem meum cogitaverunt repellere; ego eos in corpus meum sitiebam traicere.
Bibendo enim quid facimus, nisi humorem foris positum in membra mittimus, et in corpus nostrum
ducimus? Hoc fecit Moyses in illo capite vituli. Caput vituli, magnum sacramentum. Caput enim
vituli corpus erat impiorum, in similitudine vituli manducantis fenum 53, terrena quaerentium: quia
omnis caro fenum 54. Erat ergo, ut dixi, corpus impiorum. Iratus Moyses in ignem misit, comminuit,
in aqua sparsit, bibendum populo dedit 55; et ira Prophetae administratio facta est prophetiae.
Corpus enim illud in ignem mittitur tribulationum, et verbo Dei comminuitur. Paulatim enim
desistunt ab unitate corporis eius. Sicut enim vestimentum, ita per tempus absumitur. Et
unusquisque qui fit christianus, separatur ab illo populo, et quasi a massa comminuitur. Conspirati
oderunt; comminuti credunt. Et quid iam evidentius, quam quod in corpus illud civitatis Ierusalem,
cuius imago erat populus Israel, per Baptismum traiciendi erant homines? Ideo in aqua sparsum
est, ut in potum daretur. Hoc usque in finem sitit iste; currit, et sitit. Multos enim bibit; sed
nunquam erit sine siti. Inde est enim: Sitio, mulier, da mihi bibere 56. Samaritana illa ad puteum
sitientem Dominum sensit, et a sitiente satiata est: sensit prior illa sitientem, ut biberet ille
credentem. Et in cruce positus: Sitio, dixit 57; quamvis illi non hoc dederint quod sitiebat. Ipsos enim
ille sitiebat: at illi acetum dederunt; non vinum novum quo implentur utres novi 58, sed vinum vetus,
sed male vetus. Dicitur enim et acetum vetus, veteres homines de quibus dictum est: Non enim est
illis commutatio 59, ut eversis Iebusaeis aedificaretur Ierusalem 60.

Turpiter portant sacramenta Christi qui oderunt praecepta Christi.
10. Sic et corpus capitis huius usque in finem ab initio currit in siti. Et quasi ei diceretur: Quid in
siti? quid tibi deest, o corpus Christi, o Ecclesia Christi? in tanto honore, in tanta sublimitate, in
tanta celsitudine etiam et in hoc saeculo constituta, quid tibi deest? Impletur de te quod praedictum
est: Adorabunt eum omnes reges terrae; omnes gentes servient illi 61. Quid ergo sitis? quid sitis?
tantis populis non satiaris? Quos populos dicis? Ore suo benedicebant, et corde suo maledicebant.
Multi vocati, pauci autem electi 62. Mulier fluxum sanguinis patiens, vestis eius fimbriam tetigit, et
sanata est: et cum miraretur Dominus tangentem, quod de se senserat exisse virtutem, scilicet ad
sanandam mulierem, dixit: Quis me tetigit? Et admirati discipuli: Turbae te comprimunt, et dicis:
Quis me tetigit? Et ille: Tetigit me aliquis 63. Tamquam diceret: Una tetigit; turbae premunt. Qui
sollemnitatibus Ierusalem implent Ecclesias, sollemnitatibus Babyloniae implent theatra: et tamen
serviunt, honorant, obsequuntur, non solum ipsi qui portant sacramenta Christi, et oderunt
praecepta Christi, verum etiam illi qui nec sacramenta ipsa portant, Pagani licet sint, Iudaei licet

375

