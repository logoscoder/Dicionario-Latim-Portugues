laudem, ut destruas inimicum et vindicatorem 52: quod nonnulli codices defensorem habent; sed
verius, vindicatorem. Destruere voluit Dominus vindicatorem, id est, eum qui se voluit vindicare, ut
non illi dimittantur peccata sua. Quid ergo, inquis? dormiet disciplina? auferetur omnis correptio?
Non auferetur. Quid enim de luxurioso filio facturus es? non castigabis, non verberabis? Servumque
ipsum tuum, si male viventem videris, non poena aliqua, non verberibus refrenabis? Fiat hoc, fiat:
admittit Deus, imo reprehendit, si non fiat; sed animo dilectionis fac, non animo ultionis. Ubi autem
potentiores aliquos iniuriosos passus fueris, ubi tibi nec corrigere disciplina licet, nec forte etiam
monere aut praecipere; tolera, securus tolera: audi Evangelium quod modo lectum est: Beati eritis,
cum vos persecuti fuerint homines, et dixerint adversus vos omne malum, mentientes, propter
nomen meum 53. Et ibi addidit propter quid, ne merito tuo accipias maledicta, non causa
iustificationum Dei. Non enim qui maledictus fuerit, iustus est: sed qui iustus est, et iniuste
maledictus; et si iniuste maledicitur, praemium illi redditur. Propterea itaque securus esto
misericors, extende dilectionem usque ad inimicos: qui forte pertinent ad gubernationem tuam,
vindica, coerce cum dilectione, cum caritate, attendens salutem aeternam; ne cum parcis carni,
anima pereat. Fac hoc: et multos passurus es, in quos non potes exercere disciplinam, quia non
pertinent ad iura gubernationis tuae; ferto iniurias, securus esto. Faciet enim misericordias
Dominus, et iudicium omnibus iniuriam accipientibus. Sic in te faciet misericordiam, si misertus
fueris: sic eris misericors, ut quod pateris iniuriam non sit impunitum: Mihi vindictam, et ego
retribuam 54, dicit Dominus.

De mysterio Legis per Moysen datae.
15. [v 7.] Notas fecit vias suas Moysi. Quas vias suas notas fecit Moysi? Quare Moysen elegit? Ex
Moyse, intellege omnes iustos, omnes sanctos: unum posuit, omnes occurrant. Tamen per Moysen
data est Lex, et habet aliquid obscurum traditio ipsa Legis. Ad hoc enim data est Lex, ut
convinceretur languidus, et medicum imploraret. Ipsa est via occulta Dei. Iamdudum audieras: Qui
sanat omnes languores tuos 55. Languores in aegrotis latebant, dati sunt quinque libri Moysi: cincta
est piscina quinque porticibus; produxit languidos, ut ibi iacerent, ut proderentur, non ut
sanarentur. Quinque porticus prodebant languidos, non curabant; piscina curabat descendente uno,
et hoc piscina turbata 56: turbatio piscinae in passione Domini. Veniens enim et ignotus factus, cum
dicitur ab aliis: Ipse est Christus; ab aliis: Non est Christus; iustus est, peccator est; magister est,
seductor est: turbavit aquam, id est, turbavit populum; et in tota illa perturbatione aquae unus
sanabatur, quia in passione Domini unitas sanatur. Qui praeter unitatem fuerit, etsi iacebit in
porticibus, sanari non poterit: etsi Legem tenet, ad salutem non pervenit. Ergo quia hoc ibi
mysterium est, ideo docet datam Legem, ut convincerentur peccatores, et ad gratiam accipiendam
medicum invocarent. Unde ille convictus est, quem in se transfigurat Paulus apostolus, dicens:
Infelix ego homo, quis me liberabit de corpore mortis huius? 57 Per mandatum enim demonstrata illi
erat quaedam rixa in seipso, unde dicit: Video aliam legem in membris meis repugnantem legi
mentis meae, et captivum me ducentem sub lege peccati, quae est in membris meis. Cognovit se in
miseria, in gemitu, in rixa et contentione; ipse secum sibi non concordans, a se dissonans, a se
resiliens: et quid ait, optans pacem, pacem veram, pacem supernam? Infelix ego homo, quis me
liberabit de corpore mortis huius? Gratia Dei per Iesum Christum Dominum nostrum. Ubi enim
abundavit peccatum, superabundavit gratia. Unde autem abundavit peccatum? Lex autem
subintravit, ut abundaret peccatum 58. Quare Lege subintrante abundavit peccatum? Quia nolebant
se confiteri homines peccatores, addita Lege facti sunt et praevaricatores. Praevaricator enim non
est quisque, nisi cum legem transgressus fuerit. Ipse Apostolus hoc dicit: Ubi enim non est lex, nec
praevaricatio 59. Abundavit ergo peccatum, ut superabundaret gratia. Ergo, ut dicere coeperam,
quia hoc est in Lege magnum mysterium, ideo eam datam, ut crescente peccato, humiliarentur
superbi, humiliati confiterentur, confessi sanarentur: istae sunt viae occultae, quas notas fecit
Moysi, per quem Legem dedit, qua peccatum abundaret, ut superabundaret gratia. Non crudeliter
hoc fecit Deus, sed consilio medicinae. Aliquando enim videtur sibi homo sanus, et aegrotat; et in
eo quod aegrotat et non sentit, medicum non quaerit: augetur morbus, crescit molestia, quaeritur
medicus, et totum sanatur. Notas fecit vias suas Moysi; filiis Israel voluntates suas. Numquid
omnibus filiis Israel? Sed veris filiis Israel; imo omnibus filiis Israel. Qui enim dolosi, qui insidiosi, qui
hypocritae, non filii Israel. Et qui filii Israel? Ecce vere Israelita, in quo dolus non est 60. Filiis Israel
voluntates suas.

Dei patientia ad poenitentiam te adducit.
16. [v 8.] Miserator et misericors Dominus, longanimis et multum misericordiae. Quid tam
longanimem? quid tam multum in misericordia? Peccatur et vivitur; accedunt peccata, augetur vita:
blasphematur quotidie, et facit solem suum oriri super bonos et malos 61. Vocat undique ad

703

