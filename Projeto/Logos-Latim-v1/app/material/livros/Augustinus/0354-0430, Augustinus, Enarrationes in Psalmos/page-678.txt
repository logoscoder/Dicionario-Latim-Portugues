committere multa mala quotidie, et tamen vivere, nihil mali sibi contingere; et putabat aut dormire
Deum, aut res humanas non attendere, aut amare facta hominum mala. Tollit istam cogitationem
de corde, sed bene intellegentibus. Quid ergo ait? Existimas, o homo qui iudicas eos qui talia agunt,
et facis ea, quoniam tu effugies iudicium Dei? Et quasi diceret: Quare facio tanta mala quotidie, et
nihil mali mihi contingit? secutus ostendit illi tempus misericordiae: An divitias benignitatis, et
patientiae, et longanimitatis eius contemnis? Et vere quia hoc contemnebat; sed fecit illum
sollicitum. Ignoras, inquit, quoniam benignitas Dei ad poenitentiam te adducit Ecce tempus
misericordiae. Ne autem hoc ille semper putaret futurum, quomodo secutus eum terruit? Tu autem
(iam tempus iudicii audi; audisti tempus misericordiae, propter: Misericordiam et iudicium cantabo
tibi, Domine): Tu autem, inquit, secundum duritiam cordis tui et cor impaenitens, thesaurizas tibi
iram in die irae et revelationis iusti iudicii Dei, qui reddet unicuique secundum opera sua 3. Ecce:
Misericordiam et iudicium cantabo tibi, Domine. Sed minatus est de iudicio: numquid ideo iudicium
Dei tantummodo formidandum est, et non amandum? Formidandum malis propter poenam,
amandum bonis propter coronam. Quia ergo terruit malos Apostolus in hoc testimonio quod
commemoravi, audi ubi spem dat bonis de iudicio. Seipsum ponit, et dicit, et ostendit et ipse in se
tempus misericordiae. Quia nisi et ipse inveniret tempus misericordiae, qualem illum inveniret
iudicium? Blasphemum, persecutorem, iniuriosum. Sic enim dicit, et commendat tempus
misericordiae, in quo modo sumus: Qui prius, inquit, fui blasphemus, et persecutor, et iniuriosus;
sed misericordiam consecutus sum. Sed forte ipse solus consecutus est misericordiam? Audi
quomodo nos erigat: Ut in me, inquit, ostenderet Christus Iesus omnem longanimitatem, ad
informationem eorum qui credituri sunt illi in vitam aeternam 4. Quid est, in me ostenderet
longanimitatem? Ut unusquisque peccator et sceleratus videret quia Paulus accepit veniam, et non
de se desperaret. Ecce ostendit se, erexit et alios. Ubi? In tempore misericordiae. Audi in tempore
iudicii quid dicat de bonis, iterum dicens de se et de aliis. Primo misericordiam consecutus est.
Quare? Quia fuit blasphemus, et persecutor, et iniuriosus. Venit Dominus ut donaret Paulo, non ut
redderet. Nam si reddere vellet, quid inveniret quod redderet peccatori, nisi poenam et supplicium?
Noluit reddere poenam, sed donavit gratiam. Audi quia ille cui donavit, tenet Dominum etiam
debitorem. Invenit eum donatorem tempore misericordiae, tenet debitorem tempore iudicii.
Quomodo hoc dicit, videte. Ego enim iam immolor, dixit, et tempus resolutionis meae proximum
est. Bonum certamen certavi, cursum consummavi, fidem servavi. Hoc, tempore misericordiae,
audi de iudicio. De caetero superest mihi corona iustitiae, quam reddet mihi Dominus in illa die
iustus iudex. Non dixit, donat; sed, reddet. Quando donabat, misericors erat; quando reddet, iudex
erit: quia: Misericordiam et iudicium cantabo tibi, Domine. Sed donando delicta, fecit se coronae
debitorem: ibi misericordiam consecutus sum. Misericors ergo Dominus primo, hic autem reddet
mihi coronam iustitiae. Unde reddet? Quia iustus iudex est. Quare iustus iudex? Quia bonum
certamen certavi, cursum consummavi, fidem servavi. Ideo iustus non potest nisi coronare ista.
Invenit enim ista quae coronaret: antea vero quid invenerat? Qui prius fui blasphemus et
persecutor. Ista donavit, illa coronabit; donavit haec tempore misericordiae, coronabit illa tempore
iudicii: quia: Misericordiam et iudicium cantabo tibi, Domine. Sed numquid solus Paulus id meruit?
Hoc enim dixeram, quomodo in illo testimonio terruit, sic in isto erexit. Cum dixisset: Reddet mihi
Dominus in illo die iustus iudex: non solum mihi, inquit, sed omnibus qui diligunt manifestationem
et regnum eius 5.

Christi corpus securum exspectat iudicem.
3. Ergo, fratres, quoniam habemus tempus misericordiae, non nobis blandiamur, non nos
dimittamus, non dicamus: Semper parcit Deus. Ecce feci heri, pepercit Deus; facio et hodie, et
parcit Deus; faciam et cras, quia parcit Deus. Attendis ad misericordiam, et non times iudicium. Si
vis cantare misericordiam et iudicium, intellege quia ideo parcit, ut corrigaris, non ut in malignitate
permaneas. Noli tibi thesaurizare iram in die irae et revelationis iusti iudicii Dei. Quia in tempore
misericordiae in alio psalmo dicitur: "Peccatori autem dixit Deus: Utquid tu enarras iustificationes
meas, et assumis testamentum meum per os tuum? Tu vero odisti disciplinam, et abiecisti
sermones meos post te: si videbas furem, concurrebas ei, et cum moechis portionem tuam
ponebas; sedens adversus fratrem tuum detrahebas, et adversus filium matris tuae ponebas
scandalum. Haec fecisti, et tacui." Vide tempus misericordiae. Quid est, tacui? Numquid: Non
corripui? Sed: Non iudicavi. Quomodo enim tacet qui quotidie clamat in Scripturis, in Evangelio, in
praedicatoribus suis? Tacui a supplicio, non a verbo. Haec fecisti, et tacui. Et quia tacuit Deus, id
est, non vindicavit: quid sibi dixit in corde peccator? Audi: Suspicatus es, inquit, iniquitatem, quod
ero tibi similis. Id est, parum est quia tu talis eras; et me talem putasti. Et cum ostendisset illi
tempus misericordiae, terruit de tempore iudicii: Arguam te, et statuam te ante faciem tuam 6. Tu
te ponis post te, ego te ponam ante te. Omnis enim qui non vult videre peccata sua, post dorsum
se ponit, et aliorum peccata acute attendit, non per diligentiam, sed per invidentiam; non volens
sanare, sed accusare: se autem obliviscitur. Unde talibus Dominus dicit: Stipulam in oculo fratris tui

678

