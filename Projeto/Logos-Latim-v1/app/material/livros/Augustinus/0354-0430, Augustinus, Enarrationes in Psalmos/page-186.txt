Augustinus loquitur de vita sua.
19. Loquantur ergo adversus nos quidquid volunt: nos diligamus illos et nolentes. Novimus enim,
fratres, novimus linguas eorum: propter quas eis non irascamur, patienter ferte nobiscum. Vident
enim in causa se nihil habere, et linguas convertunt in nos, et incipiunt de nobis dicere mala, multa
quae sciunt, multa quae nesciunt. Quae sciunt, praeterita nostra sunt: fuimus enim aliquando, sicut
dicit Apostolus, stulti et increduli, et ad omne opus bonum reprobi 45. In errore perverso desipientes
et insanientes fuimus, non negamus; et quantum praeteritum nostrum non negamus, tanto magis
Deum qui nobis ignovit, laudamus. Quid ergo, haeretice, dimittis causam, et is ad hominem? Quid
enim ego sum? quid sum? Numquid Catholica ego sum? numquid haereditas Christi diffusa per
gentes ego sum? Sufficit mihi ut in ea sim. Vituperas mala mea praeterita, quid magnum facis?
Severior sum ego in mala mea quam tu: quod tu vituperasti, ego damnavi. Utinam velles imitari, ut
et error tuus fieret aliquando praeteritus! Ista sunt mala praeterita, quae noverunt, maxime in ista
civitate. Hic enim male viximus, quod ego confiteor: et quantum gaudeo de gratia Dei, tantum de
meis praeteritis, quid dicam? Doleo? Dolerem, si adhuc essem. Sed quid dicam? Gaudeo? Nec hoc
possum dicere: utinam enim nunquam fuissem! Quidquid tamen fui, in nomine Christi praeteritum
est. Quod autem modo reprehendunt, non norunt. Sunt quae adhuc in me reprehendant: sed tamen
multum est ad illos ut haec noverint. Multa ago in cogitationibus meis, pugnans adversus malas
suggestiones meas, et habens conflictationem diuturnam, et prope continuam cum tentationibus
inimici subvertere me volentis. Gemo ad Deum in infirmitate mea; et novit quid parturit cor meum,
ille qui novit partum meum. Mihi autem minimum est, ut a vobis diiudicer, aut ab humano die, ait
Apostolus; sed neque ego meipsum iudico 46: melius enim me ego novi quam illi, sed melius Deus
quam ego. Non ergo vobis insultent de nobis, non faciat Christus. Dicunt enim: Et qui sunt? et unde
sunt? malos hic illos novimus, ubi baptizati sunt? Si nos bene noverunt, sciunt quia et navigavimus
aliquando; sciunt quia et peregrinati sumus; sciunt quia alii ivimus, et alii redivimus. Non hic
baptizati sumus: sed ubi baptizati sumus, Ecclesia est nota universo orbi terrarum. Et multi fratres
nostri sunt, qui et norunt quia baptizati sumus, et nobiscum baptizati sunt. Facile est ergo hoc
nosse, si quis fratrum est inde sollicitus. Istis autem satisfacturi sumus, et demonstraturi aliquid de
testimonio Ecclesiae, cui non communicant? Merito non nos norunt trans mare baptizatos in
Christo, quia et trans mare non habent Christum. Ille enim Christum et trans mare habet, qui et
trans mare communionem universae Ecclesiae tenet. Quomodo potest cognoscere ubi sim ego
baptizatus, cum communio ipsius vix transit mare? Verumtamen, fratres mei, quid eis dicam?
Suspicamini quod vultis de nobis. Si boni sumus, in Ecclesia Christi frumenta sumus: si mali sumus,
in Ecclesia Christi palea sumus, tamen ab area non recedimus. Tu qui vento tentationis foras
volasti, quid es? Triticum non tollit ventus ex area. Ex eo ergo ubi es, agnosce quid es.

Finalis adhortatio haereticis.
20. Sed tu, inquit, quis es qui contra nos dicis tanta? Quicumque sim, quod dicitur attende, non a
quo dicitur. Sed peccatori, inquit, dicit Dominus: Utquid tu assumis testamentum meum per os
tuum 47? Dicat Dominus hoc peccatori: forte est genus peccatorum cui hoc recte dicat Dominus; sed
in quemlibet dicat hoc Dominus, ideo dicit, quia peccatori non prodest quando legem Dei loquitur.
Numquid et auditoribus non prodest? Utrumque genus nos habemus in Ecclesia, Domino dicente, et
bonorum et malorum. Boni enim cum praedicant, quid dicunt? Imitatores mei estote, sicut et ego
Christi 48. De bonis quid dicitur? Sed forma esto fidelium 49. Hoc nos esse elaboramus: quid autem
simus, ille novit ad quem gemimus. De malis tamen dictum est aliud: Super cathedram Moysi
sederunt Scribae et Pharisaei; quae dicunt facite, quae autem faciunt, facere nolite 50. Vides quia in
cathedra Moysi, cui successit cathedra Christi, sedent et mali: et tamen dicendo bona non obsunt
auditoribus. Quare tu propter malos ipsam cathedram dimisisti? Redi ad pacem, redi ad concordiam
quae te non offendit. Si bona loquor, et bona facio, imitare me: si autem non facio quod dico, habes
consilium Domini; quae dico, fac; quae autem facio, noli facere; tamen a cathedra catholica noli
discedere. Ecce in nomine Christi ituri sumus, et multa dicturi sunt. Quis finis? Cito contemnite
causam nostram. Non illis dicatis nisi, Fratres, ad rem respondete. Augustinus episcopus est in
Ecclesia catholica, sarcinam suam portat, rationem redditurus est Deo: in bonis eum novi; si malus
est, ipse novit; si bonus est, nec sic spes mea est. Hoc ante omnia didici in Catholica, ut spes mea
non sit in homine. Merito ergo vos homines reprehenditis, quia spem vestram in homine posuistis.
Certe cum reprehenderint nos, contemnite et vos. Novimus enim qualem habeamus locum in corde
vestro, quia scimus qualem locum habeatis in corde nostro. Nolite pro nobis certare adversus illos.
Quidquid de nobis dixerint, cito transite: ne laborantes causa defensionis nostrae, dimittatis
causam vestram. Hoc enim agunt astute: nolentes et timentes ut de ipsa causa dicamus, ingerunt
nobis quo nos avocent; ut cum intendimus purgare nos, sileamus ab ipsis convincendis. Nam
prorsus qui me dicis malum, dico et ego alia innumerabilia: cito aufer de medio, fini causam meam,
de re age, Ecclesiae causam attende, ubi sis vide. Veritas tibi undelibet loquatur, esuriens accipe;

186

