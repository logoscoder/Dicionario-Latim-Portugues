Quid est, donec fodiatur peccatori fovea? Aut quem ponit peccatorem? unum hominem? Non. Quid
ergo? Omne genus hominum peccatorum, sed superborum; iam enim praemisit: Redde
retributionem superbis 41. Nam et ille peccator fuit Publicanus, qui oculos eliserat in terram, et
percutiebat pectus suum, dicens: Deus, propitius esto mihi peccatori: sed quia non superbus erat,
Deus autem reddet retributionem superbis; non illi, sed talibus foditur fovea, donec reddat
retributionem superbis. Ergo quod ait: Donec fodiatur peccatori fovea, superbos intellege. Quis est
superbus? Qui non confessione peccatorum agit poenitentiam, ut sanari per humilitatem possit.
Quis est superbus? Qui illa ipsa pauca quae videtur habere bona, sibi vult arrogare, et derogat
misericordiae Dei. Quis est superbus? Qui etiamsi Deo tribuat bona quae facit, insultat tamen eis
qui illa non faciunt, et extollit se super illos. Nam et ille Pharisaeus: Gratias tibi ago, inquit: non
dixit: Ego facio. De his quae faciebat, gratias Deo agebat: sentiebat ergo et bene se facere, et ab
illo se facere. Unde ergo improbatus est? Quia insultabat Publicano. Ut perficiamini attendite. Primo
praecedere debet, sive virum, sive feminam confessio peccatorum, salubris poenitentia quae valeat
ad corrigendum hominem, non ad irridendum Deum: cum autem post poenitentiam bene vivere
coeperit, habet adhuc quod cogitet, ne sibi tribuat quod bene facit, sed illi agat gratias, cuius gratia
factum est ut bene viveret; quia ille illum vocavit, ille illum illuminavit. Ergo iste iam perfectus est?
Non; adhuc deest illi aliquid. Quid illi deest? Ut non superbiat super eos qui necdum sic vivunt,
quomodo ipse vivit. Qui talis fuerit, securus sit; non illi redditur retributio de qua dictum est: Redde
retributionem superbis: non est inter illos quibus foditur fovea. Nam videte illum qui dicebat:
Gratias tibi ago, quia non sum sicut caeteri homines, iniusti, raptores, adulteri, sicut et Publicanus
iste: quantum se extulit, cum dicit: Quia non sum sicut et Publicanus iste? Ille autem elisa facie,
percutiebat pectus suum, dicens: Deus, propitius esto mihi peccatori. Ille superbus erat in bonis
factis, ille humilis in malis factis. Videte, fratres, placuit Deo magis humilitas in malis factis, quam
superbia in bonis factis: sic odit Deus superbos. Et ideo sic conclusit: Amen dico vobis, descendit
iustificatus Publicanus magis quam Pharisaeus. Et dicit quare: Quia omnis qui se exaltat,
humiliabitur; et omnis qui se humiliat, exaltabitur 42. Fratres mei, vel hinc solum nos discimus quia
humilitatem nos docuit Christus, quia Deus factus est homo. Ipsa est humilitas quae displicet
Paganis; unde nobis insultant: Qualem Deum colitis qui natus est? qualem Deum colitis qui
crucifixus est? Humilitas Christi superbis displicet: tibi autem christiano si placet, imitare. Si
imitatus fueris, non laborabis; quia ipse dixit: Venite ad me, omnes qui laboratis et onerati estis, et
discite a me, quoniam mitis sum et humilis corde 43. Haec est ergo disciplina christiana: nemo facit
aliquid bene, nisi gratia ipsius. Quod facit homo male, ipsius est hominis: quod facit bene, de
beneficio Dei facit. Cum coeperit facere bene, non sibi tribuat: cum non sibi tribuerit, gratias agat ei
a quo acceperit. Cum autem bene facit, non insultet illi qui illud non facit, aut extollat se super
eum: non enim in illo finita est gratia Dei, ut ad alium non perveniat.

Iustorum labor flagellum est Patris, peccatorum felicitas fit ipsorum fovea.
16. Ut mitiges eum a diebus malignis, donec fodiatur peccatori fovea. Mitis ergo esto, quisquis
christianus es, a diebus malignis. Maligni enim sunt dies quibus videntur florere peccatores et
laborare iusti; sed labor iustorum flagellum est Patris, et felicitas peccatorum fovea ipsorum est.
Quia enim mitigat vos Deus a diebus malignis, donec fodiatur peccatori fovea; non cogitetis quia
modo in aliquo loco stant Angeli cum bidentibus, et fodiunt istam foveam magnam quae possit
capere omne genus iniquorum; et quia videtis multos esse iniquos, et dicatis vobis carnaliter:
Revera tantam multitudinem iniquorum, tantam turbam peccantium quae fovea potest capere?
quando foditur talis quae omnes capiat, quando exhauritur? ideo parcit Deus. Non est hoc: fossa
peccatorum, ipsa felicitas peccatorum est; in illam enim cadent tamquam in foveam. Intendite,
fratres, quia magna res ut felicitas fovea dicatur: Donec fodiatur peccatori fovea. Parcit enim illi
Deus, quem novit peccatorem et impium, occulta iustitia sua; et hoc ipsum quod ei parcit Deus, per
impunitatem facit eum elatum. Ille se altum putat, et cadit: in eo ipso cadit, quo se altum putat.
Hoc se ille putat sublimiter ire, et Deus hoc fossam vocat. Fossa ad ima tendit, non ad coelum:
peccatores autem superbi quasi in coelum eunt, et in terram merguntur. Contra, humiles quasi in
terram se deprimunt, et in coelum ascendunt. Mitesce ergo, quisquis es fidelis, si eruditus es ex
lege Dei, ut sit cor tuum in firmamento coeli: quia Deus fecit luminaria quarto die, qui dicitur quarta
sabbati, unde titulum psalmus iste percepit. Quomodo vides luminaria cum tota patientia dirigere
cursus suos, et non curare quae in se dicant homines; sic et tu non cures quidquid tibi fecerit caro.
Omnis enim homo caro et sanguis est. Non enim vilis es in comparatione alterius carnis, a qua
videris premi; quia pro te ille suscepit carnem, et pro te ille fudit sanguinem, qui et te et illum ad
suum est perducturus examen: et si tanta praerogavit, cum esses impius, quid servat fideli? Hinc
mitesce. Quemadmodum mitescis? Cum dicis: Quia Deus hoc vult, ideo florent mali; parcere vult
malis, ad poenitentiam adducit eos quibus parcit, sed illi non corriguntur: novit ille quomodo de illis
iudicet. Immitis est autem homo, cum vult contradicere aut bonitati Domini, aut patientiae, aut
potestati, aut iustitiae iudicis. Erigitur superbus in Deum, mergit illum Deus; et in eo ipso mergitur,

634

