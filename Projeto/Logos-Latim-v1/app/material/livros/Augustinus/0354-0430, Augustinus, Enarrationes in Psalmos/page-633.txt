placent mihi, quia non vindico. Alia est vox iniquorum: Quia nec attendit ista Deus, nec advertit ut
sciat quemadmodum vivam, non me curat Deus. Ergo inter aliqua me computat Deus? aut vere me
numerat Deus? aut ipsos homines numerat? Infelix homo! ut esses curavit; ut bene vivas non
curat? Istorum ergo ista vox est. Et dixerunt: Non videbit Dominus, neque intelleget Deus Iacob.

Non licet tibi dolose operari in vinea Domini.
12. [v. 8.] Intellegite nunc qui insipientes estis in populo, et stulti aliquando sapite. Populum suum
erudit, cui possunt commoveri pedes, quando felicitates iniquorum videt homo, iam bene vivens in
numero sanctorum Dei, id est in numero filiorum Ecclesiae: videt quia florent mali, et faciunt
iniquitatem, et aemulatur eos, et adducitur ut imitetur facta ipsorum; quia videt quasi nihil sibi
prodesse quod bene vivat humilis, hic sperans mercedem. Nam si illam speret futuram, non illam
perdit; quia nondum venit tempus ut accipiat eam. In vinea operaris, fac opus tuum, et accipies
mercedem tuam. A patrefamilias non exigeres antequam operareris, et a Deo exigis antequam
opereris? Et ista tolerantia ad opus tuum pertinet, et hoc ad mercedem pertinet: minus vis facere in
vinea, qui non vis tolerare; quia et ipsa tolerantia ad ipsam operationem pertinet, ut invenias
mercedem. Quod si dolosus es, vide ne non solum non accipias mercedem, sed et poenam
invenias; quia voluisti esse operarius dolosus. Et quidem operarius dolosus ut incipiat non bene
facere, oculos patrisfamilias attendit, ad illum aspicit qui conduxit ad vineam, ut cum ille averterit
oculos, cesset, et non bene operetur; cum autem ille converterit oculos, bene operetur. Deus autem
qui te conduxit, non avertit oculos; non tibi licet dolose operari: super te semper sunt oculi
patrisfamilias; quaere ubi illum fallas, et cessa si potes. Ergo si qui forte aliquid cogitabatis, quando
videbatis malos florere, et cogitationes vestrae faciebant nutare pedes vestros in via Dei; vobis
loquitur psalmus iste: si autem nullus vestrum talis est, per vos aliis loquitur, dicens: Intellegite
nunc; quia dixerunt illi: Non videbit Dominus, neque intelleget Deus Iacob. Intellegite. inquit, nunc
qui insipientes estis in populo, et stulti aliquando sapite.

Deus erudit te, iudicaturus te.
13. [vv. 9.10.] Qui plantavit aurem, non audiet? Non habet unde audiat, qui tibi fecit unde audias?
Qui plantavit aurem, non audiet? aut qui finxit oculum, non considerat? Qui erudit gentes, non
arguet? Attendite hoc magnopere, fratres mei: Qui erudit gentes, non arguet? Hoc modo facit Deus,
erudit gentes: ideo misit verbum suum per orbem terrarum hominibus, misit per Angelos, per
Patriarchas, per Prophetas, per servos, per tot praecones antecedentes iudicem. Misit et ipsum
Verbum suum, misit et ipsum Filium suum; misit servos Filii sui, et in ipsis servis Filium suum. Per
totum orbem terrarum praedicatur ubique verbum Dei. Ubi non dicitur hominibus: Relinquite
iniquitates vestras priores, convertite vos ad itinera recta? Ideo parcit, ut vos corrigatis; ideo heri
non vindicavit, ut hodie bene vivatis. Erudit gentes; non ergo arguet? non auditurus est quos
erudit? non iudicaturus est quibus sermonem praemisit et praeseminavit? In schola si esses,
acciperes, et non redderes? Utique quando accipis a magistro, erudiris: committit tibi magister
quod praebet; et non exiget quando reddis? aut cum coeperis reddere, sine metu eris plagarum?
Modo ergo accipimus; postea statuimur ante magistrum, ut reddamus omnes praeteritas nostras, id
est, ut rationem reddamus de his omnibus quae nobis modo erogantur. Audi Apostolum dicentem:
Omnes astabimus ante tribunal Christi 39, ut illic recipiat unusquisque secundum ea quae per
corpus gessit, sive bonum, sive malum 40. Qui erudit gentes, non arguet; qui docet hominem
scientiam? Ipse non scit qui te fecit scire; qui docet hominem scientiam?
14. [v. 11.] Dominus scit cogitationes hominum, quoniam vanae sunt. Nam etsi tu nescis
cogitationes Dei, quoniam iustae sunt; ille scit cogitationes hominum, quoniam vanae sunt. Et
homines scierunt cogitationes Dei: sed quibus iam amicus factus est, prodit consilium suum. Et vos,
fratres mei, nolite vos contemnere: si cum fide acceditis ad Dominum, auditis cogitationes Dei; eas
modo discitis, hoc vobis dicitur, et ad hoc instruimini quare parcat modo Deus malis, ne murmuretis
adversus Deum, qui docet hominem scientiam. Dominus scit cogitationes hominum, quoniam
vanae sunt. Relinquite ergo cogitationes hominum, quae vanae sunt; ut comprehendatis
cogitationes Dei, quae sapientes sunt. Sed quis est qui comprehendit cogitationes Dei? Qui ponitur
in firmamento coeli. Iam hoc cantavimus, iam hoc diximus et exposuimus.

Humilitas cum bono opere placet Deo, displicet pagano.
15. [vv. 12.13.] Beatus vir quem tu erudieris, Domine, et ex lege tua docueris eum: ut mitiges eum
a diebus malignis, donec fodiatur peccatori fovea. Ecce habes consilium Dei, quare parcat malis:
foditur fovea peccatori. Tu iam vis illum sepelire: adhuc fovea illi foditur; noli festinare sepelire.

633

