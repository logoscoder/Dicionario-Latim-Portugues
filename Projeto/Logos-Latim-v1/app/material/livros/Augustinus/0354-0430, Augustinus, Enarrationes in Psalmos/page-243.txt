specie sua placere tibi, ad te pertinet eum in gratiarum actione laudare. Opera tua si non fuerint
laus Dei, incipis teipsum amare; et pertinebis ad illos de quibus dicit Apostolus: Erunt enim homines
seipsos amantes 32. Displice tibi, placeat tibi qui te fecit; quia in eo tibi displices quod in te ipse
fecisti. Opus ergo tuum sit laus Dei, eructet cor tuum verbum bonum. Dic ergo opera tua regi: quia
ut diceres, rex fecit, et ipse donavit quod offerres. Redde illi de suo, ne velis accepta parte
patrimonii tui ire longius et prodige perdere in meretrices, et porcos pascere. Hoc recordamini ex
Evangelio. Sed etiam de nobis dictum est: Mortuus erat, et revixit; perierat, et inventus est 33.
10. Lingua mea calamus scribae, velociter scribentis. Non defuerunt qui sic intellegerent
Prophetam ea dixisse quae scriberet, et ideo linguam suam calamo scribae comparasse. Velociter
autem scribentis voluisse dicere, ut significaret ea se scribere, quae velociter ventura erant, ut
velociter scribere, velocia scribere intellegatur, id est scribere non tardatura. Non enim tardavit
Deus exhibere Christum. Quam cito evolutum sentitur, quod peractum agnoscitur! Recordare
generationes ante te, invenies Adam tamquam hesterno die factum. Ita gesta legimus omnia ab
ipso principio: ergo velociter facta sunt. Velociter erit et dies iudicii; praeveni velocitatem ipsius:
velociter veniet, velocius tu mutare. Aderit facies iudicis, sed vide quid dicit Propheta:
Praeveniamus faciem eius in confessione 34. Diffusa est gratia in labiis tuis, propterea benedixit te
Deus in aeternum.

Fortior est gladius spiritalis separans, quam copulans natura carnalis.
11. [v 4.] Accingere gladium tuum circa femur, potentissime. Gladium tuum, quid, nisi verbum
tuum? Illo gladio stravit inimicos, illo gladio divisit filium a patre, filiam a matre, nurum a socru.
Legimus haec in Evangelio: Non veni pacem mittere, sed gladium. Et erunt in una domo quinque
divisi adversum se, duo adversus tres, et tres adversus duos erunt divisi: id est, filius adversus
patrem, filia adversus matrem, nurus adversus socrum suam 35. Divisio haec quo gladio facta est,
nisi quem Christus attulit? Et revera, fratres, etiam quotidianis exemplis videmus haec. Placet
iuveni alicui Deo servire, displicet patri; divisi sunt adversus se: ille promittit terrenam
haereditatem, ille amat coelestem; aliud iste pollicetur, aliud ille eligit. Non sibi putet pater factam
iniuriam; Deus solus illi praefertur: et tamen litigat cum filio volente servire Deo. Sed fortior est ille
gladius spiritalis separans, quam copulans natura carnalis. Fit hoc et de filia adversus matrem,
multo magis et de nuru adversus socrum. Nam aliquando in una domo nurus et socrus inveniuntur
haeretica et catholica. Et ubi fortiter recipitur iste gladius, rebaptizationem non timemus. Potuit
dividi filia adversus matrem suam, et non potest nurus adversus socrum suam.

Christus est gladius, qui hominem divisit a diabolo.
12. Factum est hoc generaliter etiam in genere humano, divisus est filius adversus patrem. Fuimus
enim aliquando filii diaboli. Adhuc infidelibus dictum est: Vos a patre diabolo estis 36. Et omnis
infidelitas nostra, unde, nisi a patre diabolo? Non ille creando sed nos illum imitando. Iam modo
videtis filium adversus patrem divisum. Venit gladius ille; renuntiat diabolo: invenit alium patrem,
invenit aliam matrem. Ille ad imitationem se praebens, generabat in exitium: parentes duo quos
invenimus, in vitam aeternam generant. Divisus est filius adversus patrem. Divisa est filia adversus
matrem suam: plebs illa quae de Iudaeis credidit, divisa est adversus Synagogam. Divisa est et
nurus adversus socrum suam: plebs de Gentibus veniens, nurus dicitur; quia sponsus Christus filius
Synagogae. Unde enim natus est Filius Dei secundum carnem? Ex illa Synagoga. Ille qui dimisit
patrem et matrem, et adhaesit uxori suae, ut essent duo in carne una 37: non coniectura nostra, sed
attestante Apostolo, et dicente: Sacramentum hoc magnum est, ego autem dico in Christo et in
Ecclesia 38. Dimisit enim patrem quodammodo: non omnino dimisit veluti ad separationem, sed ad
susceptionem humanae carnis. Quomodo dimisit? Quia cum esset in forma Dei, non rapinam
arbitratus est esse aequalis Deo, sed semetipsum exinanivit, formam servi accipiens 39. Quomodo
dimisit et matrem? Gentem Iudaeorum, Synagogam illam haerentem veteribus sacramentis. Ad
ipsam figuram pertinet quod ait: Quae est mihi mater, aut qui fratres 40? Ille enim intus docebat, illi
foris stabant. Videte si non modo ita sunt Iudaei. Docet Christus in Ecclesia, illi foris stant. Socrus
ergo quid est? Mater sponsi. Mater sponsi Domini nostri Iesu Christi, Synagoga est. Proinde nurus
eius Ecclesia, quae veniens de Gentibus non consensit in circumcisionem carnalem, divisa est
adversus socrum suam. Accingere gladium tuum. De potentia huius gladii loquebamur, cum ista
diceremus.

Quod infirmum est Dei, fortius est hominibus.
243

