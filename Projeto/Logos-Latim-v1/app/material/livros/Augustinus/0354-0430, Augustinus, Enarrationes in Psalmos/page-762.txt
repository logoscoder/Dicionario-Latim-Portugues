ENARRATIO

Psalmum non de Iuda proditore tantum sed de omnibus Iudaeis intelligendus.
1. Psalmum istum de Christo habere prophetiam, quisquis Actus Apostolorum fideliter legit,
agnoscit; ubi de Christi traditore Iuda prophetatum esse quod hic scriptum est: Fiant dies eius
pauci, et episcopatum eius accipiat alter 1, quando Matthias in locum Iudae ordinatus, numero
Apostolorum duodecimus adiunctus est, evidenter apparet 2. Sed si de illo uno homine omnia quae
hic in malo dicta sunt intellegere conemur, expositionis ratio non omnimodo, aut vix valebit
occurrere; si autem de tali genere hominum malorum, id est inimicorum Christi ingratorumque
Iudaeorum, omnia mihi videntur posse clarius aperiri. Sicut enim quaedam dicuntur quae ad
apostolum Petrum proprie pertinere videantur, nec tamen habent illustrem intellectum, nisi cum
referuntur ad Ecclesiam, cuius ille agnoscitur in figura gestasse personam, propter primatum quem
in discipulis habuit; sicuti est: Tibi dabo claves regni coelorum 3, et si qua huiusmodi: ita Iudas
personam quodammodo sustinet inimicorum Christi Iudaeorum, qui et tunc oderant Christum, et
nunc per successionem perseverante genere ipsius impietatis oderunt. De quibus hominibus et de
quo populo possunt non inconvenienter intellegi, non solum ea quae apertius de ipsis in hoc psalmo
legimus, verum etiam illa quae proprie de ipso Iuda dicuntur expressius; sicuti est quod
commemoravi: Fiant dies eius pauci, et episcopatum eius accipiat alter. Quod apparebit, adiuvante
Domino, cum ad eos versus tractandi ordine venerimus.

Inimicorum odia contra Christum eorum verbis dolosis male contecta.
2. [v 2.] Incipit ergo ita Psalmus: Deus laudem meam ne tacueris; quia os peccatoris et os dolosi
super me apertum est. Unde apparet et falsam esse vituperationem quam non tacet peccator et
dolosus, et veram esse laudem quam non tacet Deus. Deus enim verax, omnis autem homo
mendax 4; quia non est homo verax, nisi in quo loquitur Deus. Laus autem maxima est unigeniti Filii
Dei, qua hoc ipsum quod est, unigenitus Dei Filius praedicatur. Hoc autem non apparebat, sed
apparente infirmitate eius latebat, cum os peccatoris et os dolosi super eum apertum est; et ideo
illud apertum est, quia operta virtus huius fuit. Ideo autem dicit: Apertum est os dolosi, quia odium
quod dolo tegebatur, erupit in vocem. Hoc etiam in consequentibus versibus planius dicitur.
3. [v 3.] Locuti sunt adversum me lingua dolosa: tunc utique quando eum tamquam magistrum
bonum captiosa adulatione laudabant. Unde alibi dicitur: Et qui laudabant me, adversus me
iurabant 5. Deinde quia eruperunt clamantes: Crucifige, crucifige 6; secutus adiunxit: Et sermonibus
odii circumdederunt me. Illi qui lingua dolosa, quasi non odii, sed dilectionis verba locuti sunt; ideo
adversus me, quia hoc insidiando faciebant; postea sermonibus, non falsae et dolosae dilectionis,
sed aperti odii circumdederunt me, et expugnaverunt me gratis. Sicut autem pii gratis amant
Christum, sic impii gratis oderunt; quia sicut veritas nullo extra eam proposito commodo propter
seipsam expetitur ab optimis, ita iniquitas a pessimis. Unde et apud auctores saecularium
litterarum dictum est de quodam pessimo: Gratuito potius malus atque crudelis era 7.

Sex sunt iustitiae reddendae gradus seu modi.
4. [v 4.] Pro eo, inquit, ut diligerent me, detrahebant mihi. Sex sunt in isto genere differentiae, quae
commemoratae animadverti facillime possunt: reddere bona pro malis, non reddere mala pro malis;
reddere bona pro bonis, reddere mala pro malis; non reddere bona pro bonis, reddere mala pro
bonis. Horum duo prima, bonorum sunt, et eorum duorum prius melius; postrema duo malorum, et
eorum posterius deterius; duo media quodammodo mediorum, sed eorum prius propinquum bonis,
posterius propinquum malis. Haec in Scripturis sanctis oportet attendere. Reddit bona pro malis
ipse Dominus, qui iustificat impium 8, et pendens in cruce dixit: Pater, ignosce illis, quia nesciunt
quid faciunt 9. Cuius vestigia secutus sanctus Stephanus, fixo genu oravit pro lapidantibus, dicens:
Domine, ne statuas illis hoc delictum 10. Ad quam rem praeceptum pertinet: Diligite inimicos
vestros, benefacite his qui oderunt vos, et orate pro eis qui vos persequuntur 11. Mala pro malis non
esse reddenda Paulus apostolus dicit: Nulli malum pro malo reddentes 12; et apostolus Petrus: Non
reddentes malum pro malo, vel maledictum pro maledicto 13: unde et in Psalmis legitur: Si reddidi
retribuentibus mihi mala 14. Duorum postremorum illud mitius ad novem leprosos pertinet, qui cum
mundati essent a Domino, gratias non egerunt 15: illud vero ultimum quo nihil est peius, ad hos
pertinet, de quibus in isto psalmo legitur. Pro eo ut diligerent me, detrahebant mihi. Dilectionem
quippe debebant tantis Domini beneficiis; quam non solum minime reddebant, verum etiam pro illo

762

