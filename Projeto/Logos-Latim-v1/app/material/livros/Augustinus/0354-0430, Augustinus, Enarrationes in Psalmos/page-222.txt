in cruce illis insultantibus, fixus illis nutantibus. Ideo enim et caput agitabant, quia vero capiti non
inhaerebant. Docuit nos plane ille patientiam. Nam quod est fortius fecit, qui noluit facere quod
Iudaei provocabant. Multo est enim potentius de sepulcro surgere, quam de cruce descendere.
Quoniam non gaudebit inimicus meus super me. Gavisi sunt ergo tunc: resurrexit Christus,
glorificatus est Christus. Vident modo in nomine ipsius converti genus humanum, modo insultent,
modo caput agitent: imo iam caput figant; aut si agitant caput, stupendo et mirando agitent. Modo
enim dicunt: Numquid forte ille est quem dixerunt Moyses et Prophetae? De illo enim dixerunt:
Sicut ovis ad immolandum ductus est, et sicut agnus coram tondente se sine voce, sic non aperuit
os suum: vulneribus eius sanati sumus 57. Videmus enim, quia crucifixus iste ducit post se genus
humanum; et sine causa dixerunt patres nostri: Occidamus eum, ne saeculum post illum pergat 58.
Forte non post eum pergeret, si non esset occisus. In hoc cognovi quoniam voluisti me, quoniam
non gaudebit inimicus meus super me.

Scripturae tibi haec praedixerunt de Christo capite et corpore.
14. [vv 13.14.] Me autem propter innocentiam meam suscepisti. Vere innocentiam: integritatem
sine peccato, redditionem sine debito, flagellum sine merito. Propter innocentiam meam suscepisti
me, et confirmasti me in conspectu tuo in aeternum. Confirmasti me in aeternum, infirmasti ad
tempus: confirmasti in conspectu tuo, infirmasti in conspectu hominum. Quid ergo? Laudes illi,
gloria illi. Benedictus Dominus Deus Israel. Ille est enim Deus Israel, Deus noster, Deus Iacob, Deus
minoris filii, Deus minoris populi. Nemo dicat: De Iudaeis hoc dixit, non sum ego Israel. Magis Iudaei
non sunt Israel. Maior enim filius, ipse est maior populus reprobatus; minor, populus dilectus. Maior
serviet minori 59, modo impletum est: modo, fratres, nobis serviunt Iudaei, tamquam capsarii nostri
sunt, studentibus nobis codices portant. Audite in quo nobis Iudaei serviunt, et non sine causa. Cain
ille frater maior, qui occidit minorem fratrem, accepit signum ne occideretur, id est, ut maneat ipse
populus 60. Apud illos sunt Prophetae et Lex; in qua Lege et in quibus Prophetis Christus praedicatus
est. Quando agimus cum Paganis, et ostendimus hoc evenire modo in Ecclesia Christi, quod ante
praedictum est de nomine Christi, de capite et corpore Christi, ne putent nos finxisse illas
praedictiones, et ex his rebus quae acciderunt, quasi futurae essent, nos conscripsisse, proferimus
codices Iudaeorum. Nempe Iudaei inimici nostri sunt, de chartis inimici convincitur adversarius.
Omnia ergo Dominus distribuit, omnia pro salute nostra ordinavit. Praedixit ante nos, implevit hoc
tempore nostro, et quae nondum implevit, impleturus est. Itaque tenemus redditorem, ut credamus
debitorem: quia et illa quae nondum dedit, dabit; sicut ea quae nondum dederat, dedit. Si quis
probare vult ubi sint scripta, legat Moysen et Prophetas. Si aliquis perstrepit inimicus, et dicit: Vos
vobis prophetias finxistis; proferantur codices Iudaeorum, quia maior serviet minori. Ibi legant ista
praedicta, quae modo videmus impleta, et dicamus omnes: Benedictus Dominus Deus Israel, a
saeculo et in saeculum: et dicet omnis populus: Fiat, fiat.

56

IN PSALMUM 41
ENARRATIO
Sermo ad plebem

In Ecclesia non unus homo, sed unum corpus est; corpus Christi quod est
Ecclesia.
1. [v 2.] Olim est ut desiderat anima nostra in verbo Dei gaudere vobiscum, et in illo vos salutare,
qui est nostrum adiutorium et salutare. Quod ergo Dominus dat, audite per nos, et in illo exsultate
nobiscum in sermone eius, et in veritate et in caritate eius. Psalmum enim suscepimus, de quo
loquendum est vobis, congruum desiderio vestro. Coepit enim ipse psalmus a sancto quodam
desiderio, et ait qui sic cantat: Quemadmodum desiderat cervus ad fontes aquarum, ita desiderat
anima mea ad te, Deus. Quis ergo est qui hoc dicit? Si volumus, nos sumus. Et quid quaeras extra
quisnam sit, cum in tua potestate sit esse quod quaeris? Tamen non unus homo est, sed unum
corpus est: corpus autem Christi Ecclesia est 1. Nec in omnibus qui intrant Ecclesiam, invenitur tale
desiderium: sed tamen quicumque suavitatem Domini gustaverunt, et quod eis sapit agnoscunt in
Cantico, non putent se solos esse; sed talia semina sparsa credant in agro dominico, toto orbe
terrarum, et cuiusdam unitatis christianae esse vocem hanc: Quemadmodum desiderat cervus ad
fontes aquarum, sic desiderat anima mea ad te, Deus. Et quidem non male intellegitur vox esse
eorum qui, cum sint catechumeni, ad gratiam sancti lavacri festinant. Unde et solemniter cantatur
hic psalmus, ut ita desiderent fontem remissionis peccatorum, quemadmodum desiderat cervus ad

222

