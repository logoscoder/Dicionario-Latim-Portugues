14. Iam dicebat quibusdam Apostolus: Flecto genua mea pro vobis ad Patrem, ut det vobis
secundum interiorem hominem habitare Christum per fidem in cordibus vestris, ut in caritate
radicati et fundati. Iam dat illis caritatem, iam dat illis alas et pennas. Ut possitis, inquit,
comprehendere quae sit latitudo, longitudo, altitudo et profundum 70. Fortassis crucem Domini
significat. Erat enim latitudo, in qua porrectae sunt manus; longitudo a terra surgens, in qua erat
corpus infixum; altitudo, ab illo devexo ligno sursum quod eminet; profundum, ubi fixa erat crux, et
ibi omnis spes vitae nostrae. Latitudo enim est in bonis operibus, longitudo in perseverando usque
in finem, altitudo propter Sursum cor, ut omnia bona opera nostra, in quibus perseveramus usque
in finem, habentes latitudinem qua bene operamur, et longitudinem qua perseveramus usque in
finem, non faciamus nisi spe coelestium praemiorum. Ipsa est enim altitudo, non hic quaerere
mercedem, sed sursum; ne dicatur nobis: Amen dico vobis, perceperunt mercedem suam 71.
Profundum autem quod dixi, ubi fixa erat pars crucis, et non videbatur; inde surgebant quae
videbantur. Quid est quod occultum est, et non publicum in Ecclesia? Sacramentum Baptismi,
sacramentum Eucharistiae. Opera enim nostra bona vident et Pagani, Sacramenta vero occultantur
illis: sed ab his quae non vident, surgunt illa quae vident; sicut a profundo crucis quod in terra
figitur, surgit tota crux quae apparet et cernitur. Et quid postea? Cum hoc dixisset Apostolus,
adiecit: Scire etiam supereminentem scientiam caritatis Christi; cum iam dictum fuisset: In caritate
radicati et fundati. Amatis enim Christum, et ideo in cruce operamini. Sed numquid amatis quantum
vos ille amavit? Amando autem quantumcumque amatis, volatis ad ipsum, ut cognoscatis
quemadmodum ipse vos amaverit; hoc est, ut sciatis supereminentiam caritatis Christi. Amatis
enim vos quantum potestis, et volatis quantum potestis: sed ille ambulat et super pennas
ventorum. Qui ambulat super pennas ventorum.

Esse angelos eosque hominibus apparuisse dubitari non licet.
15. [v 4.] Qui facit angelos suos spiritus, et ministros suos ignem flagrantem. Et hoc, quamvis non
videamus apparitionem Angelorum; abscondita est enim ab oculis nostris, et est in quadam
republica magna imperatoris Dei, tamen esse Angelos novimus ex fide, et multis apparuisse
scriptum legimus, et tenemus, nec inde dubitare fas nobis est. Spiritus autem Angeli sunt; et cum
spiritus sunt, non sunt angeli; cum mittuntur, fiunt angeli. Angelus enim officii nomen est, non
naturae. Quaeris nomen huius naturae, spiritus est; quaeris officium, angelus est: ex eo quod est,
spiritus est; ex eo quod agit, angelus est. Vide illud in homine. Nomen naturae homo, officii miles:
nomen naturae vir, officii praeco; homo enim fit praeco, id est, qui homo erat fit praeco; non qui
erat praeco fit homo. Sic ergo qui erant iam spiritus conditi a creatore Deo, facit eos angelos,
mittendo eos nuntiare quod iusserit; et ignem flagrantem facit ministros suos. Legimus apparuisse
ignem in rubo 72, legimus etiam missum ignem desuper, et implesse quod praeceptum est.
Ministravit ergo, cum impleret: cum esset, in natura sua erat; cum egit quod iussum est,
ministerium implevit. Sic secundum litteram in creatura.

Quae summopere requirantur in Dei fideli ministro.
16. Quid est autem in Ecclesia figurate? Quomodo accipimus: Qui facit angelos suos spiritus, et
ministros suos ignem flagrantem? Spiritus spiritales dicit. Bene facit angelos suos spiritales, id est
nuntios verbi sui. Spiritalis enim omnia iudicat; ipse autem a nemine diiudicatur 73. Vide spiritalem
factum angelum Dei. Non potui, inquit, vobis loqui quasi spiritalibus, sed quasi carnalibus 74. De
spiritali quadam affectione missus est ad carnales, tamquam angelus de coelo ad terram. Quomodo
dicit, et ministros suos ignem flagrantem, nisi quomodo dicit: Spiritu ferventes 75? Sic enim fervens
spiritu, ignis ardens est omnis minister Dei. Nonne ardebat Stephanus? Quo igne ardebat? et quis
ille ignis erat, quando lapidabatur, et pro eis a quibus lapidabatur rogabat 76? Cum audis: Ignis est
minister Dei; incensurum illum putas? Incendat licet, sed fenum tuum; id est, carnalia omnia
desideria tua urat minister Dei, praedicans verbum Dei. Audi illum: Sic nos existimet homo, quasi
ministros Christi, et dispensatores mysteriorum Dei 77. Quomodo autem ardebat, cum diceret: Os
nostrum patet ad vos, o Corinthii; cor nostrum dilatatum est 78? Ardebat et flagrabat caritate, et
ibat in eos, ut incenderet. Hunc ignem se missurum Dominus in terram dicebat, cum ait: Ignem
veni mittere in terram 79. Quomodo gladium, sic ignem 80. Gladius dividit affectum carnalem, ignis
absumit. Totum in verbo Dei intellege, totum in spiritu Dei cognosce. Incipe fervere caritate per
verbum quod audis, et vide quid in te fecerit ignis minister Dei. Qui facit angelos suos spiritus, et
ministros suos ignem flagrantem.

Ecclesia terra est sitiens in Christo fundata.
714

