extollis: nescis necessariam esse gratiam adiuvantis, ut impleatur praeceptum iubentis. Ecce iussit
Deus; age quod iussit. Incipis agere quasi ex viribus tuis, et cadis; et manet super te littera puniens,
non salvans. Merito Lex per Moysen data est; Gratia et veritas per Iesum Christum facta est 85.
Moyses quinque libros scripsit: sed in quinque porticibus piscinam cingentibus languidi iacebant;
sed curari non poterant 86. Vide quomodo manet littera, convincens reum, non salvans iniquum. Illis
enim quinque porticibus, in figura quinque librorum, prodebantur potius quam sanabantur aegroti.
Quid ergo ibi tunc sanabat aegrotum? Motus aquae. Piscina illa mota descendebat aegrotus, et
sanabatur unus, quia unitas: quisquis alius ad ipsum motum descenderet, non sanabatur. Quomodo
commendabatur unitas corporis clamantis a finibus terrae? Alius non sanabatur, nisi rursus mota
fuisset piscina. Significabat ergo piscinae motus perturbationem populi Iudaeorum, quando venit
Dominus Iesus Christus. Angeli enim adventu intellegebatur moveri aqua in piscina. Aqua ergo
cincta porticibus quinque, gens erat Iudaea cincta Lege. Et in porticibus aegroti iacebant, et in sola
aqua turbata et mota sanabantur. Venit Dominus, turbata est aqua, crucifixus est; descendat ut
sanetur aegrotus. Quid est, descendat? Humiliet se. Ergo quicumque amatis litteram sine gratia, in
porticibus remanebitis; aegri eritis, iacentes, non convalescentes: de littera enim praesumitis. Si
enim data esset lex quae posset vivificare, omnino ex lege esset iustitia 87. Sed data est lex, ut reos
vos faceret, rei facti timeretis, timentes indulgentiam peteretis, iam de viribus vestris non
praesumeretis, de littera vos non extolleretis. Nam ipsa figura est etiam, quod Eliseus primo ad
mortuum resuscitandum baculum misit per servum. Mortuus erat filius viduae hospitae ipsius;
nuntiatum est ei, servo suo dedit baculum suum: Vade, inquit, pone super mortuum 88. Nesciebat
Propheta quid ageret? Praecessit servus, posuit baculum super mortuum, non surrexit mortuus. Si
enim data esset lex quae posset vivificare, vere ex lege esset iustitia. Non vivificavit lex per servum
missa; et tamen ille misit baculum suum per servum, qui postea secutus vivificavit. Namque cum
ille infans non resurrexisset, venit ipse Eliseus, iam figuram portans Domini, qui servum suum cum
baculo, tamquam cum Lege, praemiserat; venit ad iacentem mortuum, posuit membra sua super
illum. Ille infans erat; ille iuvenis erat: contraxit et breviavit quodammodo iuventutis suae
magnitudinem, parvulus factus ut mortuo congrueret. Mortuus ergo surrexit, cum se vivus mortuo
coaptavit: et fecit Dominus quod non fecit baculus; fecit gratia quod non fecit littera. Illi ergo qui in
baculo remanserunt, in littera gloriantur, et ideo non vivificantur. Ego autem de gratia tua volo
gloriari. Mihi autem, ait Apostolus, absit gloriari nisi in cruce Domini nostri Iesu Christi 89, nisi in illo
qui se mihi vivus mortuo, ut resurgerem, coaptavit; ut iam non ego viverem, viveret autem in me
Christus 90. In ipsa gratia glorians. litteraturam non cognovi: id est, homines de littera
praesumentes, et a gratia resilientes, toto corde reprobavi.

Opera legis implet caritas. Mea sola non sunt nisi peccata.
20. [v 16.] Merito sequitur: Introibo in potentiam Domini: non meam, sed Domini. Nam illi in
potentia sua de littera gloriati sunt; ideo adiunctam litterae gratiam non cognoverunt. Nam Lex per
Moysen data est; gratia et veritas per Iesum Christum facta est. Ipse enim venit ut Legem impleret,
quando caritatem donavit, per quam Lex posset impleri. Plenitudo enim Legis caritas 91. Illi non
habentes caritatem, id est, non habentes Spiritum gratiae, quia caritas Dei diffusa est in cordibus
nostris, per Spiritum sanctum qui datus est nobis 92, remanserunt gloriantes in littera. Sed quia
littera occidit; spiritus autem vivificat; non cognovi litteraturam, et introibo in potentiam Domini.
Ideo versus iste sequens confirmat perficitque sententiam, ita ut eam figat in cordibus hominum,
nec alium permittat omnino irrepere ulla ex parte intellectum. Domine, memorabor iustitiae tuae
solius. O solius! Quid addidit, solius? rogo vos. Sufficeret, memorabor iustitiae tuae. Solius, inquit,
prorsus: ibi meam non cogito: Quid enim habes quod non accepisti? Si autem et accepisti, quid
gloriaris quasi non acceperis? 93 Iustitia tua sola me liberat; mea sola non sunt nisi peccata. Non
glorier ergo de viribus meis; non in littera remaneam: reprobem litteraturam, id est homines de
littera gloriantes, et de suis viribus perverse, tamquam phreneticos, praesumentes; reprobem tales,
intrem in potentiam Domini, ut quando infirmus sum, tunc potens sim; ut tu in me sis potens,
quoniam memorabor iustitiae tuae solius.

89

IN EUNDEM PSALMUM 70
ENARRATIO
Sermo 2

Non nostris meritis sed Dei dono liberamur.
461

