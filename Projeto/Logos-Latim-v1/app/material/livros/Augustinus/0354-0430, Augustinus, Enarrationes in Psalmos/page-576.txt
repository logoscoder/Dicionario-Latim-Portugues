ipsius? Est quidem paganae filius carnaliter, sed filius Ecclesiae spiritaliter. Et salvum fac filium
ancillae tuae.

Ne sit sera poenitentia tua.
23. [v. 17.] Fac mecum signum in bono. Quod signum, nisi resurrectionis? Dominus dicit: Generatio
haec prava et amaricans signum quaerit; et signum non dabitur ei, nisi signum Ionae prophetae.
Sicut enim Ionas fuit in ventre ceti tribus diebus et tribus noctibus, sic erit et filius hominis in corde
terrae 82. Ergo cum capite nostro iam factum est signum in bono: dicat et unusquisque nostrum:
Fac mecum signum in bono; quia in novissima tuba, in adventu Domini, et mortui resurgent
incorrupti, et nos immutabimur 83. Erit hoc signum in bono. Fac mecum signum in bono, ut videant
qui me oderunt, et confundantur. In iudicio confundentur perniciose, qui modo nolunt confundi
salubriter. Modo ergo confundantur; accusent vias suas malas, teneant viam bonam: quia nemo
nostrum vivit sine confusione, nisi prius confusus reviviscat. Praebet illis Deus modo aditum salubris
confusionis, si non contemnant medicinam confessionis: si autem modo nolunt confundi, tunc
confundentur, quando deducent eos ex adverso iniquitates eorum 84. Quomodo confundentur?
Quando dicent: Hi sunt quos aliquando habuimus in risum et in similitudinem improperii. Nos
insensati vitam eorum aestimabamus insaniam: quomodo computati sunt inter filios Dei? Quid
nobis profuit superbia? 85 Tunc dicent: modo dicant, et salubriter dicunt. Convertatur enim
unusquisque ad Deum humilis, et modo dicat: Quid mihi profuit superbia? et audiat ab Apostolo:
Quam enim gloriam habuistis in his, in quibus nunc erubescitis? 86 Videtis esse et modo
confusionem salubrem in loco poenitentiae; tunc autem seram, inutilem, infructuosam. Quid nobis
profuit superbia? aut quid divitiarum iactantia contulit nobis? Transierunt omnia tamquam umbra 87.
Quid enim? quando hic vivebas, non videbas quia transiebant ista omnia tamquam umbra? Tunc
relinqueres umbram, et esses in luce; non postea diceres: Transierunt omnia velut umbra, quando
ab umbra in tenebras iturus es. Fac mecum signum in bono, ut videant qui me oderunt, et
confundantur.

Transit cum tempore gemitus noster; succedet sine fine felicitas.
24. Quoniam tu, Domine, adiuvisti me, et consolatus es me. Adiuvisti me, in certamine; et
consolatus es me, in tristitia. Nemo enim consolationem quaerit, nisi qui est in miseria. Non vultis
consolari? Dicite quia felices estis. Et auditis: Populus meus (iam respondetis, et audio murmur
bene tenentium Scripturas. Deus qui hoc scripsit in cordibus vestris, confirmet in factis vestris.
Videtis, fratres, quia qui vobis dicunt: Felices estis, seducunt vos): Populus meus, qui vos felices
dicunt, in errorem vos mittunt, et turbant semitas pedum vestrorum 88. Sic et de Epistola Iacobi
apostoli: Miseri estote, inquit, et lugete; risus vester in luctum convertatur 89. Videtis quae audistis:
quando nobis haec dicerentur in regione securitatis? Utique regio ista scandalorum est, et
tentationum, et omnium malorum, ut gemamus hic, et mereamur gaudere ibi; hic tribulari, et
consolari ibi, et dicere: Quoniam exemisti oculos meos a lacrymis, pedes meos a labina; placebo
Domino in regione vivorum 90. Ista regio mortuorum est. Transit regio mortuorum, venit regio
vivorum. In regione mortuorum labor, dolor, timor, tribulatio, tentatio, gemitus, suspirium: hic falsi
felices, veri infelices; quia falsa felicitas, vera miseria est. Qui vero se agnoscit in vera esse miseria,
erit etiam in vera felicitate: et tamen nunc quia miser es, Dominum audi dicentem: Beati
lugentes 91. O, beati lugentes! Nihil tam coniunctum miseriae quam luctus; nihil tam remotum et
contrarium miseriae quam beatitudo: tu dicis lugentes, et tu dicis beatos! Intellegite, inquit, quod
dico: beatos dico lugentes; quare beati? In spe. Quare lugentes? In re. Etenim lugent in morte ista,
in tribulationibus istis, in peregrinatione sua; et quia agnoscunt se esse in ista miseria, et gemunt,
beati sunt. Quare lugent? Contristatus est beatus Cyprianus in passione; modo consolatus est in
corona. Modo et consolatus adhuc tristis est. Dominus enim noster Iesus Christus adhuc interpellat
pro nobis 92: omnes Martyres qui cum illo sunt, interpellant pro nobis. Non transeunt
interpellationes ipsorum, nisi cum transierit gemitus noster: cum autem transierit gemitus noster,
omnes in una voce, in uno populo, in una patria consolabimur, millia millium coniuncta psallentibus
Angelis, choris coelestium Potestatum in una civitate viventium. Quis ibi gemit? quis ibi suspirat?
quis ibi laborat? quis ibi eget? quis ibi moritur? quis ibi misericordiam praebet? quis frangit panem
esurienti, ubi omnes pane iustitiae saginantur? Nemo tibi dicit: Hospitem suscipe: peregrinus ibi
nemo erit; omnes in patria sua vivunt. Nemo tibi dicit: Concorda amicos tuos litigantes: in pace
sempiterna Dei vultu perfruuntur. Nemo tibi dicit: Visita aegrum: sanitas immortalitasque
permanet. Nemo tibi dicit, sepeli mortuum: omnes in vita aeterna erunt. Cessant opera
misericordiae, quia miseria non invenitur. Et quid ibi faciemus? Dormiemus fortasse? Si modo
pugnamus contra nos, quamvis geramus domum somni carnem istam, et vigilamus in his
luminaribus, et solemnitas ista dat nobis animum vigilandi; dies ille quales vigilias nobis dabit? Ergo

576

