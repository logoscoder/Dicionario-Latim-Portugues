epulatur quotidie splendide. Nondum produxit spinas rhamnus; nondum dicit: Crucior in hac
flamma 83: sed iam est mentis caecitas, iam oculus mentis exstinctus est. Si caecus oculis carnis ad
mensam suam quamlibet opimam discumberet, miserum eum diceres: caecus interius, panem
Christum non videt, et beatus est? Hoc non dicit nisi pariter caecus. Ergo est fructus iusto: ergo est
Deus iudicans eos in terra.

Dei verbum audiamus et bonorum operum fructus proferamus.
23. Si aliquanto prolixiores fuimus, date veniam. Exhortamur vos in nomine Christi, ut haec quae
audistis, ad fructum cogitetis. Quia et praedicare veritatem nihil est, si cor a lingua dissentiat; et
audire veritatem, nihil prodest, si homo non super petram aedificet. Qui aedificat super petram,
ipse est qui audit et facit: qui autem audit et non facit, aedificat super arenam 84: qui nec audit nec
facit, nihil aedificat. Sed quomodo qui aedificat super arenam, ruinam sibi aedificat; sic ille qui non
aedificat super petram, veniente fluvio, sine domo rapitur. Non est quod facere, nisi et aedificare et
super petram aedificare; id est, et audire et facere. Nec alius dicat: Utquid procedo ad ecclesiam?
ecce qui quotidie ad ecclesiam procedunt, non faciunt quod audiunt. Faciunt tamen ut audiant; sic
possunt facere ut audiant et faciant: tu autem quantum longe es a faciendo, qui tantum fugis ab
audiendo? Sed ego, inquit, non aedifico super arenam. Nudum te inventurus est fluvius: numquid
ideo te non ablaturus est? numquid ideo pluvia non necabit? numquid venti propterea non
abripient! Ergo veniam et audiam. Sed cum audieris, fac. Nam si audieris, et non feceris, aedificasti
quidem, sed super arenam. Quia ergo sine aedificio constituti, nudi sumus, in aedificio autem super
arenam posito sub ruina sumus; restat ut super petram aedificemus, et quod audivimus faciamus.

74

IN PSALMUM 58
Enarratio
Sermo 1

Omnium hominum rex, Christus.
1. [v 1.] Sicut solet Scriptura Psalmorum mysteria in titulis ponere, et frontem Psalmi sublimitate
sacramenti decorare, ut sciamus qui intraturi sumus, cum tamquam super postem quid intus agatur
legerimus, vel cuius domus sit, vel quisnam sit illius praedii possessor: ita et in hoc psalmo scriptus
est titulus de titulo. Habet enim, In finem, ne corrumpas ipsi David in tituli inscriptionem. Hoc est
quod dixi, titulus de titulo. Quaenam enim sit tituli huius inscriptio quam corrumpi vetat,
Evangelium nobis indicat. Nam cum Dominus crucifigeretur, titulus inscriptus est a Pilato et positus,
Rex Iudaeorum 1, tribus linguis hebraea, graeca, et latina: quae linguae toto orbe maxime excellunt.
Igitur si rex Iudaeorum crucifixus est, et Iudaei regem suum crucifixerunt; crucifigendo eum etiam
regem Gentium fecerunt, magis quam occiderunt. Et quidem quantum in illis fuit, perdiderunt
Christum, sed sibi, non nobis; et mortuus est ille pro nobis, et sanguine suo redemit nos. Et modo
non est corruptus titulus: quia ille rex est, non solum Gentium, sed etiam ipsorum Iudaeorum. Quid
enim? Quia contradixerunt, ideo regis sui dominationem evertere potuerunt? Rex est et supra illos.
Nam ille rex virgam ferream gerit, qua et regit et frangit. Ego, inquit, constitutus sum rex ab eo
super Sion montem sanctum eius, praedicans praeceptum Domini. Dominus dixit ad me: Filius
meus es tu, ego hodie genui te. Postula a me, et dabo tibi gentes haereditatem tuam, et
possessionem tuam terminos terrae. Reges eos in virga ferrea, et tamquam vas figuli conteres
eos 2. Quos reget? quos conteret? Reget obedientes, conteret resistentes. Ergo, Ne corrumpas,
optime et prophetice: quandoquidem et illi Iudaei suggesserunt tunc Pilato, et dixerunt: Noli
scribere rex Iudaeorum, sed scribe, quia ipse se dixit regem Iudaeorum 3; nam iste titulus, inquiunt,
confirmavit illum regem nobis. Et Pilatus: Quod scripsi, scripsi. Et impletum est: Ne corrumpas.

Christus caput et corpus.
2. Nec iste solus psalmus habet huiusmodi inscriptionem, ut titulus non corrumpatur. Aliquot psalmi
sic praenotati sunt 4, sed tamen in omnibus passio Domini praenuntiatur. Ergo et hic intellegamus
Domini passionem, et loquatur nobis Christus caput et corpus. Sic semper, aut prope semper
audiamus voces Christi de Psalmo, ut non solum intueamur caput illud unum mediatorem Dei et
hominum, hominem Christum Iesum 5; qui etiam secundum divinitatem in principio erat Verbum,
Deus apud Deum, quod Verbum caro factum est, et habitavit in nobis 6, caro ex semine Abraham,

350

