quid eis dicit? Nolite vobis dicere patrem super terram; unus est enim Pater vester qui in coelis
est 26. Quod ergo in patre docebat discipulos, hoc in matre ipse demonstravit. Vult enim Dominus ut
consanguinitatibus terrenis praeponamus Deum. Defer patri, quia pater est; defer Deo, quia Deus
est. Generavit te pater accommodando carnem suam; creavit te Deus adhibendo potentiam suam.
Ne irascatur pater cum Deus illi praeponitur; imo gaudeat sibi tantum deferri, ut ille inventus esset
qui ei deberet praeponi. Ergo quid dicam? Dominus quid ait? Quae mihi mater, aut qui fratres? Et
extendit manus in discipulos suos, et ait: Ecce mater mea et fratres mei. Fratres erant; mater
quomodo erant? Addidit: Et qui fecerit voluntatem Patris mei, ipse mihi frater, et soror, et mater
est 27. Puta, frater, propter sexum virilem quem habet Ecclesia; soror, propter feminas quas hic in
membris habet Christus: mater quomodo, nisi quia ipse Christus est in Christianis, quos Christianos
per Baptismum quotidie parit Ecclesia? Ergo in quibus intellegis coniugem, in illis matrem, in illis
filios.

Caritas est fructus noster.
13. Dicatur ergo quales debent esse filii. Quales? Pacifici. Quare pacifici? Quia: Beati pacifici, quia
ipsi filii Dei vocabuntur 28. Quia ergo in oliva fructus est pacis: oleum enim pacem significat, quia
caritatem significat; sine caritate nulla pax est: et manifestum est quia qui diviserunt pacem, non
habebant caritatem. Unde iam exposui Caritati vestrae quare columba folia cum fructu portavit ad
arcam 29; ut significaret quia et illi qui foris baptizati sunt, sicut ligna illa extra arcam baptizata sunt,
si non sola folia habuerint, id est verba sola, sed habuerint et fructum, quod est caritas, ipsa
columba illos reportat ad arcam, et veniunt ad unitatem. Tales ergo filii debent esse in circuitu
mensae Domini, velut novellatio olivarum. Perfecta res est, magna beatitudo: iam quis ibi nolit
esse? Cum videris aliquem blasphemum habere uxorem, filios, nepotes, et te forte non habere, noli
zelare; vide quia et in te completum est, sed spiritaliter. An forte non es in membris? Si non ibi es,
plange quia nec hic, nec ibi. Si autem ibi, securus esto; quia etsi ibi et non hic, fructuosius ibi quam
hic.
14. Si ergo habemus, quare habemus? Quia timemus Dominum. Ecce sic benedicetur homo qui
timet Dominum. Ille est homo, qui sunt homines; et ipsi homines, homo: quia multi unum, quia
Christus unus.

Temporalia bona volatica sunt.
15. [vv. 5.6.] Benedicat te Dominus ex Sion. Coeperas enim attendere: Ecce sic benedicetur homo
qui timet Dominum: iam forte oculi tui ibant per illos qui non timent Dominum, et videbant ibi
uxores fecundas, filios abundantes circuire mensam patris sui; nescio qua ibas: Benedicat te
Dominus, sed ex Sion. Noli quaerere illas benedictiones quae non sunt ex Sion. Non benedixit
Dominus tales, fratres mei? Benedictio ista Domini est: aut si non est a Domino, quis ducet uxorem,
si nolit Dominus? quis possit esse sanus, si nolit Dominus? aut quis posset esse dives, si nolit
Dominus? Dat illa: sed non vides quia et pecoribus dedit? Non ergo de Sion est ista benedictio.
Benedicat te Dominus ex Sion; et videas quae bona sunt Ierusalem. Nam illa bona non sunt
Ierusalem. Vis videre quia non sunt bona Ierusalem? Et avibus dictum est: Crescite, et
multiplicamini 30. Pro magno vis habere quod avibus donatum est? Voce quidem Dei donatum est,
quis nesciat? Sed utere bonis istis, si accipis; et magis cogita quomodo nutrias qui nati sunt, quam
ut nascantur. Non enim iam felicitas est habere filios, sed bonos habere. De nutriendis labora, si
nati fuerint; si autem non nati, age gratias Deo. Forte minus sollicitus eris, et tamen sterilis non
remansisti illius matris. Forte per te nascuntur spiritaliter de ista matre, qui sunt ut novellae
olivarum circumeuntes mensam Domini. Consoletur ergo te Dominus, ut videas bona Ierusalem. Illa
enim bona sunt. Quare sunt? Quia aeterna sunt. Quare sunt? Quia ibi est rex: Ego sum qui sum 31.
Ista vero bona sunt, et non sunt: non enim stant; labuntur, fluunt. Filii sunt parvuli; blandiris
parvulis, blandiuntur parvuli: numquid stant in eo? Sed optas ut crescant, ut accedat aetas optas.
Sed vide quia cum accedit una, altera moritur. Veniente pueritia, moritur infantia; veniente
adolescentia, moritur pueritia; veniente iuventute, moritur adolescentia; veniente senectute,
moritur iuventus; veniente morte, moritur omnis aetas. Quot optas gradus aetatis, tot simul optas
et mortes aetatum. Non sunt ergo ista. Num deinde nati sunt tibi filii in terra tecum victuri, an te
potius exclusuri et successuri? Ad eos gaudes qui nati sunt, ut excludaris? Nati enim pueri
tamquam hoc dicunt parentibus suis: Eia, cogitate ire hinc, agamus et nos mimum nostrum. Mimus
est enim generis humani tota vita tentationis; quia dictum est: Universa vanitas omnis homo
vivens 32. Et tamen si gaudetur ad filios successuros; quantum gaudendum est ad filios cum quibus
permanebimus, et ad illum patrem cui nati sumus non moriturum, sed ut nos cum illo semper
vivamus? Ipsa sunt bona Ierusalem, quia ipsa sunt. Benedicat te ergo Dominus ex Sion; et videas

910

