pro peccatis tuis. Iam factum est, ita factum est. Sacerdos noster a nobis accepit quod pro nobis
offerret: accepit enim a nobis carnem; in ipsa carne victima factus est, holocaustum factus est,
sacrificium factus est. In passione sacrificium factus est; in resurrectione innovavit illud quod
occisum est, et tamquam primitias tuas dedit Deo, et ait tibi: Consecrata sunt iam omnia tua,
quando tales primitiae de te datae sunt Deo; spera ergo et in te futurum quod praecessit in primitiis
tuis.

Noli deficere sperare quousque exeas ab hac vita.
8. Ergo ille quia a vigilia matutina resurrexit, coepit anima nostra ex hoc sperare: et quousque?
Usque in noctem; quousque moriamur. Omnis enim mors nostra carnalis, quasi somnus est.
Coepisti sperare ex quo resurrexit Dominus, noli deficere sperare quousque exeas ab hac vita. Nam
si non usque ad noctem speraveris, deletur totum quod speraveras. Sunt enim homines qui
incipiunt sperare, sed non perseverant usque ad noctem. Incipiunt pati tribulationes aliquas,
incipiunt pati tentationes, vident homines malos et iniquos felicitate pollere temporali: et quoniam
talia sperabant de Domino, ut hic essent felices, attendunt eos qui scelera fecerunt, habere quod
ipsi habere desiderabant; et deficiunt pedes eorum, et desinunt sperare. Quare? Quia non a vigilia
matutina coeperunt sperare. Quid est hoc? Non hoc coeperunt sperare de Domino, quod praecessit
in Domino ab illa vigilia matutina: sed sperabant de Domino, ut si essent christiani, haberent
plenam domum frumento, vino, oleo, argento, auro; nullus eorum moreretur immaturus; si quis non
haberet filios, acciperet; si uxorem non duxisset, duceret; non abortiret non solum aliqua mulier in
domo eius, sed nec pecus eius; non acescerent cupae eius, non grandinaretur vinea eius. Qui sic
sperabat in Dominum, animadvertit his rebus abundare eos qui non colunt Dominum, et defecerunt
pedes eius 17, et non speravit usque ad noctem; quia non coepit a vigilia matutina sperare.

Resurrecturum te spera quomodo Dominus resurrexit.
9. Quis ergo sic incipit a vigilia matutina sperare? Qui hoc sperat de Domino, quod coepit ostendere
a vigilia matutina in qua resurrexit. Antea enim nemo resurrexerat semper victurus. Intendat
Caritas vestra. Resuscitati sunt mortui ante adventum Domini: nam et Elias resuscitavit
mortuum 18, et Elisaeus 19; sed resurrexerunt iterum morituri. Dominus ipse quos resuscitavit,
morituri resurrexerunt; sive ille iuvenis filius viduae 20, sive illa puella duodecim annorum, filia
archisynagogi 21, sive Lazarus: aliter resuscitati sunt 22, omnes morituri; semel nati sunt, sed bis
mortui sunt. Nemo resurrexerat nunquam moriturus, nisi Dominus. Quando autem resurrexit
Dominus nunquam moriturus? A vigilia matutina. Hoc spera et tu de Domino, resurrecturum te, non
quomodo Lazarus resurrexit, non quomodo filius viduae et archisynagogi filia resurrexerunt, non
quomodo quos suscitaverunt antiqui Prophetae; sed resurrecturum te spera quomodo Dominus, ut
post resurrectionem qua resurrexeris, non te iam timeas moriturum: et coepisti sperare a vigilia
matutina.

In hac vita spem habere debemus.
10. Spera autem usque ad noctem, quousque finiatur haec vita, quousque sit nox universi generis
humani in occasu saeculi. Quare hoc usque? Quia post istam noctem iam non erit spes, sed ipsa
res. Spes enim quae videtur, non est spes, Apostolus dicit: quod enim videt quis, quid sperat? Si
autem quod non videmus speramus, per patientiam exspectamus 23. Si ergo patienter exspectare
debemus quod non videmus, usque ad noctem speremus, id est usque ad finem huius vitae nostrae
vel saeculi. Cum autem nox ista transierit, iam veniet quod sperabamus; et non iam sperabimus,
nec tamen desperati erimus. Est enim vituperatio desperatorum, et aliquando detestamur
hominem, et dicimus: Non habet spem. Non semper malum est non habere spem. In hac vita cum
sumus, malum est non habere spem; qui enim modo spem non habet, rem postea non habebit.
Ergo modo spem debemus habere. Sed cum res venerit, numquid spes erit? Quod enim videt quis,
quid sperat? Veniet Dominus Deus noster, primo formam ipsam in qua crucifixus est et resurrexit,
demonstraturus generi humano, ut videant pii et impii: illi videant, et gratulentur invenisse se quod
crediderunt antequam viderent; et illi erubescant non se credidisse quod videbunt. Erubescentes
damnabuntur, et gratulati coronabuntur. Dicetur confusis: Ite in ignem aeternum, qui paratus est
diabolo et angelis eius; dicetur gaudentibus: Venite, benedicti Patris mei, percipite regnum quod
vobis paratum est ab origine mundi 24: quod cum acceperint, iam spes non erit, quia res tenebitur.
Transacta ergo spe, transibit nox illa; sed donec fiat, a vigilia matutina speret anima nostra in
Dominum.

919

