quaedam data est; ad significandos sanctos de quacumque creatura ducta fuerit similitudo, tu
intellege similitudinem creaturae, et adora artificem creaturae. Dictus est sol Dominus noster Iesus
Christus 11: numquid iste sol quem et minutissima animalia nobiscum vident? Sed de quo dictum
est: Erat lumen verum, quod illuminat omnem hominem venientem in hunc mundum 12. Nam lux
ista non hominem solum illuminat, sed et iumenta et pecora et omnia animalia: quod autem
illuminat omnem hominem, in corde illuminat, ubi intellectum solum habet.

Caeli astra ordinem servant hominesque tolerantiam docent.
5. Intellegat ergo Caritas Vestra, quibus dixit Apostolus: In natione tortuosa et perversa, id est,
inter iniquos, in quibus apparetis sicut luminaria in mundo, verbum vitae habentes 13: quodam
modo admonuit nos et istum psalmum intellegere, et praenoscere titulum ipsius. Tales enim sancti
in quibus est verbum vitae, de conversatione quam habent in coelo, despiciunt omnia iniqua quae
fiunt in terra: et quomodo luminaria in coelo per diem et per noctem procedunt, peragunt itinera
sua, cursus suos certos habent, et committuntur tanta mala, nec deviant desuper stellae fixae in
coelo, agentes per tractus coelestes, quae illis praestituit et constituit Creator ipsarum; sic debent
sancti, sed si in coelo figantur corda eorum, si non frustra audiant et respondeant sursum se habere
cor, si imitentur eum qui ait: Nostra autem conversatio in caelis est 14. Quia ergo sunt in supernis,
et de supernis cogitant, sicut dictum est: Ubi est thesaurus tuus, ibi est et cor tuum 15; de ipsis
cogitationibus supernorum patientes fiunt; et quidquid in terra committitur, sic non curant, donec
peragant itinera sua, quemadmodum non curant luminaria coeli, nisi quomodo exerceant dies et
noctes, quamvis tanta mala videant fieri super terram. Sed facile est forte, ut ferant iusti iniquitates
malorum, quae non in ipsos fiunt: sed sicut ferunt quae in alios fiunt, sic ferant et quae in ipsos
fiunt. Non enim propterea debent ferre et tolerare, quia in alios fiunt: et si in se fiant, non debent
perdere tolerantiam. Nam qui perdiderit tolerantiam, cecidit de coelo: qui autem fixum habet cor in
coelo, terra ipsius laborat in terra. Quanta et de ipsis luminaribus fingunt homines, et patienter
ferunt? Quo modo iusti patienter debent ferre omnes etiam de se falsas criminationes. Hoc ipsum
quod iam dudum dixi, quia illa stella Mercurii est, et illa stella Saturni est, et illa stella Iovis est,
convicia fiunt stellis. Quid? illae cum audiunt tanta convicia, numquid moventur, aut non exercent
cursus suos? Sic et homo qui in natione perversa et tortuosa habet verbum Dei, sicut luminare est
fulgens in caelo. Quanti qui sibi videntur honorare solem, de illo mentiuntur? Qui dicunt: Christus
est sol, mentiuntur de sole. Novit sol Dominum suum esse Christum et Creatorem suum. Et si
indignari potest, acerbius indignatur contra falso honorantem, quam contra contumeliosum. Servo
enim bono maior contumelia est iniuria Domini. Quanta falsa de ipsis luminaribus quidam dicunt? Et
ferunt, tolerant, et non moventur. Quare? Quia in coelo sunt. Coelum autem quid est? Nec hoc
praetermittamus: quanta mentiuntur homines, quando vident obscurari lunam, et dicunt: Malefici
illam deponunt? cum certis temporibus defectum suum habeat secundum Dei dispositionem. Non
curat tamen ista verba hominum illa quae in coelo est. Sed quid est, In coelo? In firmamento coeli
est. Cuius ergo cor in firmamento libri Dei est, ista non curat.

Dei Verbum lux est hominum.
6. Nam coelum, id est, firmamentum, intellegitur per figuram Liber Legis. Ideo quodam loco dicitur:
Extendit coelum sicut pellem 16. Si extenditur sicut pellis, tamquam liber est extentus, ut legatur.
Transacto autem tempore non legitur. Propterea enim legitur Lex, quia nondum venimus ad illam
Sapientiam quae implet corda et mentes intuentium: et non opus erit ut aliquid ibi nobis legatur.
Quia in eo quod nobis legitur, syllabae sonant et transeunt: illa lux veritatis non praeterit, sed fixa
permanens inebriat corda videntium; quomodo dictum est: Inebriabuntur ab ubertate domus tuae,
et torrente deliciarum tuarum potabis eos; quoniam apud te est, Domine, fons vitae. Et vide ipsum
fontem: In lumine, inquit, tuo videbimus lumen 17. Modo ergo lectio necessaria est, quamdiu ex
parte cognoscimus, et ex parte prophetamus, sicut dicit Apostolus: cum autem venerit quod
perfectum est, auferetur quod ex parte est 18. Non enim in illa civitate Ierusalem, ubi Angeli vivunt,
unde nos modo peregrinamur, et peregrinatio nostra gemit; gemit autem, si scimus quia
peregrinamur; nam odit valde patriam, qui putat sibi bene esse cum peregrinatur: numquid in illa
civitate ubi sunt Angeli, Evangelium legitur, aut Apostolus? Verbo Dei pascuntur: quod Verbum Dei,
ut sonaret nobis ad tempus, Verbum caro factum est, et habitavit in nobis 19. Sed tamen ipsa Lex,
quae scripta est, firmamentum nobis est: ibi si sit cor nostrum, non convellitur iniquitatibus
hominum. Dictum est ergo: Extendit coelum sicut pellem 20. Cum autem transeunt tempora
necessitatis librorum, quid dictum est? Coelum plicabitur ut liber 21. Qui ergo sursum habet cor,
ipsum cor ipsius luminare est: in coelo fulget, nec vincitur tenebris. Infra enim sunt tenebrae:
tenebrae autem iniquitas; non incommutabiles tenebrae. Iam et hesterno die commemoravimus.
Sed qui hodie tenebrae sunt, si velint, cras lux erunt: qui tenebrae huc ingressi sunt, si velint, iam

629

