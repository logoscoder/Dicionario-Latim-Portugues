quam multi de catholica Ecclesia toto orbe diffusa, et de malorum commixtione usque in finem
saeculi, quod bonis in sacramentorum eius societate non obsint, adversus Donatistas et
Luciferianos aliosque, si qui sunt, qui simili errore a veritate dissentiunt! quam multi contra
caeteros haereticos, quos enumerare vel commemorare nimis longum est, et praesenti operi non
necessarium! Quorum tamen sensuum probati assertores, aut prorsus laterent, aut non ita
eminerent, ut eos eminere fecerunt superborum contradictiones, quos velut tauros, id est iugo
disciplinae pacifico lenique non subditos, commemorat Apostolus, ubi talem dixit eligendum ad
episcopatum, ut potens sit exhortari in doctrina sana, et contradicentes redarguere 209. Sunt enim
multi non subditi; hi sunt tauri elatione cervicis impatientes aratri atque iuncturae: vaniloqui, et
mentium seductores; has mentes significavit iste psalmus appellatione vaccarum. Ad hanc ergo
utilitatem, Providentia divina permittit tauros congregari inter vaccas populorum, ut excludantur, id
est, ut emineant qui probati sunt argento. Ad hoc enim haereses sinuntur esse, ut probati manifesti
fiant. Quamquam et sic possit intellegi: Congregatio taurorum inter vaccas populorum, ut ab eis
vaccis excludantur qui probati sunt argento. Hanc enim habent intentionem haeretici doctores, ut
ab auribus animarum, quas seducere moliuntur, excludant eos, id est, separent eos qui probati sunt
argento, id est, qui idonei sunt docere eloquia Domini. Sed sive ille huius verbi, sive iste sit sensus;
sequitur: Disperge gentes quae bella volunt. Non enim correctioni, sed contentioni student. Hoc
ergo prophetat, ut ipsi potius dispergantur qui corrigi nolunt, qui gregem Christi dispergere
affectant. Gentes autem appellavit, non propter generationes familiarum, sed propter genera
sectarum, ubi series successionis confirmat errorem.

Dei legatus, quilibet reconciliationis minister.
40. [vv 32-34.] Venient legati ex Aegypto; Aethiopia praeveniet manus eius. Aegypti, vel Aethiopiae
nomine, omnium gentium fidem significavit, a parte totum; legatos appellans reconciliationis
praedicatores. Pro Christo, inquit, legatione fungimur, tamquam Deo exhortante per nos:
obsecramus pro Christo reconciliari Deo 210. Non ergo de solis Israelitis, unde Apostoli electi sunt,
sed etiam de caeteris gentibus futuros praedicatores christianae pacis, hoc modo mystice
prophetatum est. Quod vero ait: Praeveniet manus eius, hoc ait, praeveniet vindictam eius;
conversione scilicet ad eum, ut peccata dimittantur, ne peccatores permanendo puniantur. Quod
etiam in alio psalmo dicitur: Praeveniamus faciem eius in confessione 211. Sicut per manus
vindictam, ita per faciem revelationem praesentiamque significat, quae futura est in iudicio. Quia
ergo per Aegyptum atque Aethiopiam totius orbis gentes significavit, continuo subiunxit: Deo regna
terrae. Non Sabellio, non Ario, non Donato, non caeteris tauris cervicatis; sed, Deo regna terrae.

Fides opera hominis antecedit et merita.
41. Plures autem codices latini, et maxime graeci ita distinctos versus habent, ut non sit in eis unus
versiculus, Deo regna terrae; sed, Deo, in fine sit versus superioris, atque ita dicatur: Aethiopia
praeveniet manus eius Deo, ac deinde sequatur in alio versu: Regna terrae, cantate Deo, psallite
Domino. Qua distinctione, multorum codicum et auctoritate digniorum consonantia, sine dubio
praeferenda, fides commendari mihi videtur, quae opera praecedit: quia sine bonorum operum
meritis per fidem iustificatur impius, sicut dicit Apostolus: Credenti in cum qui iustificat impium,
deputatur fides eius ad iustitiam 212; ut deinde ipsa fides per dilectionem incipiat operari. Ea quippe
sola bona opera dicenda sunt, quae fiunt per dilectionem Dei. Haec autem necesse est antecedat
fides, ut inde ista, non ab istis incipiat illa; quoniam nullus operatur per dilectionem Dei, nisi prius
credat in Deum. Haec est fides, de qua dicitur: In Christo enim Iesu neque circumcisio aliquid valet,
neque praeputium; sed fides quae per dilectionem operatur 213. Haec est fides, de qua ipsi
Ecclesiae dicitur in Canticis canticorum: Venies, et pertransies ab initio fidei 214. Venit enim
tamquam currus Dei in millibus laetantium, prosperum iter habens, et pertransiit de hoc mundo ad
Patrem 215: ut fiat in ea quod sponsus ipse dicit, qui transiit de hoc mundo ad Patrem: Volo ut ubi
ego sum, et isti sint mecum 216; sed ab initio fidei. Quia ergo ut bona opera sequantur, praecedit
fides, nec ulla sunt bona opera, nisi quae sequuntur praecedentem fidem: nihil aliud videtur dictum:
Aethiopia praeveniet manus eius Deo, nisi: Aethiopia credet Deo. Sic enim praeveniet manus eius,
id est opera eius. Cuius, nisi ipsius Aethiopiae? Quia hoc in graeco non est ambiguum: eius quippe
ibi feminino genere apertissime positum est. Ac per hoc nihil aliud dictum est, quam Aethiopia
praeveniet manus suas Deo, id est, credendo in Deum praeveniet opera sua. Existimo enim, inquit
Apostolus, iustificari hominem per fidem sine operibus Legis. An Iudaeorum Deus tantum? nonne et
Gentium 217? Sic ergo Aethiopia, quae videtur extrema Gentium, iustificatur per fidem sine operibus
Legis. Non enim, ut iustificetur, de Legis operibus gloriatur; nec praeponit fidei merita sua, sed fide
praevenit opera sua. Plures sane codices non habent, manus, sed, manum; quod tantumdem valet,
quoniam pro operibus positum est. Mallem autem latini interpretes sic transtulissent: Aethiopia

432

