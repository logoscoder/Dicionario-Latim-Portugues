Spem nostram in terram promissionis quasi anchoram praemisimus
3. [v 2] Te decet hymnus, Deus, in Sion. Patria illa est Sion: ipsa est Ierusalem quae Sion; et huius
nominis interpretationem nosse debetis. Sicut Ierusalem interpretatur Visio pacis, ita Sion
Speculatio, id est visio et contemplatio. Nescio quod nobis magnum spectaculum promittitur; et hoc
ipse Deus est qui condidit civitatem. Pulchra et decora civitas, quam pulchriorem habet
conditorem! Te decet hymnus, Deus, inquit. Sed ubi? In Sion: in Babylone non decet. Etenim
quisque cum coeperit innovari, iam corde in Ierusalem cantat, dicente Apostolo: Conversatio nostra
in coelis est 9. In carne enim ambulantes, inquit, non secundum carnem militamus 10. Iam desiderio
ibi sumus, iam spem in illam terram, quasi anchoram praemisimus, ne in isto mari turbati
naufragemus. Quemadmodum ergo de navi quae in anchoris est, recte dicimus quod iam in terra
sit; adhuc enim fluctuat, sed in terra quodammodo educta est contra ventos, et contra
tempestates: sic contra tentationes huius peregrinationis nostrae, spes nostra fundata in illa
civitate Ierusalem facit nos non abripi in saxa. Qui ergo secundum hanc spem cantat, ibi cantat:
ergo dicat: Te decet hymnus, Deus, in Sion. In Sion, non in Babylone. Sed modo ibi es adhuc in
Babylone? Ibi, inquit, sum; amator iste, et civis iste: ibi sum; sed carne, non corde. Cum autem duo
quaedam dixerim, quia ibi sum carne, non corde; unde canto, non ibi: non enim carne canto, sed
corde. Carnem quidem sonantem audiunt et cives Babyloniae; cordis autem sonum audit conditor
Ierusalem. Unde dicit Apostolus, exhortans ipsos cives ad amatoria quaedam cantica, et desideria
redeundi ad illam pulcherrimam civitatem, visionem pacis: Cantantes, inquit, et psallentes in
cordibus vestris Domino 11. Quid est, cantantes in cordibus vestris? Ne inde cantetis, unde estis in
Babylonia; sed inde cantate, unde sursum habitatis. Ergo: Te decet hymnus, Deus, in Sion. In Sion
te decet hymnus, non in Babylonia. Qui cantant in Babylonia, cives Babyloniae, etiam hymnum Dei
non decenter cantant. Audi vocem Scripturae: Non est speciosa laus in ore peccatoris 12. Te decet
hymnus, Deus, in Sion.

Totum quod est in nobis mortale, eat in sacrificium Domino.
4. Et tibi reddetur votum in Ierusalem. Hic vovemus, et bonum est ut ibi reddamus. Qui autem hic
vovent, et non reddunt? Qui non perseverant usque in finem in eo quod voverunt. Unde dicit alius
psalmus: Vovete, et reddite Domino Deo vestro 13. Et tibi reddetur votum in Ierusalem. Ibi enim
erimus toti, id est integri in resurrectione iustorum: ibi reddetur votum totum nostrum; non sola
anima, sed ipsa etiam caro iam non corruptibilis, quia iam non in Babylonia, sed iam corpus
coeleste immutatum. Qualis mutatio promittitur? Omnes enim resurgemus, ait Apostolus, sed non
omnes immutabimur. Qui autem immutabuntur ipse dixit: In ictu oculi, in novissima tuba: canet
enim tuba, et mortui resurgent incorrupti, id est integri, et nos immutabimur. Qualis autem erit illa
immutatio, sequitur et dicit: "Oportet enim corruptibile hoc induere incorruptionem et mortale hoc
induere immortalitatem: cum autem corruptibile hoc induerit incorruptionem, et mortale hoc
induerit immortalitatem, tunc fiet sermo qui scriptus est: Absorpta est mors in victoriam. Ubi est,
mors, aculeus tuus"? 14 Modo enim inchoatis in nobis primitiis mentis, unde desideramus Ierusalem,
multa ex carne corruptibili contendunt adversum nos, quae non contendent, cum fuerit mors
absorpta in victoriam. Vincet pax, et finietur bellum. Quando autem vincet pax, vincet illa civitas
quae dicitur Visio pacis. Nulla ergo erit a morte contentio. Modo cum morte quanta contendimus!
Inde sunt delectationes carnales, quae nobis etiam illicite multa suggerunt: quibus non
consentimus, sed tamen non consentiendo contendimus. Primo ergo concupiscentia carnis
sequentes duxit nos, postea renitentes traxit nos; deinde accepta gratia coepit nos nec ducere, nec
trahere, sed adhuc contendere nobiscum: post contentionem erit et victoria. Modo te etsi oppugnat,
non expugnet: postea cum absorpta fuerit mors in victoriam, et pugnare cessabit. Quid dictum est?
Novissima inimica destruetur mors 15. Reddam votum meum. Quod votum? Quasi holocaustum.
Holocaustum enim tunc dicitur, quando totum ignis absumit: holocaustum sacrificium est ubi totum
consumitur;
enim totum dicitur,
, incensio. Holocaustum totum incensum. Arripiat
ergo nos ignis, ignis divinus in Ierusalem: incipiamus ardere caritate, donec totum mortale
consumatur, et quod contra nos fuerit, eat in sacrificium Domino. Unde alibi dicitur: "Benigne fac,
Domine, in bona voluntate tua Sion, ut aedificentur muri Ierusalem: tunc acceptabis sacrificium
iustitiae, oblationes et holocausta 16. Te decet hymnus, Deus in Sion; et tibi reddetur votum in
Ierusalem." Quaerimus hic, ne forte Rex nobis ipsius civitatis commendetur, Dominus et Salvator
noster Iesus Christus: cantemus ergo donec ad evidentiora perveniamus. Possem enim iam dicere
ipsum esse cui dicitur: Te decet hymnus, Deus, in Sion; et tibi reddetur votum in Ierusalem. Sed si
dicerem, mihi potius quam Scripturae crederetur; et ideo forte non mihi crederetur. Audiamus
sequentia.

Ex omni hominum genere concurritur ad Christum.
397

