10. Sed adhuc evidentius audi quid aqua sit. Diximus enim quod caritas Dei diffusa sit in cordibus
nostris per Spiritum sanctum, qui datus est nobis: diximus etiam: In plateis discurrant aquae
tuae 44. Et ait mihi aliquis: Non ibi expresse dictum est, utrum caritatem intellegere debeam: quid si
alius aliud aliquid intellegat? Tantum memento quod ait Apostolus: Caritas Dei diffusa est in
cordibus nostris. Unde? Per Spiritum sanctum, qui datus est nobis 45. Audi iam Dominum magistrum
Apostolorum: Si quis sitit, veniat, et bibat. Dicat adhuc: Qui credit in me, flumina aquae vivae fluent
de ventre eius. Quid est hoc? Exponat Evangelista: Hoc autem dicebat, inquit, de Spiritu quem
accepturi erant credentes in eum. Spiritus enim nondum erat datus, quia Iesus nondum erat
glorificatus 46. Ergo, fratres, si propterea Spiritus nondum erat datus, quia Iesus nodum erat
glorificatus; glorificato eo et ascendente in coelos, missus est Spiritus sanctus, et caritate impleti
sunt Apostoli, diffusa in cordibus eorum per Spiritum sanctum, qui datus est eis; quia superiora
coeli aquis proteguntur. Et bene, quia Dominus in coelos ascendit, ut superior esset coelis, et inde
mitteret caritatem. Non enim sic Deus protegit, ut quasi sustentetur ab eo quem protegit: sublevat
quem protegit, non onerat. Ita ergo coelum aquis protegit, ut magis illud divino Spiritu sublevetur.
Quod sublevat, sursum est; quod sublevatur, infra est: illud suspendit, hoc pendet. Si ergo illud
suspendit, hoc pendet; audi quia hoc coelum Scripturarum ex caritate pendet. Duo sunt nempe illa
notissima praecepta dilectionis: In his duobus praeceptis tota Lex pendet et Prophetae 47. Qui
protegit in aquis superiora eius.

Praedicatores nubes sunt, Dei vineam compluentes.
11. Qui ponit nubes ascensum eius. Accipitur et hoc bene ad litteram. Dominus visibiliter ascendit
in coelum. Quomodo positae sunt nubes ascensus coeli? Haec cum dixisset, nubes suscepit eum 48.
Habes item de resurrectione nostra praedictum: Et mortui, inquit, in Christo, resurgent primi;
deinde et nos qui vivimus, simul cum illis rapiemur in nubibus obviam Christo in aera, atque ita
semper cum Domino erimus 49. Habes nubes ascensum coeli: ostendam et nubes ascensum coeli
huius, id est divinarum Scripturarum. Quid est hoc, fratres? Utinam me Dominus Deus meus inter
illas qualescumque nubes numerare dignetur; viderit quam nebulosa nubes sim: omnes tamen
praedicatores verbi veritatis nubes accipite. Quicumque ergo infirmi non possunt ascendere in hoc
coelum, id est ad intellectum Scripturarum, per nubes ascendant. Forte enim et modo fit vobis; si
aliquid agimus, si labor sudorque noster non est infructuosus, ascenditis in coelum Scripturarum
divinarum, hoc est in intellectum earum per praedicationem nostram. Quam altum erat coelum in
psalmo isto! Nemo enim vestrum videbat quid esset in figura: Extendit coelum sicut pellem, qui
protegit in aquis superiora eius 50. Hoc ipsum quod dictum est: Qui ponit nubes ascensum eius;
ecce iam intellectum est, quantum Dominus donavit, praedicantibus nobis; non enim nubes de suo
munere pluunt. Vos intellegendo ascendite, in intellectu ipso fructificate; ne sitis qualis illa vinea, de
qua dicitur apud prophetam: Mandabo nubibus meis ne pluant super eam 51. Accusabatur enim
quaedam vinea, quod pro uva spinas dederat, non reddiderat dignam gratiam dulci pluviae. Qui
enim bona audit, et mala operatur, dulci pluvia compluitur, et spinas generat. Non est ut
suspicemur, fratres, de aliqua terrena et ista visibili vinea Dominum locutum. Namque ibi ne sub
obscuritate sermonis lateret excusatio iniquitatis, ipse Dominus per ipsum prophetam exposuit cui
vineae loqueretur, et de qua vinea ista diceret: Vinea, inquit: Domini Sabaoth, domus Israel est 52.
Quid vagantur, o iniqui, corda vestra per montes et colles vinitorum? Novi, inquit, de qua vinea
loquar, novi ubi quaerebam uvam, et inveni spinas; sine causa aliud atque aliud suspicamini et
opinamini, nolentes intellegere ut bene agatis. Nam et hoc scriptum est: Noluit intellegere ut bene
ageret 53. Tollite omnes suspiciones vestras de medio: Vinea Domini Sabaoth, domus Israel est; et
homo Iuda, novellum dilectum. Dilectum, cum plantatum est; damnatum, cum spinas creavit. Ergo,
fratres, forte vinea fuit domus Israel, et nos non sumus vinea? Cum timore audiamus quod Iudaeis
dictum videmus. Videte quemadmodum Apostolus terreat ramos insertos de ramis fractis, et in
ramis fractis commendet timendam severitatem, in ramis insertis commendet amandam
bonitatem 54. Noli esse infructuosus in bonitate, ne sterilis sentias severitatem. Sed non sum vitis,
dicis mihi. Ubi est Domini vox: Ego sum vitis, vos estis sarmenta; Pater meus agricola 55? Ubi vox
Apostoli: Quis plantat vineam, et de fructu eius non percipit? 56 Vinea ergo es, o Ecclesia, et habes
agricolam Deum. Nemo agricola homo compluit vineam suam. Fratres ergo dilectissimi, viscera
Ecclesiae, pignora Ecclesiae, filii matris coelestis, audite, cum tempus est. Minatus est Deus illi
vineae atrocissima comminatione: Mandabo nubibus meis, inquit, ne pluant super eam. Et factum
est: venerunt Apostoli ad Iudaeos, respuerunt eos; et dixerunt illis: Ad vos missi eramus, sed quia
repulistis verbum Dei, imus ad gentes 57. Videtis quomodo in eodem Spiritu Dei, illo iubente
intrinsecus qui habitat in cordibus suorum, mandatum sit nubibus Dei ne compluerent vineam,
quae cum exspectaretur ut faceret uvam, fecit spinas. Ideo et nubes fecit ascensum eius, et coelum
tetendit sicut pellem. Non est quod queramini: auctoritas Scripturarum extenta est super orbem
terrarum, nubes non desunt, praedicatur verbum veritatis, exponuntur omnia quae obscura sunt, ut

712

