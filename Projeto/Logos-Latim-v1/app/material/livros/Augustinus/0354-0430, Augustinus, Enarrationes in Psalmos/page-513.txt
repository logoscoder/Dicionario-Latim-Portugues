19. [v 18.] Multitudo sonitus aquarum. In laudibus Dei, in confessionibus peccatorum, in hymnis et
canticis, in orationibus, multitudo sonitus aquarum. Vocem dederunt nubes. Inde iste sonitus
aquarum, inde abyssorum perturbatio, quia vocem dederunt nubes. Quae nubes? Praedicatores
verbi veritatis. Quae nubes? De quibus minatur cuidam vineae Deus, quae pro uva fecit spinas, et
dicit: Mandabo nubibus meis ne pluant super eam imbrem 37. Denique Apostoli relinquentes
Iudaeos, ierunt ad Gentes: in omnibus gentibus vocem dederunt nubes; praedicando Christum,
vocem dederunt nubes.

Verbi Dei praedicatores mundum commovent.
20. [v 19.] Etenim sagittae tuae pertransierunt. Easdem voces nubium rursus sagittas dixit. Verba
enim Evangelistarum sagittae fuerunt. Similitudines enim sunt. Nam proprie nec sagitta est pluvia,
nec pluvia sagitta; at vero verbum Dei, et sagitta est, quia percutit, et pluvia, quia rigat. Nemo ergo
iam miretur abyssorum conturbationem, quando sagittae tuae pertransierunt. Quid est,
pertransierunt? Non in auribus remanserunt, sed corda transfixerunt. Vox tonitrui tui in rota. Quid
est hoc? quomodo intellecturi sumus? Adiuvet Dominus. Vox tonitrui tui in rota. Solebamus pueri
suspicari, cum audiremus tonitrua de coelo, quasi vehicula de stabulo processisse: habent enim
tonitrua quamdam concussionem similem vehiculis. Numquid ad ista puerilia redituri sumus, ut
intellegamus, Vox tonitrui tui in rota; quasi aliqua vehicula habeat Deus in nubibus, et transitus
vehiculorum illum strepitum concitet? Absit. Hoc puerile est, vanum, nugatorium. Quid est ergo:
Vox tonitrui tui in rota? Volvitur vox tua. Neque hoc intellego. Quid faciemus? Interrogamus ipsum
Idithun, ne forte ipse exponat quod dixit: Vox, inquit, tonitrui tui in rota. Non intellego: audiam quid
dicis: Apparuerunt fulgura tua orbi terrarum. Dic ergo: non intellexeram. Orbis terrarum est rota:
nam circuitus orbis terrarum, merito et orbis dicitur; unde brevis etiam rotella, orbiculus appellatur.
Vox tonitrui tui in rota: apparuerunt fulgura tua orbi terrarum. Nubes illae in rota circumierunt
orbem terrarum; circumierunt tonando et coruscando, abyssum commoverunt, praeceptis
tonuerunt, miraculis coruscaverunt: in omnem enim terram exiit sonus eorum, et in fines orbis
terrae verba eorum 38. Commota est, et contremebunda facta est terra: id est, omnes qui habitant
in terra. Per similitudinem autem ipsa terra, mare est. Quare? Quia gentes omnes maris nomine
nuncupantur, quod vita humana amara est, et procellis ac tempestatibus subdita. Iam illud si
attendas, quod homines se tamquam pisces devorant, cum maior minorem absorbet: est ergo hoc
mare; illuc Evangelistae ierunt.

Christum a Iudaeis repulsum gentes excipiunt.
21. [v 20.] In mari est via tua. Iamdudum in Sancto via tua, modo in mari est via tua 39, quia ipse
Sanctus in mari, et merito etiam super aquas maris ambulavit 40. In mari est via tua: id est in
Gentibus praedicatur Christus tuus. In alio quippe psalmo ita dicitur: Deus misereatur nostri, et
benedicat nos; illuminet vultum suum super nos, ut cognoscamus in terra viam tuam. Ubi in terra?
In omnibus gentibus salutare tuum 41: hoc est: In mari est via tua. Et semitae tuae in aquis multis:
hoc est, in populis multis. Et vestigia tua non cognoscentur. Nescio quos tetigit, et mirum nisi et
ipsos Iudaeos. Ecce iam sic propalata est Gentibus misericordia Christi, ut in mari sit via tua, et
semitae tuae in aquis multis; et vestigia tua non cognoscentur. Unde, a quibus non cognoscentur,
nisi ab his qui adhuc dicunt: Nondum venit Christus? Quare dicunt: Nondum venit Christus? Quia
nondum agnoscunt super mare ambulantem.
22. [v 21.] Deduxisti sicut oves plebem tuam, in manu Moysi et Aaron. Quare hoc addiderit,
indagare aliquantum difficile est. Adiuvate ergo nos intentione vestra, quia post ipsos duos versus
finis erit, et Psalmi, et sermonis; ne forte cum aliquid restare arbitramini, timore laboris minus ad
praesens attendatis. Cum dixisset: In mari est via tua, quod intellegimus, in gentibus; et semitae
tuae in aquis multis, quod intellegimus, in populis multis, adiunxit: Et vestigia tua non agnoscentur.
Et quaerebamus a quibus non agnoscerentur; et subiecit continuo: Deduxisti sicut oves plebem
tuam, in manu Moysi et Aaron: id est, ab ista plebe tua quae deducta est in manu Moysi et Aaron,
vestigia tua non cognoscentur. Quare ergo positum est, nisi increpandi et exprobrandi causa: In
mari est via tua? Unde in mari est via tua, nisi quia exclusa est a terra tua? Expulerunt Christum,
noluerunt esse suum Salvatorem aegri: ille autem coepit esse in Gentibus, et in omnibus gentibus,
in multis populis. Salvae factae sunt etiam reliquiae populi illius. Remansit foris ingrata multitudo,
et claudicans Iacob femoris latitudo 42. Latitudo enim femoris intellegitur in multitudine generis, et
facta est in maiori parte Israelitarum turba quaedam vana et insipiens, quae non agnosceret
vestigia Christi in aquis. Deduxisti sicut oves plebem tuam, et non te cognoverunt. Tanta cum illis
bona fecisti! mare divisisti, inter aquas per aridam traiecisti, persequentes inimicos fluctibus

513

