31. Sed et vos, quia privata vestra vultis possidere, et non communi cum Christo unitate; dominari
enim vultis in terra, non cum illo in coelo regnare, possidetis domos vestras. Et aliquando venimus
ad illos dicentes: Quaeramus verum, inveniamus verum. Et illi: Vos tenete quod tenetis: oves tuas
habes, oves meas habeo; noli molestus esse ovibus meis, quia et ego non sum molestus ovibus
tuis. Deo gratias: meae sunt oves, illius sunt oves: Christus quid emit? Imo nec meae sint, nec tuae:
sed illius sint qui illas emit, illius sint qui illas signavit. Neque qui plantat est aliquid, neque qui
rigat, sed qui incrementum dat Deus 34. Quare habeo meas, habes tu tuas? Si ibi est Christus, illo
eant meae, quia non sunt meae: si hic est Christus, huc eant tuae, quia non sunt tuae. Propter
possessiones osculentur nobis caput et manus, et pereant filii alieni. Non est mea possessio, inquit.
Quid est hoc? Videamus si non est tua possessio, videamus si non illam tibi vindicas. Ego nomini
Christi laboro, tu nomini Donati. Nam si Christum attendas, ubique est Christus. Tu dicis: Ecce hic
est Christus 35: ego dico: Per totum est. Laudate, pueri, Dominum, laudate nomen Domini. Unde
laudant? Usquequo laudant? A solis ortu usque ad occasum laudate nomen Domini 36. Ecce quam
Ecclesiam ostendo, ecce quid emit Christus, ecce quid redemit, ecce pro quo sanguinem dedit. Sed
tu quid dicis? Et ego illi colligo. Qui mecum, inquit, non colligit, spargit 37. Dividis unitatem,
possessiones tuas quaeris. Et quare habent nomen Christi? Quia ad defensionem possessionis tuae
titulos Christi posuisti. Nonne hoc faciunt nonnulli in domo sua? Ne domum ipsius invadat aliquis
potens, ponit ibi titulos potentis, titulos mendaces. Ipse vult esse possessor, et frontem domus suae
vult de titulo alieno muniri; ut cum titulus lectus fuerit, conterritus quis potentia nominis, abstineat
se ab invasione. Fecerunt illud, quando Maximianistas damnaverunt. Egerunt apud iudices, et
concilium suum recitaverunt: tamquam titulos ostendentes, ut episcopi viderentur. Tunc iudex
interrogavit: Quis hic alter episcopus est de parte Donati? Respondit Officium: Nos non novimus nisi
Aurelium catholicum. Timentes illi leges, non responderunt nisi de uno episcopo. Illi autem ut
audirentur a iudice, nomen Christi imponebant: in possessione sua titulos illius imposuerunt. Bonus
est Dominus, qui illis parcat, et ubi invenerit titulos suos, vindicet illud possessioni suae. Potens est
misericordia ipsius, qui illis illud faciat, quoscumque invenerit nomen Christi portare, congreget
illos. Et videte, fratres, quando potens aliquis invenerit titulos suos, nonne iure rem sibi vindicat, et
dicit: Non poneret titulos meos, nisi res mea esset? Titulos meos posuit, mea res est: ubi nomen
meum invenio, meum est. Numquid titulos mutat? Titulus qui erat, ipse est: possessor mutatur,
titulus non mutatur. Sic et qui baptismum habent Christi, si veniunt ad unitatem, non mutamus
titulos, aut delemus titulos; sed agnoscimus titulos regis nostri, titulos imperatoris nostri. Sed quid
dicimus? O domus misera, ille te possideat cuius titulos habes; Christi titulos habes, noli esse
Donati possessio.
32. Multa diximus, fratres; sed illud de memoria vestra non recedat, quod hodie legitur. Ecce
iterum dico, et saepe dicendum est: per ipsum diem, id est per sacramenta huius diei constringo
vos, ut non vobis exeat de cordibus. Commemorabuntur, et convertentur ad Dominum universi
fines terrae. Et adorabunt in conspectu eius universae patriae gentium. Quoniam Domini est
regnum, et ipse dominabitur gentium. Contra tam apertam et manifeste demonstratam
possessionem Christi, non audiatis verba calumniatoris. Quidquid contradicunt, homines dicunt: hoc
autem Deus dicit.

24

IN PSALMUM 22
ENARRATIO

Christus animarum pastor.
1. [v 1.] Psalmus ipsi David. Ecclesia loquitur Christo: Dominus pascit me, et nihil mihi deerit,
Dominus Iesus Christus pastor meus est, et nihil mihi deerit.
2. [v 2.] In loco pascuae ibi me collocavit: in loco pascuae incipientis ad fidem me perducens, ibi
me nutriendum collocavit. Super aquam refectionis educavit me: super aquam baptismi, quo
reficiuntur qui integritatem viresque amiserant, educavit me.
3. [v 3.] Animam meam convertit. Deduxit me in semitis iustitiae, propter nomen suum. Deduxit me
in angustis itineribus, quae pauci ambulant, iustitiae suae; non propter meritum meum, sed propter
nomen suum.
4. [v 4.] Nam et si ambulem in medio umbrae mortis: nam et si ambulem in medio vitae huius,
quae umbra mortis est. Non timebo mala, quoniam tu mecum es: non timebo mala, quoniam tu

68

