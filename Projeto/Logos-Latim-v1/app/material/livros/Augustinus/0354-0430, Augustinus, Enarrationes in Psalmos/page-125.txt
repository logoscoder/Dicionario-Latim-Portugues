carne considerat, et hortatur ut pugnes, et adiuvat ut vincas, et certantem exspectat, et
deficientem sublevat, et vincentem coronat. Ergo: Exsultate iusti in Domino: hoc dixerim: Exsultate
fideles in Domino, quia iustus ex fide vivit. Rectos decet laudatio. Discite gratias agere Deo et in
prosperitatibus, et in tribulationibus. Discite habere in corde quod habet omnis homo in lingua:
Quod vult Deus. Ipsa lingua popularis, plerumque est doctrina salutaris. Quis non quotidie dicit:
Quod vult Deus hoc agat? Et rectus erit inter eos qui exsultant in Domino, et quos decet laudatio:
quales alloquitur consequenter psalmus, et dicit: Confitemini Domino in cithara, in psalterio decem
chordarum psallite ei. Hoc enim etiam modo cantabamus, hoc ore consono exprimentes, corda
vestra docebamus.

Deo gratias agamus in omnibus rebus.
5. [v 2.] Nonne id egit institutio in nomine Christi Vigiliarum istarum, ut ex isto loco citharae
pellerentur? Et ecce ipsae iubentur sonare: Confitemini, inquit, Domino in cithara, in psalterio
decem chordarum psallite ei. Nemo convertat cor ad organa theatrica. Quod ei iubetur, in se habet,
sicut alibi dicitur: In me sunt Deus vota, quae reddam laudis tibi 7. Meminerunt qui pridem
affuerunt, quando quid intersit inter psalterium et citharam, sicut potuimus, sermone discrevimus,
et ad intellectum omnium perducere interim conati sumus: quantum autem effecerimus, viderint
qui audierunt. Et nunc non importune repetimus, ut in ista diversitate duorum instrumentorum
musicorum, diversitatem factorum humanorum inveniamus, significatam per haec, implendam
autem per vitam nostram. Cithara lignum illud concavum tamquam tympanum pendente testudine,
cui ligno chordae innituntur, ut tactae resonent: non plectrum dico quo tanguntur, sed lignum illud
dixi concavum cui superiacent, cui quodammodo incumbunt, ut ex illo cum tanguntur tremefactae,
et ex illa concavitate sonum concipientes, magis canorae reddantur: hoc ergo lignum cithara in
inferiore parte habet, psalterium in superiore. Haec est distinctio. Iubemur autem modo confiteri in
cithara, et psallere in psalterio decem chordarum. Non dixit in cithara decem chordarum, neque in
hoc psalmo, neque, si non fallor, alicubi. Legant, et considerent melius et otiosius filii nostri
Lectores: tamen quantum mihi videor meminisse, multis locis invenimus psalterium decem
chordarum, citharam decem chordarum nusquam mihi lectum occurrit. Mementote citharam ex
inferiore parte habere quo sonat, psalterium ex superiore. Ex inferiore vita, id est terrena, habemus
prosperitatem et adversitatem, unde Deum laudemus in utroque, ut semper sit laus eius in ore
nostro, et benedicamus Dominum in omni tempore 8. Est enim quaedam terrena prosperitas, est
quaedam terrena adversitas: ex utroque laudandus est Deus, ut citharizemus. Quae est terrena
prosperitas? Cum sani sumus secundum carnem, cum abundant omnia quibus vivimus, cum
incolumitas nostra servatur, cum fructus large proveniunt, cum solem suum oriri facit super bonos
et malos, et pluit super iustos et iniustos 9. Haec omnia ad vitam terrenam valent. Quisquis inde
non laudat Deum, ingratus est. Numquid quia terrena, ideo non Dei sunt? Aut ideo alter ea dare
cogitandus est, quia dantur et malis? Multiplex est enim misericordia Dei, patiens est, longanimis.
Inde magis significat quid servet bonis, cum ostendit quanta donet et malis. Adversitates autem, ex
inferiore utique parte, de fragilitate generis humani, in doloribus, in languoribus, in pressuris, in
tribulationibus, in tentationibus. Ubique laudet Deum qui citharizat. Non attendat quia inferiora
sunt, sed quia et regi et gubernari non possunt, nisi ab illa Sapientia, quae attingit a fine usque ad
finem fortiter, et disponit omnia suaviter 10. Non enim coelestia regit, et terrena deserit: aut non illi
dicitur: Quo abibo a spiritu tuo, et a facie tua quo fugiam? Si ascendero in coelum, tu ibi es; si
descendero in infernum, ades 11? Ubi ergo deest qui nusquam non est? Ergo confitere Domino in
cithara. Sive tibi abundet terrenum aliquid, gratias age illi qui dedit; sive tibi desit, vel forte damno
tibi auferatur, cithariza securus. Non est enim ille tibi ablatus qui dedit, quamvis tibi ablatum fuerit
quod dedit. Etiam sic, inquam, cithariza securus; certus in Deo tuo, tange chordas in corde, et dic
tamquam in cithara in inferiore parte bene sonante: Dominus dedit, Dominus abstulit; sicut Domino
placuit, ita factum est: sit nomen Domini benedictum 12.

Quid sit amare iustitiam.
6. Iam vero cum attendis superiora dona Dei, quid tibi contulerit praeceptorum, qua doctrina
coelesti te imbuerit, quid tibi desuper ex illius veritatis fonte praeceperit, convertere et ad
psalterium, psalle Domino in psalterio decem chordarum. Praecepta enim legis decem sunt: in
decem praeceptis Legis habes psalterium. Perfecta res est. Habes ibi dilectionem Dei in tribus, et
dilectionem proximi in septem. Et utique nosti, Domino dicente, quia in his duobus praeceptis tota
Lex pendet et Prophetae 13. Dicit tibi Deus desuper, quia Dominus Deus tuus, Deus unus est: habes
unam chordam. Non accipias in vanum nomen Domini Dei tui: habes alteram chordam. Observa
diem sabbati, non carnaliter, non iudaicis deliciis, qui otio abutuntur ad nequitiam. Melius enim
utique tota die foderent, quam tota die saltarent. Sed tu cogitans requiem in Deo tuo et propter

125

