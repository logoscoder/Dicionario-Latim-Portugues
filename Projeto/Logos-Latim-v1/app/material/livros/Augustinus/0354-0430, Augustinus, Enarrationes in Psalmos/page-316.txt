et malos, et pluit super iustos et iniustos; tu qui nec solem potes oriri facere, nec super terras
pluere, aliquid unum servare inimico non potes, ut sit tibi pax in terra homini bonae voluntatis 17
Ergo quoniam haec tibi dilectionis regula figitur, ut imitans Patrem diligas inimicum: Diligite enim,
inquit, inimicos vestros 18: in hoc praecepto quomodo exercereris, si nullum inimicum patereris?
Vides ergo prodesse tibi aliquid: et quod Deus parcit malis, prosit tibi ad habendam misericordiam;
quia et tu forte si bonus es, ex malo factus es bonus; et si Deus non parceret malis, nec tu qui
gratias ageres, appareres. Parcat ergo aliis qui pepercit et tibi. Non enim cum transieris,
intercludenda est via pietatis.

Inimicos diligere arduum est sed necessarium.
5. [v 4.] Unde ergo iste orat positus inter malos, quorum inimicitiis exercebatur? quid ait?
Contristatus sum in exercitatione mea, et conturbatus sum. Cum extendit dilectionem ut diligat
inimicos, affectus est taedio, multorum inimicitiis, multorum rabie circumlatratus, et quadam
humana infirmitate succubuit. Vidit se iam incipere penetrari mala persuasione diabolica, ut odium
inducat adversum inimicos: reluctans odio ut perficeret ipsam dilectionem, in ipsa pugna et lucta
turbatus est. Eius enim vox est et in alio psalmo: Turbatus est prae ira oculus meus. Et quid ibi
sequitur? Inveteravi in omnibus inimicis meis 19. Veluti in tempestate et fluctibus mergi coeperat,
sicut Petrus 20. Ille enim calcat fluctus huius saeculi, qui diligit inimicos. Christus in mari ambulabat
intrepidus, cuius omnino de corde auferri non poterat inimici dilectio: qui pendens in cruce dicebat:
Pater, ignosce illis, quia nesciunt quid faciunt 21. Et Petrus voluit ambulare. Ille tamquam caput,
Petrus tamquam corpus: quia super hanc petram, inquit, aedificabo Ecclesiam meam 22. Iussus est
ambulare, et ambulabat gratia iubentis, non viribus suis. Sed cum videret ventum validum, timuit;
et mergi iam coeperat, conturbatus in exercitatione sua. A quo vento valido? A voce inimici, et a
tribulatione peccatoris. Ergo quomodo ille clamavit in fluctibus: Domine, pereo, salva me 23; talis et
huius vox praecessit: Exaudi, Deus, deprecationem meam, et ne despexeris precem meam: intende
mihi, et exaudi me. Quare? quid enim pateris? quid gemis? Contristatus sum in exercitatione mea.
Exerceri me quidem inter malos posuisti, sed nimis exsurrexerunt supra vires meas: tranquilla
perturbatum, manum extende mergenti. Contristatus sum in exercitatione mea, et conturbatus
sum a voce inimici, et a tribulatione peccatoris: quoniam declinaverunt in me iniquitatem, et in ira
adumbrabant me. Audistis fluctus et ventos: tamquam humilato insultabant, et ille orabat; undique
illi strepitu insultationis saeviebant, at ille intus invocabat quem non videbant.

Nemini malum pro malo reddamus.
6. Cum aliquid tale patitur christianus, non debet facile velut odio ire in eum a quo patitur, et velle
ventum vincere; sed convertere se ad orationem, ne amittat dilectionem. Neque enim timendum
est ne aliquid faciat homo inimicus. Quid enim facturus est? Multa mala dicturus, opprobria
iaculaturus, in conviciis saeviturus: sed quid tibi? Gaudete, inquit, et exsultate quoniam merces
vestra magna est in coelis 24. Ille in terra geminat convicia, tu in coelo lucra. Sed saeviat amplius,
possit et aliquid amplius: quid te securius, cui dictum est: Nolite timere eos qui corpus occidunt.
animam autem non possunt occidere 25? Quid est ergo timendum quando pateris inimicum? Ne
conturbetur tibi dilectio qua diligis inimicum. Etenim inimicus ille homo, caro et sanguis, quod videt
in te appetit. Alius autem inimicus occultus, rector harum tenebrarum quas tu pateris in carne et
sanguine, alterum occultum tuum petit, thesauros tuos interiores depraedari et vastare molitur.
Duos ergo inimicos constitue tibi ante oculos; unum apertum, et alterum occultum: apertum,
hominem; occultum, diabolum. Homo ille hoc est quod tu secundum naturam humanam, secundum
fidem autem et dilectionem nondum quod tu, sed poterit esse quod tu. Cum ergo sint duo, unum
vide, alterum intellege; unum dilige, alterum cave. Namque et inimicus ille quem vides, hoc in te
vult humilare unde vincitur. Verbi gratia, si divitiis tuis vincitur, pauperem te vult facere; si honore
tuo vincitur, humilem te vult facere; si viribus tuis vincitur, debilem te vult facere: ea ergo attendit
in te vel deicere vel auferre quibus vincitur. Et ille occultus inimicus illud tibi vult tollere unde
vincitur. Homo enim hominem vincis humana felicitate, diabolum autem vincis inimici dilectione.
Quomodo ergo homo ambit auferre tibi, et detruncare, aut evertere felicitatem qua vincitur, sic et
diabolus hominem vult vincere auferendo unde vincitur. Sed cura in corde servare inimici
dilectionem, qua diabolum vincis. Saeviat homo quantum potest, auferat quidquid potest; si diligitur
aperte saeviens, victus est occulte saeviens.

Qui odit fratrem homicida est.

316

