multi sunt qui propterea nolunt male facere, quia gehennas timent, quia cruciatus timent? Nondum
amant iustitiam. Si illis promitteretur impunitas, et diceretur eis: Facite quod vultis securi,
impunitum vobis erit; emitterent progressus libidinum suarum in quaeque nequissima: et maxime,
fratres mei, maxime reges et nobiles, quibus non facile dicitur: Quid fecisti? Nam pauper homo, etsi
non timeat Deum; quia nullarum virium est, nullarum facultatum; ne cum se commoverit, in
supplicium rapiatur, cessat timore hominis, etsi non Dei. Potentes autem mundi, reges, nobiles, nisi
Deum timeant, quid timebunt? Sed praedicatur illis, et percutiuntur framea bis acuta. Dicitur illis
quia est qui ponat alios ad dexteram, alios ad sinistram; ut dicat eis qui a sinistris sunt: Ite in ignem
aeternum, qui paratus est diabolo et angelis eius 45. Nondum diligunt iustitiam, sed timent poenam;
et timendo poenam, iam acceperunt compedes, et in vinculis ferreis erudiuntur. Venit ad nos homo
de saeculo potens; offendit illum uxor sua, aut forte concupivit alterius pulchriorem, aut alteram
ditiorem: vult dimittere eam quam habet, et non facit. Audit a servo Dei, audit a propheta, audit ab
apostolo, et non facit; audit ab eo in cuius manibus est framea bis acuta: Non facies, non licet tibi,
non permittit Deus dimittere uxorem, excepta causa fornicationis 46: audit hoc, timet, et non facit.
Pedes leves iam progrediebantur in lapsum, compedibus tenentur; habet vincula ferrea, timet
Deum. Dicitur illi: Damnabit te Deus, si feceris; iudex est supra omnes, audit gemitum uxoris tuae,
reus teneberis in conspectu eius. Hac concupiscentia blanditur, hac poena deterret. Ibat ad
consentiendum pravae cupiditati, nisi vincula ferrea retinerent. Quod plus est, si dicat: Continere
iam volo, nolo iam uxorem: Non potes. Quid, si tu vis, et illa non vult? numquid per continentiam
tuam debet illa fieri fornicaria? Si alii nupserit te vivo, adultera erit. Non vult tali lucro Deus
compensare tale damnum. Redde debitum; etsi non exigis, redde. Pro sanctificatione perfecta Deus
tibi computabit, si non quod debet exigis, sed reddis quod debetur uxori. Times, non facis;
concutiuntur vincula tua. Audi quia vinculis ferreis constrictus es: Alligatus es uxori? Ne quaesieris
solutionem 47. Durum est, ferreum est. Nam quando Dominus hoc ait, ostendit quia vinculum est
ferreum: (adolescentes audite: vincula ferrea sunt, nolite pedes mittere; cum miseritis, arctius
constringemini compedibus. Tales compedes consolidant vobis et episcopi manus. Numquid non
fugiunt in Ecclesiam compediti, et solvuntur hic? Viri fugiunt huc volentes dimittere uxores suas; hic
arctius colligantur: nemo solvit has compedes). Quod Deus coniunxit, homo non separet 48. Sed
dura sunt vincula. Quis nesciat? Ipsam duritiam doluerunt Apostoli, et dixerunt: Si talis est causa
cum uxore, non expedit nubere 49. Si vincula ferrea sunt, non opus est ut illic pedes mittantur. Et
Dominus: Non omnes capiunt verbum istud; sed qui potest capere, capiat 50. Alligatus es uxori? Ne
quaesieris solutionem; quia alligatus es vinculis ferreis. Solutus es ab uxore? ne quaesieris
uxorem 51; non te colliges vinculis ferreis.
16. [v 9.] Ut faciant in eis iudicium conscriptum. Hoc est iudicium quod faciunt sancti per omnes
gentes. Quare, conscriptum? Quia ista antea conscripta sunt, et modo complentur. Ecce modo fiunt:
aliquando legebantur, et non fiebant. Et conclusit ita: Gloria haec est omnibus sanctis eius. Per
totum mundum, per universas gentes hoc sancti agunt, sic glorificantur: sic exaltant Deum in
faucibus suis, sic laetantur in cubilibus suis, sic exsultant in gloria sua, sic exaltantur in salute, sic
cantant canticum novum, sic dicunt Alleluia, corde, ore, vita. Amen.

207 IN PSALMUM 149
ENARRATIO
Sermo ad populum

Inveteravit homo per peccatum, per gratiam innovatur.
1. [v 1.] Laudemus Dominum et in voce, et in intellectu, et in opere bono; et sicut nos hortatur iste
psalmus, cantemus ei canticum novum. Sic enim coepit: Cantate Domino canticum novum. Vetus
homo, vetus canticum: novus homo, novum canticum. Vetus Testamentum, vetus canticum: Novum
Testamentum, novum canticum. In Veteri Testamento promissiones sunt temporales et terrenae.
Quisquis terrena diligit, vetus canticum cantat: qui vult cantare canticum novum, diligat aeterna.
Ipsa dilectio nova est et aeterna: ideo semper nova, quia nunquam veterascit. Nam si bene
consideres, antiquum est hoc: quomodo ergo est novum? Numquid, fratres mei, vita aeterna modo
nata est? Vita aeterna ipse Christus est, et secundum divinitatem non modo natus est: quia: In
principio erat Verbum, et Verbum erat apud Deum, et Deus erat Verbum: hoc erat in principio apud
Deum. Omnia per ipsum facta sunt, et sine ipso factum est nihil 1. Si quae per ipsum facta sunt,
antiqua sunt; quid est ipse, per quem facta sunt? Quid, nisi aeternus, et Patri coaeternus? Sed nos
delapsi in peccatum, pervenimus ad vetustatem. Nostra enim vox est in illo psalmo ubi dicitur cum

1064

