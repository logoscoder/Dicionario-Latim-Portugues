9. Inquisivi Dominum, et exaudivit me. Qui ergo non exaudiuntur, non Dominum quaerunt. Intendat
Sanctitas vestra: non dixit: Inquisivi aurum a Domino, et exaudivit me; inquisivi a Domino
senectutem, et exaudivit me; inquisivi a Domino hoc aut illud, et exaudivit me. Aliud est aliquid
inquirere a Domino, aliud ipsum Dominum inquirere. Inquisivi, inquit, Dominum, et exaudivit me. Tu
autem quando oras, et dicis: Occide illum inimicum meum; non Dominum inquiris, sed quasi facis te
iudicem super inimicum tuum, et facis quaestionarium Deum tuum. Unde scis ne melior te sit cuius
mortem quaeris? Eo ipso forte, quia ille non quaerit tuam. Ergo noli aliquid a Domino extra
quaerere, sed ipsum Dominum quaere, et exaudiet te, et adhuc te loquente dicet: Ecce adsum 13.
Quid est: Ecce adsum? Ecce praesens sum, quid vis, quid a me quaeris? Quidquid tibi dedero, vilius
est quam ego: meipsum habe, me fruere, me amplectere: nondum potes totus; ex fide continge
me, et inhaerebis mihi, (hoc tibi Deus dicit) et caetera onera tua ego a te deponam, ut totus mihi
inhaereas, cum hoc mortale tuum ad immortalitatem convertero 14; ut sis aequalis Angelis meis 15,
et semper videas faciem meam, et gaudeas, et gaudium tuum nemo auferet a te 16; quia inquisisti
Dominum, et exaudivit te, et ex omnibus tribulationibus tuis eruit te.

Quomodo ad Deum sit accedendum.
10. [v 6.] Diximus quis esset exhortator, amator ille, qui non solus vult amplecti quod amat, et dicit:
Accedite ad eum, et illuminamini. Dicit enim quod ipse probavit. Spiritalis enim quidam in corpore
Christi, vel etiam ipse Dominus noster Iesus Christus secundum carnem, caput exhortans membra
caetera, quid dicit? Accedite ad eum, et illuminamini. Aut potius christianus aliquis spiritalis ad
ipsum Dominum nostrum Iesum Christum invitat ut accedamus. Sed accedamus ad eum, et
illuminemur; non quomodo ad eum accesserunt Iudaei, ut tenebrarentur. Accesserunt enim ad
illum, ut crucifigerent: nos ad eum accedamus, ut corpus et sanguinem eius accipiamus. Illi de
crucifixo tenebrati sunt: nos manducando crucifixum et bibendo illuminamur. Accedite ad eum, et
illuminamini, ecce Gentibus dicitur. Crucifixus Christus inter Iudaeos erat saevientes et videntes,
Gentes absentes erant: ecce illi accesserunt qui in tenebris erant, et qui non viderunt illuminati
sunt. Unde accedunt Gentes? Fide sectando, corde inhiando, caritate currendo. Pedes tui, caritas
tua est. Duos pedes habeto, noli esse claudus. Qui sunt duo pedes? Duo praecepta dilectionis, Dei
et proximi. Istis pedibus curre ad Deum, accede ad illum: quia et ut curreres ipse hortatus est, et
ipse suum lumen aspersit sic, ut magnifice et divine se sequi possitis. Et vultus vestri non
erubescent. Accedite, inquit, ad eum, et illuminamini: et vultus vestri non erubescent. Non
erubescet vultus nisi superbi. Quare? Quia elatus vult esse, et quando fuerit passus contumeliam,
aut ignominiam, aut casum secundum saeculum, aut aliquam afflictionem, erubescit. Sed noli
timere, accede ad eum, et non erubesces. Quidquid fecerit tibi inimicus, videtur te superior esse
apud homines: sed tu apud Deum superior illo es. Ego cepi, ego ligavi, ego interfeci. Quam
superiores sibi videntur qui ista dicunt! Quam superiores videbantur sibi Iudaei quando Dominum
colaphizabant, quando spuebant in faciem eius, et de canna percutiebant caput, quando spinis
coronabant, quando tunica ignominiosa circumdabant! Quam superiores erant! Et ille videbatur
inferior, quia procidebat ad ostia portae: sed ille non erubescebat. Lumen enim erat verum, quod
illuminat omnem hominem venientem in hunc mundum 17. Sicut ergo lumen non potest confundi,
sic et illuminatum confundi non sinit. Accedite ergo ad eum, et illuminamini; et vultus vestri non
erubescent.
11. [vv 7.8.] Sed dicit aliquis: Quomodo ad eum accedo? Tantis malis, tantis peccatis oneratus sum,
tanta scelera clamant de conscientia mea, quomodo audeo accedere ad Deum? Quomodo? Si
humilaveris te per poenitentiam. Sed erubesco, ais, poenitentiam agere. Accede ergo ad eum, et
illuminaberis, et vultus tuus non erubescet. Si enim timor erubescendi revocat te a poenitentia,
poenitentia autem facit te accedere ad Deum: non vides quia poenam gestas in vultu, quia ideo
erubuit vultus tuus, quoniam non accessit ad Deum: ideo non accessit, quia non vult agere
poenitentiam? Sicut attestatur propheta: Iste inops clamavit, Et Dominus exaudivit eum. Docet te
quomodo exaudiaris. Ideo non exaudiris, quia dives es. Ne forte clamabas, et non exaudiebaris,
audi quare: Iste inops clamavit, et Dominus exaudivit eum. Inops clama, et exaudit Dominus. Et
quomodo clamabo inops? Ut etsi habes aliquid, non inde praesumas de viribus tuis: ut intellegas te
indigentem, ut intellegas te tamdiu esse pauperem, quamdiu non habes illum qui facit te divitem.
Quomodo autem Dominus exaudivit eum? Et ex omnibus, inquit, tribulationibus eius salvum fecit
eum. Et quomodo salvos facit ab omnibus tribulationibus? Immittet Angelus Domini in circuitu
timentium eum, et eruet eos. Sic scriptum est, fratres; non quomodo habent aliqui mendosi
codices: Immittet Angelum Dominus in circuitu timentium eum, et eruet eos: sed sic: Immitte
Angelus Domini in circuitu timentium eum, et eruet eos. Quem hic dixit Angelum Domini, qui
immittet in circuitu timentium eum, et eruet eos? Ipse Dominus noster Iesus Christus in prophetia
dictus est magni consilii Angelus, magni consilii nuntius: sic illum dixerunt Prophetae 18. Ipse ergo
magni consilii Angelus, id est nuntius, immittet in eos qui timent Dominum, et eruet eos. Noli ergo

143

