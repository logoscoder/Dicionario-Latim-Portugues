Ut amemus vitam aeternam miscet Deus delectationibus amaritudines.
5. [v 4.] Dominus opem ferat illi. Sed ubi? Forte in coelo, forte in vita aeterna, ut restet colendum
diabolum propter inopiam terrenam, propter necessitates huius vitae? Absit. Promissionem habes
vitae praesentis et futurae 22. Ille ad te venit in terram, per quem factum est coelum et terra.
Denique attende quid dicat: Dominus opem ferat illi super lectum doloris eius. Lectus doloris
infirmitas est carnis. Ne dicas: Non possum tenere et portare et frenare carnem meam: adiuvaris ut
possis. Dominus opem ferat tibi super lectum doloris tui. Portabat te lectus, non tu portabas lectum;
sed paralyticus intus eras: adest qui dicat tibi: Tolle grabatum tuum, et vade in domum tuam 23.
Dominus opem ferat illi super lectum doloris eius. Et ad ipsum Dominum convertit se, tamquam
quaereretur: Quare ergo cum opem ferat nobis Deus, tanta mala patimur in ista vita, tanta
scandala, tantos labores, tantam inquietudinem carnis et saeculi? convertit se ad Deum, et
tamquam consilium medicinae eius nobis exponens: Totum stratum eius, inquit, vertisti in
infirmitate eius. Quid est: Totum stratum eius vertisti in infirmitate eius? Per stratum intellegitur
aliquid terrenum. Omnis anima infirma in hac vita quaerit sibi aliquid terrenum ubi requiescat;
quoniam intentionem laboris et mentis extentae in Deum difficile potest perpetuo tolerare: aliquid
sibi in terra conquirit ubi requiescat et quodammodo pausatione quadam recumbat, veluti sunt ista
quae diligunt et innocentes. Neque enim de cupiditatibus malorum nunc loquendum est, quia multi
acquiescunt in theatris, multi acquiescunt in circo, in amphitheatro, multi acquiescunt in alea; multi
in luxuria popinarum, multi in libidine adulteriorum, multi in violentiis rapinarum, multi in dolo et
insidiis fraudium: acquiescunt in his omnibus homines. Quid est, acquiescunt? Delectantur illic. Sed
removeamus haec omnia, ad innocentem hominem veniamus: acquiescit in domo sua, in familia
sua, in coniuge, in filiis, in paupertate, in praediolo suo, in novella manibus suis consita, in aedificio
aliquo suo studio fabricato: acquiescunt innocentes in his. Sed tamen Deus volens nos amorem non
habere nisi vitae aeternae, et istis velut innocentibus delectationibus miscet amaritudines; ut et in
his patiamur tribulationes, et universum stratum nostrum vertit in infirmitate nostra. Universum
stratum eius vertisti in infirmitate eius. Non ergo conqueratur, quando in his quae innocenter habet,
patitur aliquas tribulationes. Docetur amare meliora per amaritudinem inferiorum: ne viator
tendens ad patriam, stabulum amet pro domo sua. Universum stratum eius vertisti in infirmitate
eius.

Si Christus ignem medicinalem non respuit, nec respuendae nobis tribulationes.
6. [v 5.] Sed quare ista? Quia flagellat omnem filium quem recipit 24. Quare ista? Quia peccanti
homini dictum est: In labore vultus tui edes panem tuum 25. Ergo quia correptiones istas, in quibus
universum stratum nostrum vertitur in infirmitate nostra, agnoscere debet homo propter peccata se
pati; convertat se, et dicat quod sequitur: Ego dixi: Domine, miserere mei; sana animam meam,
quoniam peccavi tibi. O Domine, in tribulationibus me exerce: flagellandum iudicas omnem filium
quem recepturus es, qui nec Unico pepercisti. Ille quidem sine peccato flagellatus est: ego autem
dico: Miserere mei, sana animam meam, quoniam peccavi tibi. Si secatus est qui putredinem non
habebat, si medicina ipsa nostra ignem medicinalem non respuit; impatienter ferre debemus
urentem medicum et secantem, id est, omnibus tribulationibus nos exercentem, et a peccato
sanantem? Plane committamus nos medici manui; non enim errat, ut sanum pro putri secet: novit
quod inspicit, novit vitium, quia ipse fecit naturam; quid ipse condidit, quid de nostra cupiditate
accessit, discernit. Scit se sano homini praeceptum dedisse, ne languorem incurreret; dixisse in
paradiso: Hoc manduca, et hoc noli 26. Non audivit sanus medici praeceptum, ut non caderet; audiat
vel aegrotus, ut surgat. Ego dixi: Domine, miserere mei; sana animam meam, quoniam peccavi tibi.
In factis meis, in peccatis meis non accuso fortunam, non dico: Hoc mihi fecit fatum; non dico:
Adulterum me fecit Venus, et latronem me fecit Mars, et avarum me fecit Saturnus. Ego dixi:
Domine miserere mei, sana animam meam, quoniam peccavi tibi. Numquid hoc Christus? numquid
hoc caput illud nostrum sine peccato? numquid ille qui ea quae non rapuit exsolvebat 27? numquid
ille solus in mortuis liber 28? Liber enim in mortuis, quia sine peccato: quia omnis qui facit
peccatum, servus est peccati 29. Numquid ergo ipse? Imo ipse ex membris suis, quia vox
membrorum ipsius vox ipsius; quia et vox capitis nostri vox nostra. In illo enim eramus, quando
dixit: Tristis est anima mea usque ad mortem 30. Non enim timebat mori, qui venerat mori; aut
recusabat mori, qui potestatem habebat animam suam ponendi, et potestatem habebat iterum
sumendi eam 31: sed loquebantur membra in capite, et loquebatur caput pro membris. In illo ergo
vocem nostram invenimus: Sana animam meam, quoniam peccavi tibi. In illo enim eramus, cum
dixit: Deus meus, Deus meus, utquid me dereliquisti 32? In ipso enim psalmo ubi in capite hic versus
est, consequenter dicitur: Verba delictorum meorum 33. Quorum delictorum in illo, nisi quia vetus
homo noster simul crucifixus est cum illo, ut evacuaretur corpus peccati, et ultra non serviamus

219

