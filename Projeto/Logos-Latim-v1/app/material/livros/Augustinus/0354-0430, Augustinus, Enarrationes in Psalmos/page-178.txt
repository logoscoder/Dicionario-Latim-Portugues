prophetiam admonere populum, iam talem desiderandum esse sacerdotem, qui interpellaret pro
omnibus, et pro eo nullus oraret, designans talem, admonuit et dixit: Si peccaverit populus, orabit
pro eo sacerdos; si autem sacerdos peccaverit, quis orabit pro eo 44? Itaque, o popule, talem elige
sacerdotem, pro quo non cogaris orare, sed de cuius oratione pro te securus esse possis. Ipse est
Dominus noster Iesus Christus, unus sacerdos, unus mediator Dei et hominum, homo Christus
Iesus 45.-Scandala igitur Primiani, et ipsius nequitia singularis, sic in se coeleste iudicium
provocavit, ut horum criminum auctorem necesse esset penitus amputare: qui recens ordinatus,Iam iam crimina ipsius dicuntur.-Presbyteros supra dictae plebis ad coniurationem impiae
conspirationis impellens, hoc ab eis velut precario iure postulavit, ut ad damnandos quatuor
diaconos, viros egregios, ac singularibus meritis approbatos, Maximianum scilicet, Rogatianum,
Donatum, itemque Salgamium,-In his quatuor erat ille auctor schismatis, praecidens de frusto
frustum, et non se dolens ab integritate praecisum.-Incunctanter ei promitterent accommodare
consensum.-Hoc cum illis egit: illi noluerunt ei promittere, sed tacuerunt: ille per seipsum cogitatum
scelus non dubitavit implere.-Cuius illi mala praesumptione stupefacti, cum rem silentio refellissent,
per se cogitatum scelus non dubitavit implere, usque adeo ut in Maximianum diaconum, virum,
sicut omnibus notum est, innocentem, sine causa, sine accusatore, sine teste, absentem ac lecto
cubantem, sententiam putaret esse promendam. - (Et cum recitaret idem tractans dixit:) Videte
crimen! (Et cum tractaret idem sequentia recitavit:) - Qui iam pridem clericos non dissimili furore
damnaret. Nam cum incestos contra legem decretaque omnium sacerdotum communioni sanctae
adiungeret, cumque obsistente maxima parte plebis, etiam seniorum nobilissimorum litteris
conveniretur, ut per se corrigeret quod admiserat, sua temeritate possessus emendare contempsit.
His itaque permoti seniores Ecclesiae supra dictae, ad universum chorum litteras legatosque
miserunt, quibus non sine lacrymis deprecati sunt ut ad se ferventius veniremus, quo perpenso
libramine, intentationibus exploratis, existimatio Ecclesiae purgaretur. Ad hanc proinde cum
secundum memoratorum litteras veniremus, nota sua ille ratione fervescens, adventum nostrum
penitus declinavit.-Quid illi obiciatur scitis, quia pars iam Donati incesta facta est. Hoc erat in
regula: Quales fuerint cum quibus fuerit communicatum, tales fieri omnes et universam massam.
Itaque si verum isti dicunt, incesta est iam pars tota Donati. Exeant plane Numidae; et dicant: Ad
nos non pertinet si illos incestos, nescio quos, ad communionem tuam admisisti: obesse potuit tam
longe positis? Si ergo vobis obesse non vultis qui in Numidia estis, quod Carthagini fit; quod in
Africa fit, potuit obesse universo orbi terrarum? Semper unde se defendunt, inde se accusant, et
nos excusant.-Adventum nostrum penitus declinavit.-Quod illi quaesti sunt de Caeciliano.-Qui
usquequaque rebelli animo calcitrans, in malo permansit, ut conducta multitudine perditorum,-Iam
hoc plus est. Haec de Caeciliano non dixerunt illi: videte quae.-Atque impetratis officialibus,
basilicarum ianuas obsedissent.-Ne intrarent episcopi.-qui ingrediendi nobis atque agendi solemnia
interdicerent facultatem. Haec si episcopum convenit facere, si Christianis licet admittere, si hoc
Evangelia protestantur, probet aut iudicet quisquis amator aut assertor est veritatis. Hoc enim
nobis inflixit frater aliquando proprius, quod nunquam faceret alienus.-Quid pluribus? Dicunt multa
et damnant hominem: sed damnationem iam ipsam legamus.-Decrevimus omnes sacerdotes Dei,
praesente Spiritu sancto, hunc eumdem Primianum, primo quod super vivos episcopos alios
subrogarit; quod incestos cum sanctorum communione miscuerit; quod presbyteros ad
coniurationem ineundam constringere pertentarit; quod Fortunatum presbyterum in cloacam fecerit
mitti, cum aegrotantibus baptismo succurrisset; quod communionem Demetrio presbytero
pernegarit, ut cogeret filium abdicare; quod idem presbyter obiurgatus sit, quod episcopos hospitio
suscepisset; quod supra dictus Primianus multitudinem miserit, quae Christianorum domos
everteret; quod obsessi sint episcopi simul et clerici, et postea ab eius satellitibus lapidati; quod in
basilica caesi sint seniores, quod indigne ferrent ad communionem Claudianistas admitti; quod
innocentes clericos putaverit esse condemnandos; quod se nobis audiendum noluerit exhibere,
cum basilicarum fores ne ingrederemur multitudinem et Officio intercluserit; quod legatos a nobis
ad se missos iniuriose reiecerit; quod loca multa, vi primo, dehinc auctoritate iudiciaria
usurpaverit.-Praetermissor ablatorum: cum Paulus apostolus dicat: Audet quis vestrum adversus
alium negotium habens iudicari apud iniustos, et non apud sanctos 46. Videte quale illi crimen
obiecerint, quia non apud episcopos agere voluit de locis, sed apud iudicem.- Praeter alia illicita
eius admissa, quae prae honestate stili nostri siluimus, a sacerdotali choro perpetuo esse
damnatum: ne eo palpato, Dei Ecclesia aut contagione, aut aliquo crimine maculetur. Quod idipsum
Paulus apostolus exhortatur, et admonet: "Praecipimus autem vobis, fratres, in nomine Domini
nostri Iesu Christi, ut discedatis ab omni fratre inordinate ambulante" 47. Atque adeo non
immemores puritatis Ecclesiae, conducibile existimavimus, omnes sanctos consacerdotes, et
omnes clericos, et omnes populos qui se christianos meminerunt, hac nostra Tractatoria
commonere, ut omnes eius communionem, utpote damnati, diligenti cura horreant. Ipse enim de
suo interitu rationem reddet, qui hoc nostrum decretum non audiendo tentaverit violare. Placuit
sane nobis et Spiritui sancto, quod tempus tardis ad convertendum reservetur sub eo, ut
quicumque consacerdotum vel clericorum suae salutis immemores, a die damnationis supra dicti
Primiani, id est, a die octavo Kalendarum Iuliarum usque ad diem octavum Kalendarum

178

