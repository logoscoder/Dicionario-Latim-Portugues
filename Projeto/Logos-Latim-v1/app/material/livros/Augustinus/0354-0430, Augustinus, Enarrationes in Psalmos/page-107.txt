Quantam vultis pecuniam a me accipere, ut et ad mearum impositionem manuum accipiant
homines Spiritum sanctum? Qui quaerebat saecularia, qui in circuitu accolebat, pecunia putavit
posse se emere donum Dei. Qui se putavit pecunia comparare Spiritum sanctum, etiam Apostolos
avaros arbitratus est, sicut erat ipse impius et superbus. Continuo Petrus: Pecunia tua, inquit,
tecum sit in perditionem, quia existimasti donum Dei pecunia comparari. Non est tibi pars neque
sors in hac fide 35; id est, non pertines ad istam gratiam, quam gratis omnes accipimus, quia
pecunia te putas emere quod gratis datur. Ex eo autem quod gratis datur, sors vocatur: Non est tibi
pars neque sors in hac fide. Ista dixi, ne expavesceremus quod ait: In manibus tuis sortes meae.
Quae sunt enim sortes? Haereditas Ecclesiae. Quousque est haereditas Ecclesiae? inter quos fines?
Usque ad omnes fines: dabo tibi gentes haereditatem tuam, et possessionem tuam fines terrae 36.
Non mihi ergo promittat homo nescio quam particulam: Deus meus: In manibus tuis sortes meae.
Iam sufficiat Caritati vestrae: quod restat, in nomine Domini crastina die ipso adiuvante reddemus.

38

IN EUMDEM PSALMUM 30
ENARRATIO II

Sermo 3
1. Quod de psalmo restat, unde duos iam sermones habuimus, aliquanto est amplius quam tertia
pars, et videmus nobis hodie debitum esse complendum. Unde peto Caritatem vestram, ut libenter
habeatis nos in verbis eius planioribus non immorari, ut ea nos teneant, quorum est necessitas
exponendi. Multa enim sunt animis fidelium sponte occurrentia, multa quae brevi admonitione opus
habent: quaedam vero, et ea rariora, quibus insudandum est, ut possint intellegi. Ut ergo tempus
sufficiat viribus et nostris et vestris, videte quam aperta sunt haec; et nobiscum potius agnoscite, et
in his nobiscum Deum laudate: et si orat psalmus, orate; et si gemit, gemite; et si gratulatur,
gaudete; et si sperat, sperate; et si timet, timete. Omnia enim quae hic conscripta sunt, speculum
nostrum sunt.

Pro inimicis est orandum.
2. [v 16.] Erue me de manibus inimicorum meorum, et a persequentibus me: dicamus hoc, et
unusquisque de inimicis suis dicat hoc; bonum est enim, et orare debemus ut nos Deus eruat de
manibus inimicorum nostrorum. Sed intellegendi sunt inimici, pro quibus orandum sit, et contra
quos orandum sit. Inimici homines, qualescumque fuerint, non sunt odio habendi; ne cum odit
malus quem patitur malum, sint duo mali. Diligat bonus et quem patitur malum, ut vel unus sit
malus. Illi inimici sunt contra quos orandum est, diabolus et angeli eius: ipsi nobis invident regnum
coelorum, ipsi nolunt ut ascendamus unde illi deiecti sunt: ab his oremus erui animam nostram.
Nam et quando adversum nos homines incitantur, vasa ipsorum fiunt. Proinde Paulus apostolus
admonens nos quam cauti esse contra inimicos debeamus, ait servis Dei qui tribulationes
patiebantur, utique seditionibus, improbitatibus, inimicitiis hominum: Non est vobis colluctatio
adversus carnem et sanguinem, id est, non adversus homines, sed adversus principes et potestates
et rectores mundi 1. Cuius mundi? coeli et terrae? Absit. Huius mundi rector non est nisi Creator.
Sed quem dicit mundum? Amatores mundi. Denique addit, et exponit: Quod dico mundi,
tenebrarum harum. Quarum utique tenebrarum, nisi infidelium et impiorum? Nam ex impiis et
infidelibus cum essent facti pii et fideles, sic eos alloquitur idem apostolus: Fuistis enim aliquando
tenebrae, nunc autem lux in Domino 2. Adversus spiritalia, inquit, nequitiae in coelestibus, adversus
diabolum et eius angelos dimicatis 3: hostes vestros non videtis, et vincitis. Erue me de manibus
inimicorum meorum; et a persequentibus me.

Per malos christianos opprobrium habet Ecclesia.
3. [v 17.] Illustra faciem tuam super servum tuum, salvum me fac in tua misericordia. Superius
dicebamus, si meminit hesternae disputationis Caritas vestra, quicumque affuistis, quoniam illi
maxime persequuntur Ecclesiam qui christiani nolunt bene vivere. Per hos enim opprobrium habet
Ecclesia, et ab his inimicitias sustinet: quando corripiuntur, quando male vivere non permittuntur,
quando cum eis vel verbo agitur, ipsi mala in suis cordibus meditantur, et erumpendi occasionem
requirunt. Inter hos est gemens iste, et si volumus nos sumus; quoniam plures sunt ipsi, et inter
multitudinem eorum vix apparent boni, tamquam grana in area, de quibus tamen purgatis horrea
replenda sunt Domini 4. Ergo inter hos gemens iste ait: Illustra faciem tuam super servum tuum.

107

