reconcilians sibi 20. In se habebat quem deprecaretur: non erat ab illo longe, quia ipse dixerat: Ego
in Patre, et Pater in me est 21. Sed quia oratio ad ipsum magis hominem pertinet: secundum enim
quod Verbum est Christus, non orat, sed exaudit; et non sibi subveniri quaerit, sed cum Patre
omnibus subvenit: quid est: Oratio mea in sinum meum convertetur, nisi, in meipso humanitas, in
meipso interpellat divinitatem?

Propinquare Deo est illi similem fieri.
6. [v 14.] Sicut proximum, sicut fratrem nostrum, ita complacebam: tamquam lugens et
contristatus, ita humilabar. Ad corpus suum respicit: iam nos hic videamus. Quando gaudemus in
oratione, quando meus nostra serenatur, non prosperitate saeculi, sed luce veritatis: qui sentit hanc
lucem, novit quod dico, et videt hic, agnoscitque quod dictum est: Sicut proximum, sicut fratrem
nostrum, ita complacebam. Sic enim tunc anima placet Deo, non longe posita; In illo, inquit,
movemur et sumus 22: quasi fratri, quasi propinquo, quasi amico. Si autem non est talis, ut possit
sic gaudere, sic fulgere, sic propinquare, sic adhaerere, et videt longe se inde; faciat quod sequitur:
Tamquam lugens et contristatus, ita humilabar. Ut fratrem nostrum, ita complacebam, propinquans
dixit: Ut lugens et contristatus, sic humilabar, remotus et longe positus dixit. Quid enim luget, nisi
quod desiderat et non habet? Et nonnunquam in uno homine utrumque contingit, ut aliquando
propinquet, et aliquando longe fiat: propinquat luce veritatis, longe fit nubilo carnis. Neque enim,
fratres, Deo qui ubique est, et nullo continetur loco, aut per loca propinquamus, aut ab illo per loca
removemur. Propinquare illi, est similem illi fieri; recedere ab illo, dissimilem illi fieri. Nonne cum
vides duas res prope similes, dicis: Propinquat haec illi? Et quando tibi dissimilia demonstrantur,
quamvis uno loco et plerumque una manu teneantur, dicis: Longe est haec species ab illa? Ambas
tenes, ambas adiungis, et dicis: Longe est haec res ab illa: non utique loco, sed dissimilitudine. Si
ergo vis appropinquare, similis esto: si non vis esse similis, longinquabis. Sed cum similis es, gaude;
cum dissimilis, geme: ut gemitus excitet desiderium, imo desiderium excitet gemitum, et per
gemitum propinques, qui coeperas longinquare. Nonne Petrus propinquavit, quando dixit: Tu es
Christus Filius Dei vivi 23? Et rursum idem ipse longe factus est dicendo: Domine, absit a te, non fiet
istud 24. Denique tamquam proximus quid dixit propinquanti? Beatus es, Simon Bariona 25.
Tamquam longinquanti et dissimili quid dixit: Redi retro, satanas 26. Illi propinquanti: Non tibi
revelavit caro et sanguis, inquit, sed Pater meus qui in coelis est 27: illius lux te perfudit, illius luce
fulges. Quando autem longe factus contradixit passioni Domini futurae pro salute nostra: Non sapis,
inquit, quae Dei sunt, sed quae sunt hominum 28. Merito ambas res ponens quidam in psalmo ait:
Ego dixi in ecstasi mea: proiectus sum a facie oculorum tuorum 29. In ecstasi non diceret, nisi
propinquaret: ecstasis enim mentis excessus est. Effudit super se animam suam, et propinquavit
Deo: et per quamdam nubem, pondusque carnis rursus in terram proiectus, recolens ubi fuisset, et
videns ubi esset, dixit: Proiectus sum a facie oculorum tuorum. Ergo: Sicut proximum, sicut fratrem
nostrum, ita complacebam, praestet ut fiat in nobis. Quando autem non fit, vel hoc fiat: Tamquam
lugens et contristatus, ita humilabar.
7. [v 15.] Et adversus me laetati sunt et convenerunt, in unum. Illi laeti, ego tristis. Sed modo
audivimus in Evangelio: Beati qui lugent 30. Si beati qui lugent, miseri qui rident. Adversus me
laetati sunt et convenerunt: congregata sunt in me flagella, et ignoraverunt. Quoniam quae
ignorabam interrogabant me, et ipsi ignoraverunt quem interrogarent.

De persecutionibus christianorum.
8. [v 16.] Tentaverunt me, et subsannaverunt me subsannatione. Id est, irriserunt me,
insultaverunt mihi: hoc capiti, hoc corpori. Attendite, fratres, ad gloriam Ecclesiae, quae nunc est;
respicite opprobria eius praeterita, respicite aliquando undique fugatos esse Christianos, et
ubicumque inventos, illusos, caesos, occisos, bestiis obiectos, incensos, laetatos homines adversus
illos. Quod capiti, hoc et corpori Sicut enim Domino in cruce, sic corpori ipsius in omni illa quae iam
facta est persecutione: nec desinunt etiam nunc persecutiones ipsorum. Ubicumque invenerint
christianum, solent insultare, exagitare, irridere, vocare hebetem, insulsum, nullius cordis, nullius
peritiae. Quidquid volunt faciant, Christus in coelo est: quidquid volunt faciant, honoravit ille
poenam suam, iam crucem suam in omnium frontibus fixit: impius insultare permittitur, saevire non
permittitur; sed tamen ex eo quod lingua promit, intellegitur quid gestet in corde. Striderunt in me
dentibus suis.
9. [v 17.] Domine, quando respicies? Restitue animam meam ab astutiis eorum, a leonibus unicam
meam. Nobis enim tardum est, et ex persona nostra hoc dictum est: Quando respicies? id est,

156

