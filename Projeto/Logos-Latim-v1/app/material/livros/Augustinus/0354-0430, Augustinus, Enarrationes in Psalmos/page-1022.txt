senserunt cibantem: Iustus Dominus in omnibus viis suis. Nemo putet illum iniustum, quando mali
aliquid forte patitur; sed ipsius iustitiam laudet, et suam iniustitiam accuset: Iustus Dominus in
omnibus viis suis, et sanctus in omnibus operibus suis.

Semper Dei voluntati te subiicito.
22. [v 18.] Prope est Dominus omnibus invocantibus eum. Et ubi est illud: Erit enim cum
invocabunt me, et non exaudiam eos 63? Ergo vide quod sequitur: Omnibus qui invocant eum in
veritate. Nam multi eum invocant non in veritate. Aliud ab illo quaerunt, et ipsum non quaerunt.
Quare amas Deum? Quia dedit mihi sanitatem. Istud manifestum est, ipse dedit: non enim ab ullo
est ulla salus, nisi ab illo. Quia dedit mihi, inquit, uxorem divitem, qui nihil habebam, et servientem
mihi. Et hoc ipse dedit; verum dicis. Dedit, inquit, filios, et multos et bonos, dedit familiam, dedit
omnia bona. Ideo amas? Ideo nihil amplius quaeris? Esto esuriens, adhuc pulsa ad ianuam
patrisfamilias; habet adhuc quod det. In mendicitate es cum omnibus his quae accepisti, et nescis.
Pannosam carnem mortalitatis adhuc portas; stolam illam gloriae immortalitatis numquid accepisti,
et quasi iam satiatus non rogas? Beati qui esuriunt et sitiunt iustitiam, quia ipsi saturabuntur 64.
Ergo si bonus est Deus, quia ista tibi dedit; quanto beatior eris, cum seipsum tibi dederit?
Desiderasti tanta ab illo; rogo te, desidera et ipsum. Neque enim vere dulciora sunt ista, quam ille,
aut ex aliqua parte comparanda sunt illi. Ergo qui Deum ipsum, a quo accepit de quibus gaudet,
praeponit his omnibus rebus quas accepit, ipse invocat Deum in veritate. Nam ut noveritis, si
talibus hominibus proponatur et dicatur. Quid, si ista omnia de quibus gaudes, velit tibi auferre
Deus? iam non amabitur; non erit qui dicat: Dominus dedit, Dominus abstulit; sicut Domino placuit,
ita factum est: sit nomen Domini benedictum 65. Sed forte cui abstulit, quid dicit? Deus, quid tibi
feci? Quare mihi abstulisti, et illis dedisti? Iniquis das, et tuis tollis. Accusas Deum quasi iniustum, et
te laudas quasi iustum. Convertere; accusa te, lauda illum. Tunc eris rectus, cum in omnibus bonis
quae facit, Deus tibi placet; in omnibus malis quae pateris, Deus tibi non displicet. Hoc est invocare
Deum in veritate. Qui sic invocant Dominum, exaudit eos: prope est, id est, nondum dedit quod vis,
ibi est tamen. Quomodo medicus si forte aliquid imponat vel oculo, vel visceribus, quod urendo
sanet; si roget aeger ut tollatur illi, medicus exspectat tempus, non facit quod rogat aeger; non
tamen recedit. Et prope est, et non facit; et ideo magis non facit, quia prope est. Curando enim
imposuit quod imposuit, et curando non facit quod rogatur. Non te exaudit ad praesentem
voluntatem, exaudiendo ad futuram sanitatem; et hoc utique ad voluntatem: nam utique sanus
esse vult, etiam qui uri non vult. Prope est ergo Dominus omnibus invocantibus eum. Sed quibus
omnibus? Omnibus qui invocant eum in veritate. Tales omnes confirmat decidentes qui invocant
eum in veritate.
23. [v 19.] Voluntatem timentium se faciet. Faciet, faciet: etsi non faciat ad horam, faciet tamen.
Certe, si ideo times Deum, ut tu facias ipsius voluntatem, ecce et ipse quodammodo ministrat tibi,
facit voluntatem tuam. Et preces eorum exaudiet, et salvos faciet eos. Vides ad hoc exaudire
medicum, ut salvos faciat. Quando hoc? Audi Apostolum dicentem: Spe enim salvi facti sumus.
Spes autem quae videtur, non est spes: si autem quod non videmus speramus, per patientiam
exspectamus 66: salutem scilicet, quam dicit Petrus paratam revelari in tempore novissimo 67.
24. [v 20.] Custodit Dominus omnes diligentes se, et omnes peccatores disperdet. Videtis quia est
apud eum severitas, apud quem tanta suavitas. Salvos faciet omnes sperantes in se, omnes fideles,
omnes timentes se, omnes invocantes se in veritate; et omnes peccatores disperdet. Quos omnes
peccatores, nisi perseverantes in peccatis; Deum, non se, reprehendere audentes; contra Deum
quotidie disputantes; veniam delictorum desperantes, et ex ipsa desperatione delicta cumulantes;
aut veniam sibi perverse promittentes, et ex ipsa promissione a peccatis et impietate non
recedentes? Veniet tempus ut separentur isti omnes, et fiant illae duae partes, una ad dexteram,
altera ad sinistram; accipiant iusti regnum aeternum, eant illi in ignem aeternum 68: Et omnes
peccatores disperdet.

"Omnis caro nomen sanctum Domini benedicat".
25. [v 21.] Quoniam haec ita sunt, et audivimus benedictionem Domini, opera Domini, mirabilia
Domini, misericordias Domini, severitatem Domini, providentiam in omnibus operibus eius,
confessionem omnium operum eius; quid in laude eius concludat attendite: Laudem Domini
loquetur os meum, et benedicat omnis caro nomen sanctum eius in saeculum, et in saeculum
saeculi.

1022

