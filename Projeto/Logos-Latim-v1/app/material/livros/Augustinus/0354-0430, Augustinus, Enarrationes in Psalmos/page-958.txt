contristatus abscessit. Dicamus post illum: Quomodo cantabimus canticum Domini in terra aliena?
Et ille quidem discessit; spem tamen divitibus Dominus dedit. Nam contristati discipuli dixerunt:
Quisnam potest salvus fieri? Et respondit eis: Quod hominibus impossibile est, facile est Deo 20.
Habent enim et divites quemdam modum suum, et acceperunt canticum de Sion, canticum de quo
Apostolus dicit: Praecipe divitibus huius saeculi non superbe sapere, neque sperare in incerto
divitiarum, sed in Deo vivo, qui praestat nobis omnia abundanter ad fruendum 21. Adiungens quid
debeant agere, iam tangit organum, non suspendit: Divites sint in operibus bonis, facile tribuant,
communicent, thesaurizent sibi fundamentum bonum in futurum, ut apprehendant veram vitam 22.
Hoc canticum de canticis Sion divites acceperunt, primo, non superbe sapere. Extollunt enim
divitiae; et quos extollunt, flumina illa tollunt. Quid ergo his praecipitur? Ante omnia, non superbe
sapere. Quod faciunt divitiae, hoc caveant in divitiis; caveant in divitiis superbiam. Ipsum enim
malum est quod important maxime divitiae incautis hominibus. Non enim aurum malum est, quod
Deus condidit; sed malus est homo avarus relinquens Creatorem, conversus ad creaturam. Hoc
ergo ibi praecaveat, ne sit superbus, et super fluvium Babylonis sedeat. Hoc illi enim dictum est:
Non superbe sapere: ergo sedeat. Neque sperare in incerto divitiarum: ergo super flumina
Babylonis sedeat. Si enim speravit in incerto divitiarum, trahitur a flumine Babylonis. Si vero
humiliaverit se, et non superbierit, et non speraverit in incerto divitiarum, sedet super fluvium,
suspirat aeternae Ierusalem recordatus Sion; et ut perveniat ad Sion, erogat. Ecce habes canticum
quod divites acceperunt de canticis Sion. Operentur, tangant organum, non vacent, cum invenerint
hominem dicentem sibi: Quid est quod facis? perdis res tuas tanta erogando; thesauriza filiis tuis.
Cum viderint non capere, et intellexerint lignum esse salicis, non facile dicant quare agant, et quid
agant, suspendant organa in salicibus Babylonis. Praeter salices autem cantent, non cessent,
operentur. Non enim perdunt quod erogant. Servo commendant, et tutum est; Christo
commendant, et perit?

Dives ut eroget, pauper ne desideret monetur.
14. Audistis canticum divitum de canticis Sion; audite et canticum pauperum. Idem Paulus loquitur:
Nihil intulimus in hunc mundum, sed nec auferre aliquid possumus: victum et tegumentum
habentes, his contenti simus. Nam qui volunt divites fieri, incidunt in tentationem et desideria
multa, stulta et noxia, quae mergunt hominem in interitum et perditionem. Haec sunt flumina
Babylonis. Radix est enim omnium malorum avaritia; quam quidam appetentes naufragaverunt a
fide, et inseruerunt se doloribus multis 23. Ergo contraria sunt ista cantica? Non sunt contraria.
Videte quid divitibus dictum sit: Non superbe sapere, neque sperare in incerto divitiarum, bona
operari, tribuere, thesaurizare sibi fundamentum bonum in futurum. Pauperibus autem quid dictum
est? Qui volunt divites fieri, incidunt in tentationem. Non dixit, qui divites sunt; sed: Qui volunt
divites fieri. Nam si iam divites essent, alterum canticum audirent: dives audit ut eroget, pauper
audit ne desideret.

"Nesciat sinistra tua quid faciat dextera tua".
15. [v 5.] Sed cum inter tales versamini, qui non capiunt canticum Sion, suspendite, ut dixi, organa
in salicibus in medio eius; differte quae dicturi estis. Incipiunt esse ligna fructuosa, mutantur
arbores, et habebunt fructum bonum: ibi iam licet nobis cantare in aures audientium. Sed cum inter
istos obstrepentes, male interrogantes, veritati resistentes versamini, obstringite vos non eis velle
placere, ne obliviscamini Ierusalem; et dicat una anima vestra, facta una ex multis pace Christi,
dicat ipsa captiva Ierusalem hic agens in terra: Si oblitus tui fuero, Ierusalem, obliviscatur me
dextera mea. Vehementer se constrinxit, fratres mei: Obliviscatur me dextera mea; atrociter se
obligavit. Dextera nostra est vita aeterna, sinistra nostra est vita temporalis. Quidquid facis propter
vitam aeternam, dextera operatur. Si caritati vitae aeternae in operibus tuis miscueris
concupiscentiam vitae temporalis, aut laudis humanae, aut alicuius commodi saecularis; cognovit
sinistra tua quid faciat dextera tua. Et nostis esse in praecepto Evangelii: Nesciat sinistra tua quid
faciat dextera tua 24. Si oblitus ergo, inquit, tui fuero, Ierusalem, obliviscatur me dextera mea. Et
vere sic contingit: praenuntiavit, non optavit: Talibus qui obliviscuntur Ierusalem, hoc contingit
quod dixit; obliviscitur illos dextera eorum: vita enim aeterna manet in se; illi remanent in
delectatione temporali, et faciunt sibi dextrum quod sinistrum est.

Non desunt qui quod sinistrum est faciant dextrum.
16. Intendite ad ista, fratres; propter dexteram insinuem hoc vobis, quantum Dominus donat, ad
salutem omnium. Meministis fortasse hic me aliquando tractasse de quibusdam, qui quod sinistrum
est, faciunt dextrum; id est, qui temporalia bona plus habent, et in istis beatitudinem ponunt,

958

