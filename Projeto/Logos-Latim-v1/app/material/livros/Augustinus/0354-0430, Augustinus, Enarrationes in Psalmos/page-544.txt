ridendorumque simulacrorum templa ipsi facti sunt. Magnum opus est, intus haec idola frangere; et
locum Deo viventi, non recenti mundare. Omnes enim isti aliud atque aliud sentientes, alios atque
alios deos sibi facientes, ipsamque fidem falsitate variantes, videntur dissentire; sed omnes a
terrenis cogitationibus non recedunt, in terrenis cogitationibus consentiunt sibi: opinio diversa est,
vanitas una est. De illis in alio psalmo dicitur: Ipsi de vanitate in unum 34: quamvis opinionum
varietate discordent, simili tamen vanitate colligantur. Et nostis quia vanitas retro est, posterior est:
ideo ille quae retro oblitus, id est vanitatem oblitus, in ea quae ante sunt, id est in veritatem
extentus, sequitur ad palmam supernae vocationis Dei in Christo Iesu 35. Ergo in peius sibi isti
consentiunt, quamvis dissentire a se invicem videantur. Ideo Samson caudas vulpium colligavit 36.
Vulpes insidiosos, maximeque haereticos significant; dolosos, fraudulentos, cavernosis anfractibus
latentes et decipientes, odore etiam tetro putentes. Contra quem odorem dicit Apostolus: Christi
bonus odor sumus in omni loco 37. Istae vulpes significantur in Canticis canticorum, ubi dicitur:
Capite nobis vulpes pusillas, exterminantes vineas, latentes in cavernis tortuosis 38. Capite nobis,
convincite nobis; capis enim eum quem de falsitate convincis. Contradicentibus denique vulpeculis
Domino, et dicentibus: In qua potestate ista facis? Respondete mihi et vos, inquit, unum
sermonem: Baptismus Ioannis unde est de coelo, an ex hominibus? Vulpes autem solent habere
tales foveas, ut ex una parte intrent, et ex alia parte exeant: ad utrumque foramen captor vulpium
retia posuit. Dicite mihi, de coelo est, an ex hominibus? Sentiunt illi eum ex utraque parte
tetendisse unde caperet; et aiunt apud se: Si dixerimus, inquiunt: De coelo; dicturus est nobis:
Quare ergo non credidistis? ille enim testimonium Christo perhibuit. Si dixerimus: De terra; lapidat
nos populus, quia ut prophetam eum habent. Sentientes ergo hac atque hac esse unde caperentur,
responderunt: Nescimus. Et Dominus: Nec ego vobis dico in qua potestate ista facio 39. Vos dicitis
vos nescire quod scitis; ego vobis non dico quod quaeritis: quia ex nulla parte exire ausi estis, in
vestris tenebris remansistis. Obtemperemus ergo et nos, si possumus, dicenti verbo Dei Capite
nobis vulpes pusillas, exterminantes vineas: videamus si et nos quasdam vulpeculas capere
possumus; proponamus ad foramen utrumque, ut unde vulpes exire voluerit, capiatur. Verbi gratia,
manichaeo facienti sibi deum recentem, et in corde suo ponenti quod non est, dicamus et
interrogemus eum: Substantia Dei corruptibilis est, an incorruptibilis? Elige quod vis, et exi qua vis,
sed non effugies. Si dixeris: Corruptibilis; non a populo, sed a teipso lapidaberis: si autem dixeris
incorruptibilem Deum; incorruptibilis quomodo timuit gentem tenebrarum? quid factura erat
incorruptibili gens corruptionis? Quid restat nisi ut dicatur: Nescimus? Sed tamen si hoc non dolo,
sed ignorantia dicitur, non remaneat in tenebris: ex vulpe fiat ovis, credat invisibili, incorruptibili soli
Deo, non recenti; soli, ab eo quod est solus, non ab eo quod est sol, ne nos ipsi vulpi fugienti aliam
cavernam aperuisse videamur. Quamquam nec nomen solis formidabimus. Est enim in Scripturis
nostris: Sol iustitiae, et sanitas in pennis eius 40. Ab aestu solis huius umbra appetitur: sub alas
autem solis huius ab aestu fugitur; sanitas enim in pennis eius. Iste est sol de quo dicturi sunt impii:
Ergo erravimus a via veritatis, et iustitiae lumen non luxit nobis, et sol non est ortus nobis 41. Dicturi
sunt adoratores solis: Sol non ortus est nobis; quia cum adorent solem quem facit oriri super bonos
et malos 42, non est eis ortus sol qui solos illuminat bonos. Faciunt sibi ergo deos recentes quique
quales volunt: quid enim impedit officinam decepti cordis fabricare phantasma quale voluerit? Sed
omnes hi in posterioribus consentiunt, id est, simili vanitate detinentur. Unde Samson noster, qui
etiam interpretatur Sol ipsorum, eorum scilicet quibus lucet; non omnium, sicuti est oriens super
bonos et malos, sed sol quorumdam, sol iustitiae (figuram enim habebat Christi), colligavit, ut
dicere coeperam, caudas vulpium, et ibi ignem alligavit; ignem ad incendendum, sed messes
alienigenarum. Proinde tales consentientes in posterioribus, tamquam caudis colligati, trahunt
ignem corrumpentem; sed non incendunt nostrorum segetes. Novit enim Dominus qui sunt eius; et
recedat ab iniquitate omnis qui invocat nomen Domini. In magna autem domo non solum sunt vasa
aurea et argentea, sed et lignea et fictilia: et alia quidem sunt in honorem, alia vero in
contumeliam. Si quis autem mundaverit se ab huiusmodi, erit vas in honorem, utile Domino, ad
omne opus bonum paratum 43; et ideo nec caudas vulpium, nec faces vulpium pertimescet. Sed
videamus de populo isto: Si me audieris, inquit, non erit in te deus recens. Movet me, quod dixi, in
te: non enim dixit: A te, quasi simulacrum forinsecus adhibitum; sed, in te, in corde tuo, in imagine
phantasmatis tui, in deceptione erroris tui tecum portabis deum tuum recentem, remanens
vetustus. Si ergo me audieris; (me, inquit, quia ego sum qui sum 44); non erit in te deus recens, nec
adorabis deum alienum. Si enim in te non sit, non adorabis deum alienum: Si tu non cogites deum
falsum, non adorabis deum fabricatum; non enim erit in te deus recens.

Dei beneficia et populi electi ingratitudo.
15. [v. 11.] Ego enim sum. Quid vis adorare quod non est? Ego enim sum Dominus Deus tuus: quia
ego sum qui sum. Et ego quidem sum, inquit, qui sum super omnem creaturam: tibi tamen
temporaliter quid praestiti? Qui eduxi te de terra Aegypti. Non illi tantum populo dicitur: omnes

544

