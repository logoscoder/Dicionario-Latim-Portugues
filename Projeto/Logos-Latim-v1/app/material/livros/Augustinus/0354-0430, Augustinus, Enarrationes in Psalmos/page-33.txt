14. [vv 14.15.] Sed quaero quis clamor pauperum sit quem Deus non obliviscitur. An iste clamor
est, cuius haec verba sunt: Miserere mei, Domine, vide humilitatem meam ab inimicis meis? Quare
ergo non dixit, Miserere nostri, Domine, vide humilitatem nostram ab inimicis nostris, tamquam
multi pauperes clament; sed tamquam unus, Miserere mei, Domine? An quia unus interpellat pro
sanctis, qui primus pauper pro nobis factus est, cum esset dives 39, et ipse dicit: Qui exaltas me de
portis mortis, ut annuntiem universas laudes tuas in portis filiae Sion? Exaltatur enim homo in illo
non solum quem gestat, quod caput Ecclesiae est, sed etiam quisquis nostrum est in caeteris
membris; et exaltatur ab omnibus pravis cupiditatibus, quae sunt portae mortis, quia per illas itur in
mortem. Mors autem est iam ipsa laetitia in perfruendo, cum quisque adipiscitur quod perdite
concupivit: radix est enim omnium malorum cupiditas 40; et propterea porta mortis est, quia mortua
est vidua quae in deliciis vivit 41: ad quas delicias per cupiditates tamquam per portas mortis
pervenitur. Sunt autem portae filiae Sion, omnia optima studia, per quae venitur ad visionem pacis
in sancta Ecclesia. In his igitur portis bene annuntiantur universae laudes Dei, ut non detur sanctum
canibus, neque proiciantur margaritae ante porcos 42; qui malunt pertinaciter latrare, quam
studiose quaerere, aut qui nec latrare nec quaerere, sed in suarum voluptatum coeno volutari. Cum
autem in bonis studiis laudes Dei annuntiantur, petentibus datur, et quaerentibus manifestatur, et
pulsantibus aperitur. An forte portae mortis sunt corporales sensus et oculi, qui aperti sunt homini
cum de ligno vetito gustasset 43, a quibus exaltantur, quibus dicitur ut quaerant non quae videntur,
sed quae non videntur; quia quae videntur temporalia sunt, quae autem non videntur aeterna
sunt 44: et portae sunt filiae Sion, sacramenta et initia fidei, quae pulsantibus aperiuntur, ut
perveniatur ad occulta Filii? Non enim oculus vidit, aut auris audivit, aut in cor hominis ascendit,
quae praeparavit Deus diligentibus se 45. Huc usque est clamor pauperum, quem non oblitus est
Dominus.

Amor est motus animae.
15. [v 16.] Deinde sequitur, Exsultabo super salutare tuum: id est, cum beatitudine continebor a
salutari tuo, quod est Dominus noster Iesus Christus, Virtus et Sapientia Dei 46. Ergo Ecclesia dicit
quae hic affligitur, et spe salva est: quamdiu occultum est Filii iudicium, ipsa spe dicit, Exsultabo
super salutare tuum; quia nunc circumstrepente seu vi, seu errore Gentilium atteritur. Infixae sunt
gentes in corruptione, quam fecerunt: animadverte quemadmodum servetur poena peccatori de
operibus suis; et quemadmodum qui voluerunt persequi Ecclesiam, in ea corruptione sint fixi, quam
se inferre arbitrabantur: nam interficere corpora cupiebant, cum ipsi in anima morerentur. In
muscipula ista, quam occultaverunt, comprehensus est pes eorum. Muscipula occulta, est dolosa
cogitatio. Pes animae recte intellegitur amor: qui cum pravus est, vocatur cupiditas aut libido; cum
autem rectus, dilectio vel caritas. Amore enim movetur tamquam ad locum quo tendit. Locus autem
animae non in spatio aliquo est, quod forma occupat corporis, sed in delectatione, quo se
pervenisse per amorem laetatur: delectatio autem perniciosa sequitur cupiditatem, fructuosa
caritatem. Unde et radix dicta est cupiditas 47. Radix porro tamquam pes arboris intellegitur. Radix
dicta est et caritas, ubi de seminibus Dominus loquitur, quae in petrosis locis exurente sole
arescunt, quia non habent altam radice 48. Unde significat eos qui gaudent excipiendo verbum
veritatis, sed cedunt persecutionibus, quibus sola caritate resistitur. Et Apostolus dicit: Ut in
caritate radicati et fundati possitis comprehendere 49. Pes ergo peccatorum, id est amor,
comprehenditur in muscipula quam occultant; quia cum fraudulentam actionem consecuta fuerit
delectatio, cum eos tradiderit Deus in concupiscentiam cordis eorum 50, iam illa delectatio alligat
eos, ut inde abrumpere amorem et ad utilia conferre non audeant; quia cum conati fuerint,
dolebunt animo, tamquam pedem de compede exuere cupientes; cui dolori succumbentes, a
perniciosis delectationibus nolunt abscedere. In muscipula ergo quam occultaverunt, id est in
fraudulento consilio, comprehensus est pes eorum, amor scilicet qui per fraudem pervenit ad
vanam laetitiam, qua comparatur dolor.
16. [v 17.] Cognoscitur Dominus iudicia faciens. Haec sunt iudicia Dei: non ab illa tranquillitate
beatitudinis suae, nec a secretis sapientiae, quibus recipiuntur beatae animae, profertur ferrum,
aut ignis, aut bestia, aut aliquid tale quo crucientur peccatores. Sed quomodo cruciantur, et
quomodo facit Dominus iudicium? In operibus, inquit, manuum suarum comprehensus est peccator.
17. [vv 18-21.] Hic interponitur, Canticum diapsalmatis: quasi occulta laetitia, quantum existimare
possumus, separationis quae nunc fit, non locis, sed affectionibus animorum, inter peccatores et
iustos, sicut granorum a paleis adhuc in area. Et sequitur, Convertantur peccatores in infernum; id
est, dentur in manus suas, cum eis parcitur, et illaqueentur delectatione mortifera. Omnes gentes
quae obliviscuntur Deum: quia cum non probaverunt Deum habere in notitia, dedit illos Deus in
reprobum sensum 51.

33

