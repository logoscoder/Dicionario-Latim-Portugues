viderimus, amabimus, et proximum, quia Deus erit omnia in omnibus
proximo suspicioni erit locus, ubi nullus ulli erit occultus.

16

; nec falsae cuiquam de

158 IN EUMDEM PSALMUM 118
Sermo 14

Incipit psalmi magni sectio narrativa.
1. [vv 45.48.] Superiores versus prolixi psalmi huius orationem habent; hi autem qui sequuntur, de
quibus nunc disputandum est, narrationem. Petebat enim homo Dei superius adiutorium gratiae
Dei, cum dicebat: In tua iustitia vivifica me; et veniat super me misericordia tua, Domine 1: et alia
similia vel supra vel infra. Nunc autem dicit: Et ambulabam in latitudine, quoniam mandata tua
exquisivi. Et loquebar in testimoniis tuis in conspectu regum, et non confundebar 2. Et meditabar in
mandatis tuis, quae dilexi. Et levavi manus meas ad mandata tua, quae dilexi; et exercebar in
iustificationibus tuis. Ubi narrantis verba sunt, non petentis; velut, impetratis quae petiverat,
confiteatur in Dei laudibus qualem illum fecerat misericordia Domini, quam super se venire
poposcerat. Neque enim haec ita superioribus coniunxit, ut diceret: Et ne auferas ex ore meo
verbum veritatis usque valde, quia in iudiciis tuis supersperavi: Et custodiam legem tuam semper,
in saeculum et in saeculum saeculi: Et ambulabo in latitudine, quia mandata tua exquisivi: Et loquar
in testimoniis tuis in conspectu regum, et non confundar; et caetera isto modo; sic enim videtur
sequentia praecedentibus debuisse connectere: sed ait: Et ambulabam in latitudine. Ubi copulativa
coniunctio, id est: Et, velut inconsequens posita est; quia non ait: Et ambulabo, quomodo dicebat:
Et custodiam legem tuam semper. Aut certe si optativo modo dictum est: Custodiam legem tuam;
non ait: Et ambulem in latitudine, quasi utrumque optaverit, et poposcerit: sed ait: Et ambulabam
in latitudine. Ubi si coniunctio ista non esset, sed a superiorum connexione libera inferretur et
soluta sententia: Ambulabam in latitudine; nihil de inusitato loquendi modo hic deberet movere
lectorem, ut occultus sensus quaerendus hic aliquis putaretur. Nimirum ergo quod non dixit intellegi
voluit, id est, exauditum se fuisse; ac deinde subiunxit qualis factus fuerit: tamquam diceret: Haec
cum orarem, exaudisti me: Et ambulabam in latitudine; et caetera quae isto modo dicta contexuit.

Spiritus Sanctus facit nos petere, quem desideramus accipere.
2. Quid est igitur: Et ambulabam in latitudine, nisi, ambulabam in caritate, quae diffusa est in
cordibus nostris per Spiritum sanctum qui datus est nobis 3? In hac latitudine ambulabat ille qui
dicebat: Os nostrum patet ad vos, o Corinthii; cor nostrum dilatatum est 4. Haec autem caritas
duobus illis mandatis tota atque integra continetur, dilectione scilicet Dei, et dilectione proximi, in
quibus tota Lex pendet et Prophetae 5. Unde et hic cum dixisset: Et ambulabam in latitudine;
causam subiunxit atque ait: Quia mandata tua exquisivi. Nonnulli autem codices non habent
mandata, sed testimonia; sed mandata in pluribus invenimus, et maxime graecis: cui linguae
tamquam praecedenti, unde ad nos ista translata sunt, magis credendum esse quis ambigat? Si
ergo scire volumus quomodo haec mandata quaesierit, vel quaerenda sint, illud intueamur quod
dicit magister bonus, et doctor, et dator: Petite, et accipietis; quaerite, et invenietis; pulsate, et
aperietur vobis. Et paulo post: Si ergo vos, inquit, cum sitis mali, nostis bona data dare filiis vestris;
quanto magis Pater vester qui in coelis est, dabit bona petentibus se? 6 Ubi evidenter ostendit quod
dixerat: Petite, quaerite, pulsate, nonnisi ad poscendi, hoc est, orandi instantiam pertinere. Alius
porro evangelista non ait: Dabit bona petentibus se, quae multipliciter possunt intellegi, vel
corporalia, vel spiritalia; sed circumcidit inde alia, satisque diligenter expressit quid nos
vehementer atque instanter voluerit poscere Dominus, et ait: Quanto magis Pater vester de coelo
dabit Spiritum bonum petentibus se 7? Hic est ille Spiritus per quem diffunditur caritas in cordibus
nostris 8, ut Deum proximumque diligendo divina mandata faciamus. Hic est ille Spiritus in quo
clamamus: Abba, Pater 9. Ac per hoc ipse nos facit petere, quem desideramus accipere; ipse nos
facit quaerere, quem cupimus invenire; ipse nos facit pulsare, ad quem nitimur pervenire. Hoc
docet Apostolus, qui cum dicat in Spiritu sancto nos clamare: Abba, Pater; rursus alio loco dicit:
Dedit Deus Spiritum Filii sui in corda nostra clamantem, Abba, Pater 10. Quomodo nos clamamus, si
ipse clamat in nobis, nisi quia clamare nos fecit, dum habitare coepit in nobis? Etiam hoc itaque agit
acceptus, ut largius accipiendus petendo, quaerendo, pulsando, poscatur. Sive enim ut vita bona
petatur, sive ut bene vivatur; quotquot Spiritu Dei aguntur, hi filii sunt Dei 11. Ergo: Ambulabam,
inquit, in latitudine, quoniam mandata tua exquisivi. Exquisierat et invenerat, quoniam petierat et

825

