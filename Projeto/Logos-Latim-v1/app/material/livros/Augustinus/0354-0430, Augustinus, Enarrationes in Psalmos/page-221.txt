Ego dormivi. Illi saevierunt, et occidere voluerunt: Ego dormivi. Nam si noluissem, nec dormissem.
Ego dormivi: quia potestatem habeo ponendi animam meam, et potestatem habeo iterum sumendi
eam 42. Ego dormivi, et somnum cepi, et exsurrexi 43. Saeviant ergo Iudaei, terra tradatur in manus
impii 44, caro permittatur manibus persequentium, suspendant in ligno, clavis transfigant, lancea
perfodiant: Numquid qui dormit non adiciet ut resurgat? Utquid dormivit? Quia Adam forma erat
futuri 45: et Adam dormivit, quando de latere eius Eva facta est 46. Adam in figura Christi, Eva in
figura Ecclesiae: unde est appellata mater vivorum. Quando fabricata est Eva? Dum dormiret Adam.
Quando de latere Christi sacramenta Ecclesiae profluxerunt? Cum dormiret in cruce. Numquid qui
dormit non adiciet ut resurgat?

Christus in membris suis est sperantibus, esurientibus et sitientibus.
11. [v 10.] Et unde dormivit? Ex illo qui ingressus est ut videret, et congregavit iniquitatem sibi.
Etenim homo pacis meae, in quem speravi, qui edebat panes meos, ampliavit super me calcaneum.
Erexit super me pedem: conculcare me voluit. Quis est iste homo pacis ipsius? Iudas. Et in illum
Christus speravit, quia dixit: In quem speravi? Nonne illum ab initio noverat? nonne antequam
nasceretur futurum sciebat? nonne omnibus discipulis suis dixerat: Ego vos duodecim elegi, et unus
ex vobis diabolus est 47? Quomodo ergo in illum speravit, nisi quia in membris suis ipse est, et quod
multi fideles de Iuda speraverunt, hoc in se transfiguravit Dominus? Quando enim videbant Iudam
multi qui crediderant in Christum, ambulare inter duodecim discipulos, sperabant in illum aliqui;
quia talis erat, quales et caeteri: Christus autem quia in membris suis erat hoc sperantibus,
quomodo in illis est esurientibus et sitientibus; quomodo dixit Esurivi, sic dixit Speravi. Proinde si sic
illi dicamus, Domine, quando sperasti? quomodo illi dictum est, Domine, quando esuristi? Quomodo
nobis ibi dixit: Cum uni ex minimis meis fecistis, mihi fecistis 48; sic potest dicere: Cum unus ex
minimis meis speravit, ego speravi. In quem speravi? Homo pacis meae, in quem speravi, qui
edebat panes meos. Quomodo ipsum ostendit in passione, de istis verbis prophetiae? Per buccellam
illum designavit 49, ut appareret de illo dictum: Qui edebat panes meos. Rursus quando venit ut
traderet eum, osculum illi dedit 50, ut appareret de illo dictum: Homo pacis meae.

Ipse Christus, cum Verbum sit Dei, poterat carnem suam suscitare.
12. [v 11.] Tu autem, Domine, miserere mei. Hoc ex forma servi, hoc ex forma inopis et pauperis.
Beatus enim qui intellegit super egenum et pauperem. Miserere mei, et resuscita me, et reddam
illis. Videte quando dictum est, iam factum est. Occiderunt enim Christum Iudaei, ne perderent
locum 51: illo occiso perdiderunt locum; eradicati a regno, dispersi sunt. Suscitatus reddidit illis
tribulationem: reddidit ad admonitionem, nondum ad damnationem. Civitas enim illa in qua fremuit
populus, tamquam leo rapiens et rugiens, exclamans: Crucifige, crucifige 52, eradicatis inde Iudaeis:
Christianos habet, a Iudaeo nullo inhabitatur. Plantata est ibi Ecclesia Christi, unde eradicatae sunt
spinae Synagogae. Proinde vere ignis eorum exarsit, sicut in spinis 53: Dominus autem tamquam
lignum viride erat. Hoc ipse ait, quando plangebant quaedam mulieres veluti moriturum Christum:
Nolite flere super me, sed super vos ipsas flete, et super filios vestros: ex hoc praedicens: Suscita
me, et reddam illis. Si enim in viridi ligno haec faciunt, in arido quid fiet 54? Quando possit viride
lignum consumi ab igne spinarum? Exarserunt enim velut ignis in spinis. Ignis spinas consumit, et
cuicumque viridi ligno adhibetur, difficile accenditur, humor enim ligni resistit flammae lentae et
marcidae, tamen idoneae ad consumendas spinas. Et suscita me, et reddam illis. Ne forte sane,
fratres, minus potentem Filium, quam Patrem putetis, ex eo quia dixit: Suscita me, quod ipse se
suscitare non possit. Hoc enim suscitavit quod mori poterat: id est, caro mortua est, caro suscitata
est. Ne tamen putetis, quia Deus Pater Christi potuit suscitare Christum, id est carnem Filii sui; et
ipse Christus, cum Verbum sit Dei aequale Patri, non poterat carnem suam suscitare: audite ex
Evangelio: Solvite templum hoc, et in triduo suscitabo illud. Hoc autem Evangelista, ne etiam inde
dubitaremus. dicebat, inquit, de templo corporis sui 55, et resuscita me, et reddam illis.

In cruce non potentiam demonstrabat, sed patientiam docebat. Et mundum
vicit.
13. [v 12.] In hoc cognovi quoniam voluisti me, quoniam non gaudebit inimicus meus super me.
Quia gavisi sunt Iudaei, quando viderunt Christum crucifixum; implesse se arbitrati sunt voluntatem
nocendi: effectum fructum saevitiae suae viderunt Christum in cruce pendentem; agitaverunt
caput: Si Filius Dei est, descendat de cruce 56. Non descendebat qui poterat: non potentiam
demonstrabat, sed patientiam docebat. Si enim haec illis dicentibus de cruce descenderet, quasi
insultantibus cessisse videretur, et victus opprobria tolerare non potuisse crederetur: magis mansit

221

