Deus ipse per te et in te bonum operatur.
29. [v 22.] Benedicite Dominum, omnia opera eius, in omni loco dominationis eius. Ergo in omni
loco. Ibi non benedicatur, ubi non dominatur: In omni loco dominationis eius. Ne forte aliquis dicat:
Non possum benedicere Dominum in oriente, quia ad occidentem profectus est; aut, "Non possum
in occidente, quia in oriente est". Non ab oriente et ab occidente, non a desertis montibus; quoniam
Deus iudex est 77. Sic ubique est, ut ubique benedicatur: sic undique est, ut illi undique iubiletur: sic
undique benedicitur, ut undique bene vivatur. Benedicite Dominum, omnia opera eius. Quia cum
coeperis in bona vita benedicere Dominum, opera eius eum benedicunt, non merita tua. Ipse enim
per te et in te bonum operatur, dicente Apostolo: Cum timore et tremore vestram ipsorum salutem
operamini; Deus enim est qui operatur in vobis 78. Ergo ne te extolleres, quia facis verbum eius,
quia facis voluntatem eius, voluit te humiliari, respiciendo gratiam eius, unde hoc consecutus es. In
omni loco dominationis eius. Benedic, anima mea, Dominum. Ipse ultimus versus est qui primus:
benedictio a capite, benedictio in fine; a benedictione profecti sumus, ad benedictionem redeamus,
in benedictione regnemus.

125 IN PSALMUM 103
ENARRATIO
Sermo 1

In hoc psalmo, magis, intellectus quaeratur spiritalis.
1. Die quidem nudiustertiano, quantum meminisse dignamini, abundanter refecti estis: sed quia
nos etiam post longum sermonem avidissimi dimisistis, non putavimus Sanctitatem Vestram
hodierni diei debito fraudandam; ut hoc sit de debito, illud de lucro. Psalmus qui lectus est, prope
totus figuris rerum mysteriisque contexitur, et opus habet non solum nostra, sed etiam vestra non
parva intentione; quamquam etiam cuncta quae dicta sunt, possint ad litteram religiose accipi.
Enumerantur enim etsi non omnia, multa tamen opera Dei, quae nota sunt omnibus intuentibus, qui
norunt et ex his quae facta sunt et videntur, illius invisibilia intellectu conspicere 1. Videmus enim
fabricam mundi amplam quamdam ex coelo et terra, et omnium quae in eis sunt; et ex huius
fabricae magnitudine ac pulchritudine, fabricatoris ipsius inaestimabilem magnitudinem et
pulchritudinem, etsi nondum videmus, iam tamen amamus. Non enim cessavit, qui nondum potest
nostri cordis puritate conspici, ante oculos nostros ponere opera sua, ut videntes quae possumus,
amemus quem videre non possumus, ut ipsius amoris merito aliquando videre possimus. Tamen in
omnibus quae dicta sunt, quaerendus est etiam intellectus spiritalis, ad quem perscrutandum
adiuvabunt nos in Christi nomine desideria vestra; quibus quasi manibus invisibilibus ad invisibilem
ianuam pulsatis, ut invisibiliter vobis aperiatur, et invisibiliter intretis, et invisibiliter sanemini.

Magna et multa et omnibus optabilia Dei munera.
2. [v 1.] Ergo dicamus omnes: Benedic, anima mea, Dominum. Alloquamur omnes animam
nostram: quia omnium nostrum anima, per unam fidem una anima est; et omnes nos quicumque in
Christum credimus, propter unitatem corporis eius unus homo sumus. Benedicat anima nostra
Dominum, pro tantis beneficiis eius, pro tam multis et magnis muneribus gratiarum eius: quae
munera invenimus in hoc psalmo intenti, et excussa nebula carnalis cogitationis, quantum
possumus erecta mente, et quantum possumus directa acie, et quantum possumus puro oculo
cordis nostri, quantum non impedit praesens vita, quantum non occupant rerum praesentium
desideria, quantum non excaecat cupiditas saeculi. Erecti ergo audituri sumus magna, laeta et
pulchra, desiderabilia et plena laetitiae gaudiorumque munera eius; quae iam ille qui conceperat
istum psalmum, videbat animo, et ipsius visionis exsultatione ructabat dicens: Benedic, anima mea,
Dominum.

Quando et quibus Deus magnus et mirabilis innotescit.
3. Domine Deus meus, magnificatus es nimis. Vide magnifica quae dicturus est; in quibus
magnificis non utique nisi ille laudandus est auctor omnium magnificorum. Confessionem et
decorem induisti. O Domine Deus meus, qui magnificatus es nimis, unde magnificatus es nimis?
Nonne semper magnus? nonne semper magnificus? Numquid perfectus non es, ut crescas?

707

