videbat. Ad hoc est ergo illa nebula, ut noveris nescire te, et noveris quid scire oporteat, et videas
te invalidum ad illud sciendum quod oportet sciri. Nam si in ista nebula iam ante praesumpseris
scire, audies ab Apostolo: Qui se putat aliquid scire, nondum scit quemadmodum oporteat eum
scire 94. Ergo nondum comprehendisti, adhuc nebulam pateris. Sed non te deseruit qui accendit tibi
lucernam carnis suae. Non erras in nebula; fide sequere. Sed quia conaris videre, et non potes,
poeniteat te peccatorum; quia nebula velut cinis sparsa est. Iam te poeniteat contumacem te fuisse
adversus Deum; iam te poeniteat secutum te fuisse vias tuas malas. Pervenisti in istam
difficultatem illius beatae visionis; et erit tibi salubris nebula quam sicut cinerem spargit Deus. Tu
ipse es adhuc nebula, sed velut cinis. Adhuc enim poenitentes volutantur in cinere, fratres mei,
tamquam similes se contestantes, dicentes Deo suo: Cinis sum. Dixit enim quaedam Scriptura:
Despexi meipsum et distabui, et aestimavi me terram et cinerem 95. Haec est humilitas poenitentis.
Quando Abraham loquitur ad Deum suum, et quando vult sibi aperiri incendium Sodomorum: Ego,
inquit, terra et cinis sum 96. Quomodo fuit ista semper humilitas in magnis et sanctis viris? Nebulam
ergo velut cinerem spargit: quare? Quia quos praedestinavit, illos et vocavit 97, qui non venit vocare
iustos, sed peccatores in poenitentiam 98.

De quibusdam duris hominibus Christus sua membra facit.
25. [v 17.] Qui mittit crystallum suum velut frusta panis. Non denuo laborandum est dicere quid sit
crystallum. Praelocuti enim sumus, et credo non excidisse Caritati vestrae. Quid est ergo: Mittit
crystallum suum velut frusta panis? Quomodo nix illa ipsius, quia praedestinatorum est; quomodo
nebula illa ipsius, quia ipsi vocantur ad poenitentiam, qui praedestinati sunt ad salutem: sic est
quodammodo crystallum ipsius. Quid est crystallum? Multum obduruit, multum congelavit; non iam
sicut nix facile solvi potest. Nix multorum annorum tempore durata et serie saeculorum, crystallum
dicitur: et hoc mittit velut frusta panis. Quid hoc sibi vult? Fuerunt nimis duri, non iam nivi, sed
crystallo comparandi: et ipsi praedestinati sunt, et vocati; et quidam eorum ita ut pascerent alios,
et essent utiles et aliis. Et quid opus est ut numeremus multos forte quos novimus, illum aut illum?
Occurrit unicuique cogitanti, ex iis quos novit, quam forte duri et pertinaces et obnitentes adversus
veritatem fuerunt, et modo praedicant veritatem: facti sunt frusta panis. Quis ille unus panis? Multi,
inquit Apostolus: Unum corpus sumus in Christo 99: unus panis, unum corpus multi sumus 100, ipse
dicit. Ergo si unus panis totum corpus Christi, membra Christi frusta panis sunt. De quibusdam duris
facit membra sua, et utilia ad alios pascendos. Quid imus per multos? Notissimum illum Paulum
apostolum intueamur. Nihil nobis isto viro notius, nihil suavius, nihil in Scripturis familiarius est. Et si
fuerint qui ex tanta duritia, in quanta ipse fuit, panis fierent; ipso proposito ad exemplum, omnes
occurrant, ut explicetur sensus iste: Mittit crystallum suum sicut frusta panis. Ecce crystallum erat
apostolus Paulus, durus, obnitens veritati, clamans adversus Evangelium, tamquam indurans
adversus solem. Iste quam durus fuit, crescens in Lege, eruditus ad pedes Gamalielis Legis
doctoris 101! Non audiebat Moysen et Prophetas Christum praedicantes? Magna duritia! Certe
Gentes non audierant Prophetas, non audierant Moysen: frigidi erant, sed crystallum non erant. Ille
qui credebat in verbis praedicantibus Christum, et Christo venienti non credebat, nimis
obduraverat. Quia ergo crystallum erat, nitidus videbatur et candidus; sed durus et nimium gelidus.
Quomodo nitidus et candidus? Hebraeus ex Hebraeis, secundum Legem Pharisaeus 102. Vide
nitorem crystalli. Audi duritiam crystalli: Secundum aemulationem persequens Ecclesiam Christi 103.
Inter lapidatores sancti Stephani martyris, ibi erat iste durus, et forte caeteris durior: omnium enim
lapidantium vestimenta servabat, ut omnium manibus lapidaret 104.

Per poenitentiam peccator salutem adipiscitur.
26. [v 18.] Ergo videmus nivem, nebulam, crystallum: bonum est ut ille spiret, et solvat. Si enim ille
non spiraverit, si non ipse duritiam glaciei huius dissolverit: In faciem frigoris eius quis subsistet? In
faciem frigoris eius, cuius? Dei. Unde est eius frigus? Ecce deserit peccatorem, ecce non vocat,
ecce non aperit sensum, ecce non infundit gratiam: solvatur homo, si potest, glacie stultitiae. Non
potest. Quare non potest? In faciem frigoris eius quis subsistet? Vide ergo congelascentem illum, et
dicentem: Video aliam legem in membris meis, repugnantem legi mentis meae, et captivum me
ducentem in lege peccati, quae est in membris meis. Miser ego homo, quis me liberabit de corpore
mortis huius? Ecce frigesco, ecce congelasco; quo calore solvar, ut curram? Quis me liberabit de
corpore mortis huius? 105 In faciem frigoris eius quis subsistet? Et quis seipsum liberabit, si ille
deseruerit? Et quis liberat? Gratia Dei, per Iesum Christum Dominum nostrum 106. Audi et hic
gratiam Dei: Qui mittit crystallum suum sicut frusta panis: in faciem frigoris eius quis subsistet?
Ergo desperatio est? Absit. Sequitur enim: Emittet verbum suum, et tabefaciet ea. Non ergo
desperet nix, non desperet nebula, non desperet crystallum. De nive namque tamquam de lana,
conficitur tunica. Nebula illa in poenitentia salutem invenit; quia quos praedestinavit, illos et

1050

