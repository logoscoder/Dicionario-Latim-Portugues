3. [v 3.] Vox Domini super aquas: vox Christi super populos. Deus maiestatis intonuit: Deus
maiestatis de nube carnis terribiliter poenitentiam praedicavit. Dominus super aquas multas: ipse
Dominus Iesus postea quam vocem emisit super populos, et perterruit eos, convertit in se, et
habitavit in eis.
4. [v 4.] Vox Domini in virtute: vox Domini iam in ipsis, potentes faciens eos. Vox Domini in
magnificentia: vox Domini magna faciens in eis.
5. [v 5.] Vox Domini conterens cedros: vox Domini contritione cordis humilans superbos. Conteret
Dominus cedros Libani: conteret per poenitentiam Dominus elatos nitore terrenae nobilitatis, cum
ad eos confundendos ignobilia huius mundi elegerit 1, in quibus ostendat divinitatem suam.
6. [v 6.] Et comminuet eas tamquam vitulum Libani. Et amputata superba celsitudine illorum,
deponet eos ad imitationem humilitatis suae, qui tamquam vitulus per ipsam huius saeculi
nobilitatem ad victimam ductus est: Astiterunt enim reges terrae, et principes convenerunt in unum
adversus Dominum et adversus Christum eius 2. Et dilectus sicut filius unicornium: nam et ipse
dilectus atque unicus Patri exinanivit se nobilitate sua; et factus est homo, sicut filius Iudaeorum
ignorantium iustitiam Dei 3 et superbe iactantium tamquam singularem iustitiam suam.
7. [v 7.] Vox Domini praecidentis flammam ignis. Vox Domini per ardorem concitatissimum
persequentium se sine ulla sua laesione transeuntis, vel dividentis furentem iracundiam
persecutorum suorum, ut alii dicerent: Numquid forte ipse est Christus; alii: Non, sed seducit
populum 4: atque ita praecidentis insanum tumultum eorum, ut alios in caritatem suam traiceret,
alios in malitia eorum relinqueret.
8. [v 8.] Vox Domini commoventis solitudinem: vox Domini commoventis ad fidem Gentes quondam
sine spe et sine Deo in hoc mundo 5; ubi nullus propheta, nullus verbi Dei praedicator, veluti nullus
homo habitaverat. Et commovebit Dominus desertum Cades: et tunc celebrari faciet Dominus
sanctum verbum Scripturarum suarum, quod a Iudaeis non intellegentibus deserebatur.
9. [v 9.] Vox Domini perficientis cervos: vox enim Domini primo perficit superatores et repulsores
venenosarum linguarum. Et revelabit silvas: et tunc eis revelabit opacitates divinorum librorum et
umbracula mysteriorum, ubi cum libertate pascantur. Et in templo eius unusquisque dicit gloriam:
et in Ecclesia eius omnis in spem aeternam regeneratus laudat Deum pro suo quisque dono, quod a
sancto Spiritu accepit.
10. [v 10.] Dominus diluvium inhabitat: Dominus ergo primum inhabitat diluvium huius saeculi in
sanctis suis, tamquam in arca, ita in Ecclesia custoditis. Et sedebit Dominus rex in aeternum: et
deinde sedebit regnans in eis in aeternum.
11. [v 11.] Dominus virtutem populo suo dabit: quia Dominus virtutem populo suo contra huius
mundi procellas et turbines dimicanti dabit, quia pacem illis in hoc mundo non promisit. Dominus
benedicet populum suum in pace: et idem Dominus benedicet populum suum, in seipso illi pacem
praestans; quoniam, inquit: Pacem meam do vobis, pacem meam relinquo vobis 6.

33

IN PSALMUM 29
ENARRATIO I

Christus totus gratulatur Deo qui sanat et clarificat.
1. [v 1.] In finem psalmus Cantici dedicationis domus ipsi David. In finem psalmus laetitiae
resurrectionis atque in immortalem statum mutationis atque innovationis corporis, non tantum
Domini, sed etiam totius Ecclesiae. Nam in superiori psalmo tabernaculum consummatum est, ubi
habitamus belli tempore: nunc autem domus dedicatur, quae in sempiterna pace permanebit.
2. [v 2.] Christus itaque totus loquitur: Exaltabo te, Domine, quoniam suscepisti me: sublimitatem
tuam laudabo, Domine, quoniam suscepisti me. Nec iucundasti inimicos meos super me: nec eos
qui toties variis per orbem persecutionibus me opprimere conati sunt, iucundasti super me.

87

