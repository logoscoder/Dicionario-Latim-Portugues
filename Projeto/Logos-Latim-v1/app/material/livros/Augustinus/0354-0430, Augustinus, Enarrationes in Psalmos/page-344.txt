Ne te praesens vita delectet.
10. An forte quaerimus aliquid et in eo quod dicitur aspis ita aures claudere, ut unam earum in
terram premat, alteram cauda oppilet? Quid sibi vult hoc? In cauda, posteriora utique intelleguntur;
ergo praeterita, quo iam tergum oportet ponere, ut in ea quae nobis promittuntur intendamus: ergo
nec ex praeterita vita nostra, nec ex praesenti delectari debemus. Hoc enim Apostolus monet
dicens: Quem ergo aliquando fructum habuistis in his in quibus nunc erubescitis 36? Revocat a
recordandis cum delectatione praeteritis, et cum quadam concupiscentia fruendi, ne redeamus
corde in Aegyptum. Quid de praesentibus? quomodo iubet etiam ipsa contemni? Non
respicientibus, inquit, quae videntur, sed quae non videntur. Quae enim videntur, temporalia sunt:
quae autem non videntur, aeterna 37. Item de praesenti vita dicit: Si in hac vita tantum in Christo
sperantes sumus, miserabiliores sumus omnibus hominibus 38. Obliviscere ergo praeterita, quibus
male vixisti; contemne praesentia, quibus temporaliter vivis, ne te alligando, praesentia non
permittant pervenire ad futura. Si enim praesens vita te delectat, aurem in terra posuisti: si tuis
praeteritis etiam retro labentibus delectaris, aurem de cauda obturasti. Debes ergo ire in lucem,
exire de tenebris, audita voce medicamenti medicati a sapiente; ut iam in luce ambulans, et
exsultans dicas: Quae retro oblitus, in ea quae ante sunt extentus 39. Non dixit: Quae retro oblitus,
et ex praesentibus delectatus. Cum dicit: Quae retro oblitus, non obturavit aurem de cauda; cum
dicit: In ea quae ante sunt extentus, his et praesentibus non obsurduit: merito audiens, merito
praedicans, merito exsultat lingua eius, praedicans veritatem in luce nova, deposita vetere tunica.
Et ad hoc enim valet astutia serpentis, ad quam nos imitandam Dominus exhortatur. Ait enim:
Estote astuti sicut serpentes 40. Quid est, astuti sicut serpentes? Offer omnia membra tua
percutienti, dummodo caput integrum serves. Caput viri, Christus 41. Sed gravat quasi pondus corii
cuiusdam et quasi senecta veteris hominis. Audi Apostolum dicentem: Exuentes vos veterem
hominem, et induentes novum 42. Et quomodo exuo, inquis, veterem hominem? Imitare astutiam
serpentis. Quid enim facit serpens, ut exuat se veterem tunicam? Coarctat se per foramen
angustum. Et ubi, inquis, invenio hoc foramen angustum? Audi: Arcta et angusta est via quae ducit
ad vitam, et pauci sunt qui ingrediuntur per eam 43. Reformidas eam, et non vis ambulare, quia
pauci sunt? Ibi ponenda est vetus tunica, et alibi poni non potest. Aut si vis vetustate impediri,
gravari, premi, noli ire per angustam. Si autem gravaris vetustate quadam peccati tui et praeteritae
vitae, transire non potes. Quia ergo corpus quod corrumpitur, aggravat animam 44; vel cupiditates
corporales non premant, vel concupiscentiae carnis exuantur. Unde exuuntur, nisi ieris per
angustam, nisi fueris astutus ut serpens?

De tributo Caesari reddendo.
11. [v 7.] Deus contrivit dentes eorum in ore ipsorum. Quorum? Quibus indignatio est sicut
similitudo serpentis, et aspidis obturantis aures suas, ne audiat vocem incantantium, et
medicamenti medicati a sapiente. Quid illis fecit Dominus? Contrivit dentes eorum in ore ipsorum.
Factum est; hoc primo factum est, et modo fit. Sed sufficeret, fratres mei, ut diceretur: Deus
contrivit dentes eorum. Quare, in ore ipsorum? Nolebant audire legem, nolebant audire praecepta
veritatis a Christo Pharisaei, similes serpenti illi et aspidi. Praeteritis enim suis peccatis
delectabantur, et praesentem vitam nolebant amittere, id est gaudia terrena pro gaudiis aeternis.
Unam aurem claudebant ex delectatione praeteritorum, alteram ex delectatione praesentium: ideo
nolebant audire. Nam unde est illud: Si dimiserimus eum, venient Romani, et tollent nobis et locum
et gentem 45? Utique nolebant perdere locum, ad terram colliserant aurem suam; et ideo noluerunt
audire verba illa medicata a sapiente. Dictum est de illis et quod avari erant et amatores pecuniae:
et omnis vita eorum, etiam praeterita, descripta est a Domino in Evangelio. Qui legit diligenter
Evangelium, invenit unde illi ambas aures obturabant. Intendat Caritas Vestra: Dominus quid fecit?
Contrivit dentes eorum in ore ipsorum. Quid est, in ore ipsorum? Ut ore suo contra se pronuntiarent:
coegit illos ore suo in se sententiam dicere. Calumniari volebant ei propter tributum: non dixit ille:
Licet reddere tributum, aut, non licet reddere. Et volebat dentes eorum, quibus inhiabant ut
morderent, conterere; sed in ore ipsorum volebat. Si diceret: Solvatur Caesari tributum;
calumniarentur illi quod maledixisset genti Iudaeorum, eam tributariam faciendo. Ex peccato enim
tributum reddebant humilati, sicut illis in Lege praedictum erat. Tenemus illum, aiunt, maledictorem
gentis nostrae, si nos iusserit tributum persolvere: si autem dixerit: Nolite solvere, tenemus eum
quod contradixerit nobis devotos esse Caesari. Talem bicipitem laqueum quasi capiendo Domino
posuerunt. Sed ad quem venerant? Qui noverat conterere dentes eorum in ore ipsorum. Ostendite
mihi nummum, inquit. Quid me tentatis, hypocritae? 46 De tributo solvendo cogitatis? iustitiam
facere vultis? consilium iustitiae quaeritis? Si vere iustitiam loquimini, recta iudicate, filii hominum.
Nunc autem quia alia loquimini, alia iudicatis, hypocritae estis: quid me tentatis? Nunc conteram
dentes vestros in ore vestro: ostendite mihi nummum. Et demonstraverunt ei. Et ille non dicit:

344

