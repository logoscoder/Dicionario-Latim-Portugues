17. [vv 9.10.] Quid ergo agas in hac peregrinatione? quid agas? Apud me oratio Deo vitae meae.
Hoc hic ago cervus sitiens et desiderans ad fontes aquarum, recordans dulcedinem vocis illius qua
ductus sum per tabernaculum usque ad domum Dei: quamdiu hoc corpus quod corrumpitur
aggravat animam 38: Apud me oratio Deo vitae meae. Non enim ut supplicem Deo, empturus sum
de transmarinis locis; aut ut exaudiat me Deus meus navigabo, ut de longinquo afferam thura et
aromata, aut de grege adducam vitulum vel arietem: Apud me oratio Deo vitae meae. Intus habeo
victimam quam immolem, intus habeo thus quod imponam, intus habeo sacrificium quo flectam
Deum meum: Sacrificium Deo spiritus contribulatus 39. Quod sacrificium contribulati spiritus intus
habeam, audi: Dicam Deo: Susceptor meus es, quare mei oblitus es? Sic enim hic laboro, quasi tu
oblitus sis mei. Tu autem exerces me: et novi quia differs mihi, non mihi aufers, quod promisisti:
sed tamen, quare mei oblitus es? Tamquam de voce nostra clamavit et caput nostrum: Deus, Deus
meus, quare me dereliquisti 40? Dicam Deo: Susceptor meus es, quare mei oblitus es?
18. [v 11.] Utquid me repulisti? ex illa altitudine fontis intellegentiae incommutabilis veritatis,
Utquid me repulisti? Quare gravedine et pondere iniquitatis meae, iam illuc inhians, ad ista deiectus
sum? Dicit alio loco ista vox: Ego dixi in ecstasi mea, ubi vidit nescio quid magnum, excessu mentis:
Ego dixi in ecstasi mea: Proiectus sum a facie oculorum tuorum 41. Comparavit enim haec in quibus
esset, illis in quae erectus erat, et vidit se longe proiectum a facie oculorum Dei, sicut et hic: Utquid
me repulisti, et utquid contristatus incedo, dum affligit me inimicus, dum confringit ossa mea,
tentator ille diabolus, scandalis ubique crebrescentibus, quorum abundantia refrigescit caritas
multorum 42? Cum videamus fortes Ecclesiae plerumque scandalis cedere nonne dicit corpus
Christi: Confringit inimicus ossa mea? Ossa enim fortes sunt, et aliquando ipsi fortes tentationibus
cedunt. Haec cum quisque considerat ex corpore Christi, ex voce corporis Christi, nonne clamat:
Utquid me repulisti, et utquid tristis incedo, dum affligit me inimicus, dum confringit ossa mea? Non
carnes meas tantum, sed etiam ossa mea: ut in quibus putabatur esse aliqua fortitudo, videas
cedere in tentationibus, ut caeteri infirmi desperent, quando fortes vident succumbere. Quanta ista
pericula, fratres mei!
19. [vv 11.12.] Exprobraverunt mihi qui tribulant me. Iterum illa vox: Dum dicunt mihi per singulos
dies: Ubi est Deus tuus? Et maxime ista dicunt in tentationibus Ecclesiae: Ubi est Deus tuus?
Quantum haec martyres audierunt, pro nomine Christi fortes et patientes, quantum illis dictum est:
Ubi est Deus vester? Liberet vos, si potest. Tormenta enim ipsorum extrinsecus homines videbant,
coronas intrinsecus non videbant. Exprobraverunt mihi qui tribulant me, dum dicunt mihi per
singulos dies: Ubi est Deus tuus? Et ego propter haec, quoniam ad me turbata est anima mea, quid
ei aliud quam illud dicam: Quare tristis es, anima mea, et quare conturbas me? Et quasi
respondenti: Non vis ut conturbem te, hic posita in tantis malis? suspirans ad bona, sitiens et
laborans, non vis ut conturbem te? Spera in Deum, quoniam adhuc confitebor illi. Dicit ipsam
confessionem, repetit spei confirmationem: Salutare vultus mei et Deus meus.

57

IN PSALMUM 42
ENARRATIO
Sermo ad populum

1. Psalmus iste brevis est: sic satisfacit mentibus auditorum, ut molestus non sit ventribus
ieiunorum. Pascatur ex hoc anima nostra, quam tristem esse dicit, qui cantat in hoc psalmo:
tristem, credo, ex aliquo ieiunio suo, vel potius ex aliqua fame sua. Nam ieiunium voluntatis est,
fames necessitatis. Esurit Ecclesia, esurit corpus Christi, et homo ille ubique diffusus, cuius caput
sursum est, membra deorsum: eius vocem in omnibus Psalmis vel psallentem vel gementem, vel
laetantem in spe, vel suspirantem in re, notissimam iam et familiarissimam habere debemus,
tamquam nostram. Non ergo diu est immorandum, ut insinuemus vobis quis loquatur: sit
unusquisque in Christi corpore, et loquetur hic.

In hac peregrinatione simul boni et mali vitam agunt.
2. [v 1.] Nostis autem omnes qui proficiunt, et qui coelesti illi civitati ingemiscunt, qui
peregrinationem suam norunt, qui viam tenent, qui in desiderio terrae illius stabilissimae spem
tamquam ancoram praefixerunt: nostis ergo quia hoc genus hominum, hoc semen bonum, hoc
frumentum Christi inter zizania gemit; et hoc donec veniat tempus messis, id est usque in finem
saeculi, sicut exponit quae non fallitur veritas 1. Gemens ergo inter zizania, id est inter malos

229

