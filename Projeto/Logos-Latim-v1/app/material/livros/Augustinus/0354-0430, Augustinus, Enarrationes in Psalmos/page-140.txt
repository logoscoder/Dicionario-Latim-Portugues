semper existentes debitores caritatis. Ipsa est enim quae semper redditur, et semper debetur, sicut
dicit Apostolus: Nemini quidquam debeatis, nisi ut invicem vos diligatis 1. Psalmi huius titulum heri
exposuimus; cuius expositio cum nos diutius retineret, eiusdem psalmi textum exponendum
distulimus. Audiamus ergo quid Spiritus sanctus per os Prophetae sancti sui dicat in isto sermone
psalmi, quod congruat titulo quem hesterno die tractavimus. Qui non adfuerunt, tamquam et hoc
debitum petunt: sed ne forte per alias tantas moras, fraudemus eos quibus iam reddendum est
quod debemus, breviter commemoratum agnoscant, quantum possunt, qui hodie adsunt et heri
non adfuerunt. Si quid autem eos movet quod diligentius interrogare debeant, patentes aures
nostras invenient in nomine Christi aliis temporibus, ne ista occupentur.
2. Diximus scriptum esse in libro Regnorum, quod David cum fugeret Saul, latere voluit apud
regem quemdam Geth, nomine Achis. Sed cum gloria eius ibi fuisset commemorata, ne per livorem
idem rex ad quem confugerat, aliquid in eum machinaretur, finxit insaniam, et quasi furore
correptus, mutavit vultum suum, et, sicut legimus, affectabat, et tympanizabat ad ostia civitatis, et
ferebatur in manibus suis, et procidebat ad ostia portae. Et dixit rex Achis: Quid huc mihi adduxistis
istum? Numquid arreptitium ego opus habeo? 2 Et sic eum dimisit, ut impleatur quod hic scriptum
est: Mutavit vultum suum, et dimisit eum, et abiit. Dimisit autem regem Achis: hic vero dictum est
quod mutavit vultum suum coram Abimelech, et dimisit eum, et abiit. Diximus autem nomina
mutata esse, ut sacramentum ostenderetur: ne si idem nomen repetitum esset in titulo psalmi, non
nobis prophetasse aliquid in sacramento, sed quasi gesta narrasse videretur. Utrumque ergo
nomen magnum continet sacramentum. Nam Achis interpretatur, Quomodo est: Abimelech
interpretatur, Patris mei regnum. In illo verbo quod dicitur, Quomodo est, ignorantia significatur, ut
verbum mirantis et non agnoscentis intellegas: in isto autem quod dicitur Abimelech, regnum
Iudaeorum significatur. Ex Christi enim persona potest dici, Patris mei regnum; quia pater ipsius
secundum carnem, David; et regnum David erat in gente Iudaeorum. Coram regno ergo patris sui
mutavit vultum suum, et dimisit eum, et abiit; quia erat ibi sacrificium secundum ordinem Aaron, et
postea ipse de corpore et sanguine suo instituit sacrificium secundum ordinem Melchisedec.
Mutavit ergo vultum suum in sacerdotio, et dimisit gentem Iudaeorum, et venit ad Gentes. Quid est
ergo: Affectabat? Affectu plenus erat. Quid enim tam plenum affectu, quam misericordia Domini
nostri Iesu Christi, qui videns infirmitatem nostram, ut nos a sempiterna morte liberaret,
temporalem mortem cum tanta iniuria contumeliaque suscepit? Et tympanizabat: quia tympanum
non fit nisi cum corium in ligno extenditur; et tympanizabat David significans quod crucifigendus
esset Christus. Tympanizabat autem ad ostia civitatis: quae sunt ostia civitatis, nisi corda nostra
quae clauseramus contra Christum, qui de tympano crucis aperuit corda mortalium? Et ferebatur in
manibus suis: quomodo ferebatur in manibus suis? Quia cum commendaret ipsum corpus suum et
sanguinem suum, accepit in manus suas quod norunt fideles; et ipse se portabat quodam modo,
cum diceret: Hoc est corpus meum 3. Et procidebat ad ostia portae: id est, humilavit se. Hoc est
enim procidere usque ad initium fidei nostrae. Ostium enim portae initium fidei, unde incipit
Ecclesia, et pervenit usque ad speciem: ut cum credit ea quae non videt, mereatur perfrui, cum
facie ad faciem videre coeperit. Sic se habet titulus psalmi; breviter audivimus: audiamus iam ipsa
verba affectantis et tympanizantis ad portam civitatis.

In prosperis et in adversis Domino bene dicamus.
3. [v 2.] Benedicam Dominum in omni tempore, semper laus eius in ore meo. Dicit Christus, dicat et
christianus; quia et christianus in corpore Christi est; et propterea Christus homo, ut posset esse
christianus angelus, qui ait: Benedicam Dominum. Quando benedicam Dominum? Quando tibi
benefacit? quando abundant saecularia? quando multum abundat frumenti, olei, vini, auri, argenti,
mancipiorum, pecorum, salusque ista mortalis invulnerata et incorrupta persistit, ea quae
nascuntur crescunt omnia, nihil immatura morte subtrahitur, felicitas tota abundat in domo,
circumfluunt omnia, tunc benedices Dominum? Non: sed in omni tempore. Ergo et tunc, et quando
ista secundum tempus et secundum flagella Domini Dei nostri turbantur, auferuntur, minus
nascuntur, iam nata dilabuntur. Fiunt enim haec, et inde sequitur penuria, egestas, labor, dolor et
tentatio. Sed tu qui cantasti: Benedicam Dominum in omni tempore, semper laus eius in ore meo,
et quando ista dat, benedic; et quando ista tollit, benedic. Quia ille dat, ille tollit: sed seipsum a
benedicente se non tollit.

Humilitas commendatur.
4. Quis est autem qui benedicit Dominum in omni tempore, nisi humilis corde? Ipsam enim
humilitatem docuit Dominus noster in corpore et sanguine suo: quia cum commendat corpus et
sanguinem suum, humilitatem suam commendat, in eo quod in ipsa historia scriptum est, in illo

140

