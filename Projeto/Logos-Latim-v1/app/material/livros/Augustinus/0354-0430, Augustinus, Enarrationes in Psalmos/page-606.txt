adiutorio enim suo habitare voluerunt, non in adiutorio Altissimi: ideo suggestionem serpentis
audierunt, praeceptum Dei contempserunt; et invenerunt hoc evenisse in se quod minatus est
Deus, non quod promisit diabolus 15.

Christi discipulo opprobria et irrisiones toleranda.
4. [v. 3.] Ergo sic et tu dic: Sperabo in eum; quoniam ipse eruet me, non ego me. Vide si aliud
aliquid docet, nisi ut tota spes nostra non sit in nobis, non sit in homine. Unde te eruet? De
muscipula venantium, et a verbo aspero. De muscipula venantium, magnum aliquid est: a verbo
aspero, quid magnum? Multi in muscipulam venantium per verbum asperum ceciderunt. Quid est
quod dico? Tendit diabolus et angeli eius, tamquam venantes tendunt muscipulas; et longe ab ipsis
muscipulis ambulant homines qui in Christo ambulant: non audet enim in Christo tendere
muscipulam; circa viam ponit, in via non ponit. Via autem tua Christus sit, et tu non cades in
muscipulam diaboli. Aberranti a via, iam ibi est muscipula. Hinc atque hinc ponit laqueos, hinc
atque inde ponit muscipulam; inter laqueos ambulas. Sed vis securus ambulare? Noli declinare in
dexteram neque in sinistram; et sit tibi via ille qui tibi factus est via 16, ut perducat te ad se per se;
et non timebis laqueos venantium. Sed quid est, a verbo aspero? Multos per verbum asperum misit
in muscipulam diabolus: verbi gratia, qui voluerint esse Christiani inter Paganos, insultatores
patiuntur Paganos; erubescunt inter insultatores, et a verbo aspero recedentes de via, incidunt in
laqueos venantium. Et quid tibi facturum est verbum asperum? Nihil. Numquid nihil tibi facturus est
laqueus, quo te compellit inimicus per verbum asperum? Quomodo retia plerumque tenduntur, ad
caput sepis tenduntur avibus, et lapides mittuntur in sepem: lapides illi nihil facturi sunt avibus.
Quando enim ferit avem, qui lapidem mittit in sepem? Timens autem avis inanem sonum, cadit in
retia: sic homines timentes insultatorum verba vana et inania, et erubescentes conviciis superfluis,
cadunt in laqueos venantium, et captivantur a diabolo. Sed cur non dico, fratres, quod non est
tacendum, quod me cogit Deus dicere? Quomodolibet hoc accipiatis, cogit me Deus dicere; et si
non dixero, ego cado in laqueos venantium: si enim detractiones hominum timeo, ut non dicam;
ego ipse a verbo aspero cado in laqueos venantium, qui vos moneo ut non timeatis verba
hominum. Quid est ergo quod dicturus sum? Quomodo inter Paganos qui fuerit Christianus, a
Paganis audit verba aspera, quibus si erubuerit, cadit in muscipulam venantium: sic inter
Christianos qui voluerint esse diligentiores et meliores, ab ipsis Christianis audituri sunt
insultationes. Et quid prodest, frater, quod aliquando invenis civitatem, ubi nullus est paganus?
Nemo ibi insultat christiano quod christianus est, quia non ibi invenitur paganus: sed sunt multi
male viventes christiani, inter quos qui voluerit bene vivere, et inter ebriosos sobrius esse, et inter
fornicarios castus esse, et inter consultores mathematicorum Deum sinceriter colere et nihil tale
requirere, et inter spectatores nugacium theatrorum noluerit ire nisi ad ecclesiam, patitur
insultatores ipsos christianos, et patitur verba aspera; et dicunt: Magnus tu, iustus, tu es Elias, tu es
Petrus, de coelo venisti. Insultant; quocumque se verterit, audit hinc atque inde verbum asperum.
Quod si timet et recedit a via Christi, cadit in laqueos venantium. Quomodo autem cum audiuntur
haec verba, non receditur a via? Quid est, non recedere a via? Quando audit verba aspera, unde
sibi habet facere solatium, ut non curet verba aspera, nec recedat a via, et intret per ianuam?
Dicat: qualia verba audio, servus, peccator? Dominus meus audivit: Daemonium habes 17 Modo
audistis verbum asperum quod dictum est in Dominum: non opus erat ut Dominus hoc audiret, sed
te monuit adversus verba aspera ne incidas in laqueos venantium.

Refugium nostrum, Christus.
5. [v. 4.] Inter scapulas suas obumbrabit tibi, et sub alis eius sperabis. Hoc dicit, ne tua protectio a
te tibi sit, ne putes quia tu te potes protegere: ille te proteget, ut eruat; et eruet de muscipula
venantium, et a verbo aspero. Inter scapulas suas obumbrabit tibi, et a tergo potes intellegere, et a
pectore: scapulae enim circa caput sunt. Sed quia dicit, sub alis eius sperabis, manifestum est quia
protectio alarum expansarum facit te esse inter scapulas Dei, ut hinc atque hinc alae Dei te ponant
in medio: et non timebis ne quis tibi noceat; tantum tu noli inde recedere, quo nullus inimicus audet
accedere. Si gallina protegit pullos suos sub alis suis; quanto magis tu sub alis Dei tutus eris, et
adversus diabolum et angelos eius, quae aereae potestates tamquam accipitres circumvolitant, ut
infirmum pullum auferant? Neque enim sine causa comparata est gallina ipsi Sapientiae Dei; nam
Christus ipse Dominus noster et salvator tamquam gallinam se dixit: Ierusalem, Ierusalem, quoties
volui colligere filios tuos, tamquam gallina pullos suos, et noluisti 18? Noluit illa Ierusalem; velimus
nos. Illa rapta est ab aereis potestatibus fugiens alas gallinae, praesumens de viribus suis, cum
esset infirma: nos confitentes infirmitatem nostram, sub alas Dei fugiamus; erit nobis enim
tamquam gallina protegens pullos suos. Non est enim iniuriosum nomen gallinae. Attendite
caeteras aves, fratres: multae aves ante nos fetant, calefaciunt pullos suos; nulla sic avis infirmatur

606

