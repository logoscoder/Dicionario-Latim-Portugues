dominum foris hominem: Dominum Deum tuum semper time. Malum in te time, hoc est
cupiditatem tuam, non quod in te Deus fecit, sed quod tibi ipse fecisti: te Dominus bonum servum
fecit; tu tibi in corde tuo malum dominum creasti. Merito subderis iniquitati, merito subderis domino
quem tu tibi ipsi fecisti; quia ei qui te fecit subditus esse noluisti.
15. Sed si mei, inquit, non fuerint dominata, tunc immaculatus ero; et mundabor a delicto magno:
quo putamus delicto? quod illud est delictum magnum? Forte aliud sit quam dicturus sum, non
tamen celabo quod sentio. Delictum magnum arbitror esse superbiam. Hoc fortasse et aliter
significatum est in eo quod ait, Et mundabor a delicto magno. Quaeritis quam magnum sit hoc
delictum, quod deiecit Angelum, quod ex Angelo fecit diabolum, eique in aeternum interclusit
regnum coelorum? Magnum hoc delictum est, et caput atque causa omnium delictorum; scriptum
est enim: Initium peccati omnis superbia. Et ne quasi leve aliquid contemnas, Initium, inquit,
superbiae hominis apostatare a Deo 29. Non leve malum est hoc vitium, fratres mei: huic vitio in his
personis, quas videtis amplas, displicet humilitas christiana. Propter hoc vitium dedignantur colla
subdere iugo Christi, obligati arctius iugo peccati. Non enim servire non eis continget: nam nolunt
servire, sed eis expedit servire. Nolendo servire nihil aliud agunt, quam ut bono Domino non
serviant; non ut omnino non serviant: quia qui noluerit servire caritati, necesse est ut serviat
iniquitati. Ab hoc vitio, quod est caput omnium vitiorum, quia inde caetera vitia nata sunt, facta est
apostasia a Deo, eunte anima in tenebras, et male utente libero arbitrio, peccatis etiam caeteris
consecutis: ut et substantiam suam dissiparet cum meretricibus vivens prodige, et per egestatem
fieret pastor porcorum 30, qui erat socius Angelorum. Propter hoc vitium, propter hoc magnum
superbiae peccatum, Deus humilis venit: haec causa, hoc peccatum magnum, iste ingens morbus
animarum, omnipotentem medicum de coelo deduxit, usque ad formam servi humilavit, contumeliis
egit, ligno suspendit; ut per salutem tantae medicinae curetur hic tumor. Iam tandem erubescat
homo esse superbus, propter quem factus est humilis Deus. Ita, inquit, mundabor a delicto magno,
quia Deus superbis resistit, humilibus autem dat gratiam 31.
16. [v 15.] Et per hoc ut complaceant eloquia oris mei, et meditatio cordis mei in conspectu tuo
semper: nam si ab hoc magno delicto non mundabor, in conspectu hominum placebunt eloquia
mea, non in conspectu tuo. Superba anima in conspectu hominum vult placere: humilis anima in
occulto, ubi Deus videt, vult placere; ut si placuerit hominibus de bono opere, illis gratuletur quibus
placet bonum opus, non sibi cui sufficere debet quia fecit bonum opus: Gloria nostra, inquit, haec
est, testimonium conscientiae nostrae 32. Ideoque dicamus etiam quod sequitur, Domine adiutor
meus et redemptor meus: adiutor in bonis, redemptor a malis; adiutor ut habitem in caritate tua,
redemptor ut liberes me ab iniquitate mea.

20

IN PSALMUM 19
ENARRATIO

Non Christus dicit, sed Christo dicit propheta.
1. [v 1.] Notus est iste titulus, nec Christus dicit, sed Christo dicit Propheta, figura optandi quae
ventura sunt canens.
2. [v 2.] Exaudiat te Dominus in die tribulationis: exaudiat te Dominus in die qua dixisti, Pater,
clarifica Filium tuum 1. Protegat te nomen Dei Iacob: ad te enim pertinet populus posterior natu,
quia maior serviet minori 2.
3. [v 3.] Mittat tibi auxilium de sancto, et de Sion tueatur te, faciens tibi sanctificatum corpus,
Ecclesiam, de speculatione tutam, quae exspectat quando venias a nuptiis.
4. [v 4.] Memor sit omnis sacrificii tui: memores nos faciat omnium iniuriarum tuarum et
contumeliarum, quas pro nobis pertulisti. Et holocaustum tuum pingue fiat: et crucem, qua totus
oblatus es Deo, in laetitiam resurrectionis convertat.
5. [v 5.] Tribuat tibi Dominus secundum cor tuum: tribuat tibi Dominus, non secundum cor eorum
qui putaverunt persequendo delere te posse; sed secundum cor tuum, quo scisti quid utilitatis
haberet passio tua. Et omne consilium tuum compleat: et compleat omne consilium tuum, non
solum quo animam tuam posuisti pro amicis tuis 3, ut mortificatum granum copiosius resurgeret 4;

57

