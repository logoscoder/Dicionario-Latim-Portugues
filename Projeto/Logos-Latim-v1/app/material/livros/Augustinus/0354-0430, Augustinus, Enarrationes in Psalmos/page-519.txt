Non quomodo isti, qui in lege eius noluerunt ambulare, non credendo in eum, neque viam suam
revelando ad eum et sperando in eum, ut ipse faceret.

Dei et hominis paternitas.
11. [vv 11.12.] Et obliti sunt beneficiorum eius, et mirabilium eius quae ostendit eis, coram
patribus eorum quae fecit mirabilia. Quid sit hoc, non est quaestio neglegenda. De ipsis patribus
paulo ante dicebat quod fuisset generatio prava et amaricans. Ne fiant, inquit, sicut patres eorum,
generatio prava et amaricans; generatio quae non direxit cor suum 58, et caetera quae adhuc de
ipsa generatione dicuntur, cuius imitationem eo modo cavendam praecipit alteri generationi, ut
ponant in Deo spem suam, et non obliviscantur operum Dei, et mandata eius exquirant 59: de
quibus iam satis quod visum est disseruimus. Quid sibi ergo vult, cum de ipsa generatione prava
loquatur quomodo obliti sunt beneficiorum Dei, et mirabilium eius quae ostendit eis, quod addidit et
dicit: Coram patribus eorum quae fecit mirabilia. Quibus patribus, cum isti ipsi sint patres, quorum
non vult esse posteros similes? Si illos acceperimus ex quibus isti nati erant, velut Abraham, Isaac
et Iacob; iam olim dormierant, quando mirabilia Deus ostendit in Aegypto. Sequitur enim: In terra
Aegypti, in campo Thaneos: ubi dicit ostendisse Deum istis mirabilia coram patribus eorum. An forte
spiritu praesentes erant, quia de ipsis Dominus in Evangelio ait: Omnes enim illi vivunt 60? An
accommodatius accipimus patres, Moysen, et Aaron, aliosque seniores qui commemorantur in
eadem Scriptura etiam spiritum accepisse, unde acceperat et Moyses, ut eum adiuvarent ad
eumdem populum regendum ac ferendum 61? Cur enim non appellarentur patres? Non sicut Deus
Pater unus est qui regenerat Spiritu suo quos facit filios ad aeternam haereditatem; sed honoris
gratia, propter aetatem curamque pietatis: sicut Paulus senior dicit: Non ut confundam vos, haec
scribo; sed ut filios meos carissimos moneo 62; cum sciret utique a Domino dictum: Ne vobis dicatis
patrem in terra; unus est enim Pater vester Deus 63. Quod non ideo dictum est, ut hoc vocabulum
honoris humani de loquendi consuetudine tolleretur; sed ne gratia Dei qua in aeternam vitam
regeneramur, naturae, vel potestati, vel etiam sanctitati cuiusquam hominis tribueretur. Ideo cum
diceret: Ego vos genui: praedixit: In Christo, et per Evangelium 64; ne ipsius putaretur esse quod Dei
est.

Israelitarum exemplis deum timere docemur.
12. Ergo illa generatio prava et amaricans, obliti sunt beneficiorum Dei, et mirabilium eius quae
ostendit eis, coram patribus eorum quae fecit mirabilia in terra Aegypti, in campo Thaneos. Et
incipit eadem mirabilia commemorando retexere. Quae si parabolae sunt et propositiones, profecto
ad aliquid comparando referendae sunt. Nec oculum intentionis debemus auferre ab eo quod
psalmus ipse intendit ostendere, hunc esse fructum omnium quae dicuntur, et quare admoniti
sumus haec intentissime audire, Deo dicente: Attendite, populus meus, legem meam; inclinate
aurem vestram in verba oris mei 65; ut ponamus in Deo spem nostram, et non obliviscamur operum
Dei, et mandata eius exquiramus; ne fiamus, sicut illi patres, generatio prava et amaricans;
generatio quae cor non direxit suum, et non est creditus cum Deo spiritus eius. Ad hoc ergo omnia
referenda sunt, ac per hoc quidquid figurata actione ista significant, ita fieri possunt spiritaliter in
homine; vel gratia Dei, si bona sunt; vel iudicio Dei, si mala sunt: sicut illa bona facta sunt in
Israelitas, vel mala, et in ipsos, et in eorum inimicos. Quae si non obliviscamur, sed in Deo spem
nostram ponamus, nec ipsius gratiae simus ingrati; eumque timeamus, non timore servili, quo sola
mala corporalia formidantur, sed timore casto permanente in saeculum saeculi 66, qui timor
magnam esse iudicat poenam privari luce iustitiae; non efficiemur, tamquam patres illi, generatio
prava et amaricans. Terra itaque Aegypti in figura intellegenda est huius saeculi. Campus Thaneos
planities est mandati humilis. Nam Mandatum humile interpretatur Thanis. In hoc ergo saeculo
humilitatis mandatum suscipiamus, ut in alio saeculo exaltationem, quam promisit qui propter nos
hic factus est humilis, accipere mereamur.

Baptismi sacramentum et dona Spiritus Sancti.
13. [vv 13-16.] Nam qui disrupit mare, et traiecit eos, statuit aquas quasi in utres, ut sic staret
unda tamquam fuisset inclusa, potest per suam gratiam cohibere fluida et labentia
concupiscentiarum carnalium, cum huic saeculo renuntiatur, ut, tamquam inimicis, peccatis
omnibus perdeletis, fidelium populus per sacramentum Baptismatis traiciatur. Qui deduxit eos in
nube diei, et tota nocte in illuminatione ignis, potest etiam spiritaliter dirigere itinera, si ad eum
clamet fides: Itinera mea dirige secundum verbum tuum 67. De quo alibi dicitur: Ipse enim rectos
faciet cursus tuos, et itinera tua in pace producet 68: per Iesum Christum Dominum nostrum, cuius

519

