etiam sic intellegi, ut eius ista sit vox, qui cum dixisset in abundantia sua: Non movebor in
aeternum 10, velut sua virtute confidens; ut ostenderet ei Deus quod non merito eius, sed in
voluntate sua praestiterat decori eius virtutem, avertit ab eo faciem suam, et factus est
conturbatus. Inveniens ergo se, nec iam praesumens de se, clamat: Ne derelinquas me usque
valde. Si enim dereliquisti, ut sine adiutorio tuo infirmus appaream, noli usque valde, ne peream.
Tu ergo praecepisti mandata tua custodiri nimis: iam de ignorantia me excusare non possum; sed
quoniam infirmus sum, utinam dirigantur viae meae ad custodiendas iustificationes tuas. Tunc non
confundar, dum inspicio in omnia mandata tua; tunc confitebor tibi in directione cordis, in eo quod
didicerim iudicia iustitiae tuae; tunc iustificationes tuas custodiam: et si dereliquisti me, ne gloriarer
in me, noli usque valde, et iustificatus abs te gloriabor in te.

149 IN EUMDEM PSALMUM 118
Sermo 5

Dei praecepta memoria et vita custodienda.
1. [v 9.] Hos versus, carissimi, isto consideremus in psalmo, et sicut Dominus donat, eius sacras
Litteras perscrutemur: In quo corrigit iunior viam suam? In custodiendo verba tua. Interrogat se, et
respondet sibi. In quo corrigit iunior viam suam? huc usque interrogatio est: deinde responsio: In
custodiendo verba tua. Sed hoc loco custoditio verborum Dei, intellegenda est operatio
praeceptorum: frustra enim custodiuntur memoria, si non custodiantur et vita. Nam quidam verba
Dei tenendo agunt ne obliviscantur, nec agunt vivendo ut corrigantur: non autem ait iste: In quo
exercet iunior memoriam suam? sed: In quo corrigit viam suam? atque ad hoc respondet: In
custodiendo verba tua. Neque ullo modo dicenda est via correcta, quamdiu est vita perversa.

De quo iuvene loquatur psalmus.
2. Sed quid sibi vult iste iunior? Potuit enim dicere: In quo corrigit homo viam suam? aut: In quo
corrigit vir viam suam? quod plerumque in Scripturis ita ponitur, ut a sexu honoratiore homo
intellegatur, modo locutionis quo significatur a parte totum. Neque enim et femina non beata quae
non abiit in consilio impiorum: ubi tamen dictum est: Beatus vir 1. Hic vero nec Homo ait, nec Vir,
sed iunior. Numquid desperandus est senior? aut in alio corrigit etiam senior viam suam, quam in
custodiendo verba Dei? An forte admonitio est, qua aetate potissimum fieri debeat; secundum illud
quod alibi scriptum est: Fili, a iuventute tua excipe doctrinam, et usque ad canos invenies
sapientiam 2? Est et alius intellectus, ut ille hic agnoscatur filius evangelicus iunior, qui profectus a
patre in regionem longinquam, effudit substantiam suam vivens cum meretricibus prodige; et
posteaquam porcos pavit, egestatem famemque perpessus, reversus est ad semetipsum, et dixit:
Surgam, et ibo ad patrem meum 3. In quo enim correxit viam suam, nisi in custodiendo verba Dei,
quae tamquam panem paternum esuriens concupivit? Neque enim corrigeret viam suam frater eius
senior, qui patri suo dixit: Ecce tot annis servio tibi, et nunquam mandatum tuum praeterii 4. Iunior
ergo ille correxit viam suam, quam se ita depravasse perversamque habuisse confessus est, ut
patri diceret: Iam non sum dignus vocari filius tuus 5. Tertius quoque intellectus mihi occurrit, quem
quidem ego, quantum pro modulo meo sapio, duobus superioribus antepono: ut senior agnoscatur,
vetus homo 6; et novus, iunior: senior, qui portat imaginem terreni hominis; iunior, qui coelestis:
quia non prius quod spiritale est, sed quod animale; postea spiritale 7. Sit ergo licet quilibet,
quantum ad aetatem pertinet corporis, annosa vetustate decrepitus, iunior erit ad Deum percepta
gratiae novitate conversus; et in hoc corrigit viam suam, in custodiendo verba eius: hoc est verbum
fidei quod praedicamus 8, et ipsa est fides quae per dilectionem operatur 9.

Indebita Dei misericordia sanat debita nostra miseria.
3.[v 10.] Sed iste iunior populus, gratiae filius, homo novus, cantator novi cantici, haeres
testamenti novi, iste iunior non Cain, sed Abel; non Ismael, sed Isaac; non Esau, sed Israel; non
Manasses, sed Ephraem; non Heli, sed Samuel; non Saul, sed David; quid adiungat attendite: In
toto, inquit, corde meo exquisivi te; ne repellas me a mandatis tuis. Ecce orat, ut adiuvetur ad
custodienda verba Dei, in quo dixerat viam suam corrigere iuniorem. Nam utique hoc est: Ne
repellas me a mandatis tuis: quid est enim a Deo repelli, nisi non adiuvari? Mandatis quippe eius
rectis atque arduis humana non contemperatur infirmitas, nisi praeveniens eius adiuvet caritas.
Quos autem non adiuvat, hos merito perhibetur repellere, tamquam flammea framea prohibeantur

809

