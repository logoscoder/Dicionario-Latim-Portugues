pendet et Prophetae
adiuvando?

15

. Quid igitur orat, nisi ut praecepta quae Deus imponit iubendo, impleri faciat

Populus sanctus, cum tribulatur, Dei mandata servat.
7. [v 134.] Sed quid est quod dicit: Redime me a calumniis hominum, et custodiam mandata tua? Si
vera illi homines crimina obiciunt, non calumniantur: si falsa, quid est quod se redimi desiderat a
calumniis, id est a criminibus falsis, quae illi nocere non possunt? Crimen quippe falsum, quod est
calumnia, reum non facit hominem, nisi apud iudicem hominem: ubi autem Deus iudex est, nullus
falso crimine laeditur; quia non cui obicitur, sed obicienti potius imputatur. An hic Ecclesiae
praesignatur oratio, et universi populi christiani, qui redemptus est a calumniis hominum, quibus
exagitabantur usquequaque Christiani? Sed numquid propterea Dei mandata custodit? Nonne inter
ipsas calumnias, quando fervebant, multo gloriosius populus sanctus in tribulationibus Dei mandata
servabat, cum ad perpetrandas impietates persequentibus non cedebat? Sed nimirum hoc est:
Redime me a calumniis hominum, et custodiam mandata tua: Tu age infuso Spiritu tuo, ne me
calumniae hominum terroribus vincant, et a tuis mandatis ad sua mala facta traducant. Si enim hoc
mecum egeris, id est, hoc modo me ab eorum calumniis, ne criminationes falsas quas obiciunt
pertimescam, patientia donata redemeris; inter ipsas calumnias custodiam mandata tua.
8. [v 135.] Faciem tuam, inquit, illumina super servum tuum: id est, tuam manifesta, subveniendo
et opitulando, praesentiam. Et doce me iustificationes tuas. Doce utique ut faciam: quod evidentius
alibi legitur: Doce me ut faciam voluntatem tuam 16. Qui enim audiunt, licet memoria teneant quod
audiunt, nequaquam didicisse putandi sunt, si non faciunt. Veritatis namque verbum est: Omnis qui
audivit a Patre et didicit, venit ad me 17. Qui ergo non facit, id est non venit, non didicit.

Dei iustitiam amissam paenitendo impetrat homo.
9. [v 136.] Recolens autem iste dolorem poenitentiae praevaricationis suae: Exitus aquarum, inquit,
descenderunt oculi mei, quia non custodierunt legem tuam: id est, ipsi oculi mei. Nam in
quibusdam codicibus et hoc legitur: Quia non custodivi legem tuam. Descenderunt ergo exitus
aquarum, id est effusiones lacrymarum. Et ea locutione qua dicere potuit: Montes descenderunt
pedes mei; etsi non diceret, per montes, vel, in montes: ea locutione dicitur: Scalas descendit, etsi
non dicatur, per scalas; aut: Piscinam descendit, etsi non dicatur, in piscinam. Et bene ait,
descenderunt, humilitate scilicet poenitendi. Ascenderunt enim, quando per superbiam
contumacem erecti fuerant et elati. Sursum enim sibi esse videbantur, quando ignorantes Dei
iustitiam, constituere volebant suam 18: in qua fatigati et legis praevaricatione confusi, ab illa
elatione descenderunt flendo, ut iustitiam Dei potius impetrarent poenitendo. Sunt codices qui non
habent descenderunt, sed transierunt, tamquam exaggeranter diceret transisse se flendo fontes
aquarum; ut hoc intellegamus exitus aquarum: id est, plus flevisse, quam manant aquae de suis
exitibus. Cur autem non custodita lege sic fletur, nisi ut impetretur gratia, quae poenitentis delet
iniquitatem, et credentis adiuvat voluntatem?

172 IN EUMDEM PSALMUM 118
Sermo 28

De iustitia et veritate Dei.
1. [vv 137.138.] Dixerat superius qui cantat hunc psalmum: Exitus aquarum descenderunt oculi
mei, quoniam non custodierunt legem tuam: ubi se multum flevisse testatus est praevaricationem
suam. Proinde, velut rationem reddens cur multum flere debuerit et suum graviter dolere
peccatum: Iustus es, inquit: Domine, et rectum iudicium tuum. Mandasti iustitiam testimonia tua, et
veritatem tuam valde. Haec utique iustitia Dei rectumque iudicium et veritas, omni est metuenda
peccanti: hac enim damnantur divinitus quicumque damnantur; nec est omnino qui de sua
damnatione contra Deum iustum recte conqueri possit. Inde fletus rectus est poenitentis; quoniam
si cor eius impoenitens damnaretur, iustissime utique damnaretur. Sane iustitiam dicit testimonia
Dei: iustum quippe se probat mandando iustitiam. Est etiam haec veritas, ut Deus testimoniis
talibus innotescat.

Dei aemulationem suo Spiritu inspirat Deus.
852

