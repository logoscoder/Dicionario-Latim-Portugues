secundum rerum futurarum significationes ista discutere, et opacitatem umbrarum in lucem verbi
revocare.

Regnum Christi non est de hoc mundo. Ad quattuor mittitur Dei mundi partes
Verbum.
2. In finem, quid sit nostis: Finis enim Legis Christus est 5. Eos qui immutantur nostis. Qui enim, nisi
qui a veteri vita in novam transeunt? Absit enim ut hic culpanda immutatio intellegatur. Non
quomodo immutatus est Adam a iustitia ad iniquitatem, et a deliciis ad laborem; sed quomodo
mutantur illi, quibus dictum est: Fuistis enim aliquando tenebrae, nunc autem lux in Domino 6.
Immutantur autem isti in tituli inscriptionem. Nostis tituli inscriptionem. Titulus infixus est super
crucem Domini scriptus: Hic est rex Iudaeorum 7: mutantur in huius tituli inscriptionem qui in
regnum Christi transeunt a regno diaboli. Bene mutantur in huius tituli inscriptionem. Mutantur
autem, sicut sequitur, in doctrinam. Cum enim dixisset: Pro his qui immutabuntur in tituli
inscriptionem; addidit, ipsi David in doctrinam: id est, mutantur non sibi, sed ipsi David, et mutantur
in doctrinam. Non enim ita rex Christus, quasi saeculo regnaturus; cum aperte dixerit: Regnum
meum non est de hoc mundo 8. Ergo in eius doctrinam transeamus, si volumus in conscriptionem
tituli commutari, non nobis, sed ipsi David; ut qui vivunt, iam non sibi vivant, sed ei qui pro ipsis
mortuus est et resurrexit 9. Quando ergo nos mutaret Christus, nisi fecisset quod dixit: Ignem veni
mittere in mundum 10? Si ergo Christus venit mittere in mundum ignem, utique salubriter atque
utiliter; non quomodo missurus est mundum in ignem. Sed quomodo ignem in mundum? Quoniam
ergo venit ignem mittere in mundum, quaeramus iam quid sit Mesopotamia quae succensa est,
quid sit Syria Sobal. Interpretationes ergo nominum interrogemus secundum hebraeum eloquium,
quo primum haec Scriptura locuta est. Mesopotamiam dicunt interpretari Elevatam vocationem.
Iam totus mundus vocatione elevatus est. Syria interpretatur Sublimis. Sed illa quae erat sublimis,
incensa est et humilata: et quemadmodum humilata est quae fuerat exaltata, sic exaltetur quae
fuerat humilata. Sobal interpretatur Vana vetustas. Gratias Christo qui eam succendit. Quando
vetera virgulta succenduntur, vireta succedunt; et alacrius et uberius et viridius nova nascuntur,
cum ea ignis in vetustorum succensione praecesserit. Non ergo timeatur ignis Christi; fenum,
consumit. Omnis enim caro fenum, et omnis claritas hominis sicut flos feni 11. Succendit ergo ista
illo igne. Et convertit Ioab. Ioab interpretatur Inimicus. Conversus est inimicus: quod vis intellege. Si
conversus in fugam, diabolus est; si conversus ad fidem, christianus est. Quomodo in fugam? De
corde christiani: Princeps huius mundi, inquit, nunc missus est foras 12. Conversus autem ad
Dominum christianus, quare inimicus conversus? Quia fidelis factus, qui fuerat inimicus. Percussit
Edom. Interpretatur Edom Terrenus. Debuit percuti terrenus iste. Utquid enim viveret terrenus, qui
coelestis debet vivere? Interfecta est ergo vita terrena; vivat coelestis. Sicut enim portavimus
imaginem terreni, portemus et imaginem eius qui de coelo est 13. Vide illum interfici: Mortificate
membra vestra quae sunt super terram 14. Cum autem percussisset Edom, percussit duodecim
millia in valle Salinarum. Duodecim millia perfectus est numerus, cui perfecto numero etiam
duodenarius Apostolorum numerus deputatur: non enim frustra, nisi quia per totum mundum
mittendum erat verbum. Verbum autem Dei quod est Christus, in nubibus, hoc est in
praedicatoribus veritatis. Mundus autem quatuor partibus constat. Quatuor eius partes notissimae
sunt omnibus, et saepe in Scripturis memoratae: quae etiam quatuor venti dictae sunt 15, oriens,
occidens, aquilo et meridies. Ad omnes istas quatuor partes missum est verbum, ut in Trinitate
omnes vocarentur. Duodenarium numerum ter quaterni faciunt. Merito ergo duodecim millia
terrena percussa sunt; totus mundus percussus est: de toto enim mundo electa est Ecclesia,
mortificata a terrena vita. Quare, in valle Salinarum? Vallis humilitas est: salinae saporem
significant. Multi enim humilantur, sed vane et fatue: in vana vetustate humilantur. Patitur quis
tribulationem pro pecunia, patitur tribulationem pro honore temporali, patitur tribulationem pro
commodis vitae huius; passurus est tribulationem, et humilandus: quare non propter Deum? quare
non propter Christum? quare non propter saporem salis? An nescis tibi esse dictum: Vos estis sal
terrae; et: Si sal infatuatum fuerit, ad nihilum valebit aliud, nisi ut foras proiciatur 16? Bonum est
ergo sapienter humilari. Ecce nunc nonne humilantur haeretici? Nonne leges contra illos datae sunt
etiam ab hominibus, contra quos divinae regnant, quae illos ante etiam condemnaverant? Ecce
humilantur, ecce fugantur, ecce persecutionem patiuntur, sed sine sapore; pro fatuitate, pro
vanitate. Iam enim sal infatuatum est: ideo proiectum est foras, ut conculcetur ab hominibus.
Audivimus titulum Psalmi; audiamus etiam verba Psalmi.

Christus spiritales hostes fugavit.
3. [v 3.] Deus repulisti nos, et destruxisti nos. Numquid ille David loquitur, qui percussit, qui
succendit, qui debellavit; et non illi quibus haec fecit, ut percuterentur et repellerentur qui mali

363

