in hoc mundo erat, et mundus per eum factus est 9. Tale verbum contemplaturi sumus. Apparebit
enim Deus deorum in Sion 10. Sed hoc quando? Post peregrinationem finita via; si tamen post
finitam viam non iudici tradamur, ut iudex mittat in carcerem. Sed si finita via, sicut speramus, et
optamus, et studemus, ad patriam venerimus, ibi contemplabimur quod semper laudabimus: nec
illud deficiet quod nobis praesto est, nec nos qui fruimur; nec fastidiet qui manducabit, nec deficiet
quod manducabit. Magna illa et mira contemplatio erit. Et quis de illa digne dicit isto tempore, cum
inter montes fluunt aquae? Interim ergo fluant aquae inter montes, et pertranseant: cum
pertranseunt aquae, bibitur in peregrinatione, ne siti in via deficiamus. Potabunt omnes bestiae
silvae. Inde venistis, de silva collecti estis. Et quali silva? Nullus hominum ibi transibat, quia nullus
propheta illuc missus erat. Sed ad arcam construendam concisa sunt ligna de silvis: inde ligna, inde
bestiae, inde venistis. Ergo bibite. Potabunt omnes bestiae silvae.

Et magnis et parvulis apta Christianorum philosophia.
4. Suscipient onagri in sitim suam. Onagros magnas quasdam bestias dicit. Quis enim nesciat
onagros dici agrestes asinos? Magnos ergo quosdam dicit indomitos. Nullum enim habebant Gentes
iugum Legis; vivebant multae gentes moribus suis, superba iactantia vagantes, tamquam in
deserto. Et omnes quidem bestiae ita, sed onagri positi sunt ad significationem magnitudinis.
Potabunt et ipsi in sitim suam; fluunt enim et illis aquae. Inde bibit lepus, inde onager: lepus parvus,
et onager magnus; lepus timidus, et onager ferus; uterque inde bibit, sed quisque in sitim suam.
Non dicit aqua: Lepori sufficio, et repellit onagrum: neque hoc dicit: Onager accedat, lepus si
accesserit, rapietur. Tam fideliter et temperate fluit, ut sic onagrum satiet, ne leporem terreat.
Sonat strepitus vocis Tullianae, Cicero legitur, aliquis liber est, dialogus eius est, sive ipsius, sive
Platonis, seu cuiuscumque talium: audiunt imperiti, infirmi minoris cordis; quis audet illuc aspirare?
Strepitus aquae, et forte turbatae; certe tamen tam rapaciter fluentis, ut animal timidum non
audeat accedere et bibere. Cui sonuit: In principio fecit Deus coelum et terram 11, et non ausus est
bibere? Cui sonat Psalmus et dicat: Multum est ad me? Ecce modo quod sonat Psalmus, certe
occulta sunt mysteria; tamen ita sonat, ut et pueros audire delectet, et imperiti accedant ad
bibendum, et satiati ructent in psallendo. Bibunt ergo minores bestiae et maiores; sed capacius
maiores, quia suscipient onagri in sitim suam. Bibant minores quod dictum est: Viri, diligite uxores
vestras, sicut et Christus dilexit Ecclesiam. Mulieres viris suis subditae sint 12. Bibant minores.
Dictum est autem Domino: Si licet dimittere uxorem ex omni causa? Prohibuit Dominus, et dixit non
licere. Non scitis, inquit, quia Deus ab initio masculum et feminam fecit? Quod Deus coniunxit,
homo non separet. Deinde addidit: Qui dimiserit uxorem suam, excepta causa fornicationis, facit
eam moechari; et si aliam duxerit, moechatur 13. Confirmavit compedem: hoc expedit colligato;
prius ageret ne ligaretur. Alligatus es uxori? ne quaesieris solutionem. Solutus es ab uxore? ne
quaesieris uxorem 14. Si nondum es onager, et solutus ab uxore, habes ibi quod et lepus bibas: et si
acceperis uxorem, non peccasti. Discipuli autem cum audirent dictum a Domino, non licere ullo
modo praeter causam fornicationis disiungi coniugia: Si talis est, inquiunt, causa cum uxore, non
expedit ducere. Et Dominus: Non omnes capiunt verbum hoc 15. Nam verum dicitis, quia si talis est
causa cum uxore, non expedit ducere; sed numquid soli onagri bibituri sunt? Non omnes capiunt
verbum hoc, multi non capiunt. Et qui sunt qui capiunt? Suscipient onagri in sitim suam. Quid est:
Suscipient onagri in sitim suam? Qui potest capere, caviat 16.

Carnales et spiritales homines in Ecclesia miscentur.
5. [v 12.] Deinde sequitur in contextione sua Psalmus: Super illos volatilia coeli inhabitabunt. Super
quos? super onagros, an potius super montes? Illinc enim sensus iste dirigitur: Inter medium
montium pertransibunt aquae; potabunt omnes bestiae silvae; suscipient onagri in sitim suam:
super illos volatilia coeli inhabitabunt. Congruentius intellegimus super montes, quia hoc est etiam
huic simile creaturae. Super montes possunt habitare volatilia, super onagros non: hoc
intellegeremus, si necessitas cogeret. Super montes ergo volatilia coeli inhabitabunt. Videmus aves
istas habitare super montes: sed multae earum habitant in campis, multae in convallibus, multae in
nemoribus, multae in hortis, non omnes super montes. Sunt quaedam volatilia quae non habitant
nisi super montes. Spiritales quasdam animas significat hoc nomen: volatilia, spiritalia corda sunt,
quae aere libero perfruuntur. Gaudent serenitate coeli aves istae: sed tamen pastus earum in
montibus; illic inhabitabunt. Nostis montes; iam tractati sunt. Montes Prophetae, montes Apostoli,
montes omnes praedicatores veritatis. Quicumque vult esse spiritalis, ibi inhabitet: non in corde suo
aberret; habitet, perferat votando. Habemus aves significantes aliquid spiritale. Non frustra dictum
est: Renovabitur iuventus tua sicut aquilae 17. Non frustra dictum est de Abraham: Aves autem non
divisit 18. Abraham in illo sacrificio satis mystico accepit tria animalia; arietem trimum, vaccam
trimam, capram trimam, et turturem, et columbam. Divisus est aries, et adversus invicem partes

721

