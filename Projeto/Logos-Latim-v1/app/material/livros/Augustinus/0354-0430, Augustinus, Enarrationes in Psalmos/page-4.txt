vobis expedit, ut non temere dominemini; sed Domino omnium cum timore serviatis, et exsultetis
in beatitudine certissima et sincerissima, cauti et circumspicientes ne ab ea per superbiam
decidatis.
10. [v 12.] Apprehendite disciplinam, nequando irascatur Dominus, et pereatis de via iusta: hoc est
quod ait, intellegite, et erudimini; nam intellegere et erudiri, hoc est apprehendere disciplinam.
Verumtamen in eo quod dicitur, apprehendite, satis significatur praesidium quoddam atque
munimentum esse adversus omnia quae obesse possent, nisi tanta cura apprehenderetur.
Nequando autem irascatur Dominus, cum dubitatione positum est; non secundum visionem
Prophetae, cui certum est, sed secundum eos ipsos qui monentur; quia cum dubitatione solent
cogitare iram Dei, quibus non aperte revelatur. Hoc ergo sibi ipsi debent dicere: Apprehendamus
disciplinam, nequando irascatur Dominus, et pereamus de via iusta. Iam vero, irascatur Dominus,
quomodo accipiendum sit supra dictum est. Et pereatis de via iusta: haec magna poena est, quae
ab iis formidatur qui aliquid dulcedinis iustitiae perceperunt; qui enim perit de via iustitiae, cum
magna miseria per vias iniquitatis errabit.

Quid sit beatitudo.
11. [v 13.] Cum exarserit in brevi ira eius, beati omnes qui confidunt in eo: id est, cum vindicta
venerit, quae impiis et peccatoribus praeparatur, non solum eos non attinget qui confidunt in
Domino, sed etiam ad regnum illis instruendum et sublimandum proficiet. Non enim dixit: Cum
exarserit in brevi ira eius, securi omnes qui confidunt in eo, tamquam hoc solum inde habeant,
quod non puniantur; sed beati dixit, ubi est bonorum omnium summa et cumulus. Quod autem
positum est, in brevi, hoc significare arbitror, quia repentinum aliquid erit, dum hoc remotum et
longe futurum peccatores existimabunt.

3 IN PSALMUM 3
ENARRATIO

David figura Christi.
1. [v 1.] Hunc psalmum ex persona Christi accipiendum persuadet quod dictum est: Ego dormivi, et
somnum cepi: et exsurrexi, quoniam Dominus suscipiet me 1. Magis enim hoc ad passionem et
resurrectionem Domini congruenter sonat, quam ad illam historiam in qua David scribitur fugisse a
facie bellantis adversum se filii sui 2. Et quoniam scriptum est de discipulis Christi: Quamdiu cum
eis est sponsus, non ieiunant filii sponsi 3; non mirum si filius eius impius, significatur discipulus
impius qui eum tradidit. A cuius facie fugisse quamquam historice possit accipi, quando illo
discedente secessit cum caeteris in montem; tamen spiritaliter, quando mentem Iudae Filius Dei, id
est virtus et sapientia Dei, deseruit, cum eum diabolus penitus invasit, in eo quod scriptum est: Et
intravit diabolus in cor eius 4, bene accipitur a facie eius Christum fugisse; non quia Christus diabolo
cessit, sed Christo discedente diabolus possedit. Quem discessum fugam esse in hoc psalmo
appellatum celeritatis causa arbitror; quod verbo etiam Domini significatur dicentis: Quod facis, cito
fac 5. Loquimur etiam sic in consuetudine, ut dicamus: Fugit me, quod in mentem non venit; et de
homine doctissimo dicimus: Nihil eum fugit. Propterea veritas fugit mentem Iudae, cum eum
illustrare destitit. Abessalon autem, sicut quidam interpretantur, in latina lingua dicitur Patris pax:
quod mirum videri potest, sive in historia Regnorum, cum bellum adversus patrem Abessalon
gesserit; sive in historia Novi Testamenti, cum traditor Domini Iudas fuerit, quemadmodum Patris
pax possit intellegi. Sed et ibi qui diligenter legunt, vident in illo bello David pacatum fuisse filio, qui
etiam magno cum dolore planxit exstinctum, dicens: Abessalon filius meus, quis dabit mihi mori pro
te 6? et in historia Novi Testamenti, ipsa Domini nostri tanta et tam miranda patientia, quod eum
tamdiu pertulit tamquam bonum, cum eius cogitationes non ignoraret, cum adhibuit ad convivium
in quo corporis et sanguinis sui figuram discipulis commendavit et tradidit, quod denique in ipsa
traditione osculum accepit 7, bene intellegitur pacem Christum exhibuisse traditori suo; quamvis ille
tam sceleratae cogitationis interno bello vastaretur. Et ideo Abessalon Patris pax dicitur, quia pater
habuit pacem, quam ille non habuit.
2. [vv 2. 3.] Domine, quid multiplicati sunt qui tribulant me? tam scilicet multiplicati sunt, ut etiam
de numero discipulorum non defuerit qui numero accesserit persequentium. Multi insurgunt super
me: multi dicunt animae meae: Non est salus illi in Deo eius. Manifestum est quod nisi desperarent

4

