Recta mente et alacri animo Dei praecepta scrutanda.
2. [vv 2.3.] Quid porro adiungat attendite: Beati qui scrutantur testimonia eius, in toto corde
exquirunt eum. Non mihi videtur aliud his verbis commemoratum beatorum genus, quam illud quod
ante dictum est. Nam scrutari testimonia Domini, et eum in toto corde exquirere, hoc est
immaculatum in via, in lege Domini ambulare. Denique sequitur et dicit: Non enim qui operantur
iniquitatem, in viis eius ambulaverunt. Si ergo ambulantes in via, id est in lege Domini, ipsi sunt
scrutantes testimonia eius, et in toto corde exquirentes eum; profecto qui operantur iniquitatem,
non scrutantur testimonia eius. Et tamen novimus operarios iniquitatis ad hoc scrutari testimonia
Domini, quia malunt docti esse quam iusti: novimus et alios ad hoc scrutari testimonia Domini, non
quod iam recte vivant, sed ut sciant quemadmodum vivere debeant. Tales ergo nondum
immaculati ambulant in lege Domini, ac per hoc nondum beati. Quomodo ergo intellegendum est:
Beati qui scrutantur testimonia eius; cum videamus homines eius scrutari testimonia non beatos,
quia non immaculatos? Nam Scribae et Pharisaei super cathedram Moysi sedentes, de quibus
Dominus ait: Quae dicunt, facite; quae autem faciunt, facere nolite: dicunt enim, et non faciunt 1;
utique scrutabantur testimonia Domini, ut haberent quae dicerent bona, quamvis facerent mala.
Sed hos omittamus: recte quippe respondebitur nobis quod isti non scrutantur testimonia Domini.
Non enim quaerunt ipsa, sed aliud quaerunt per ipsa, id est, ut glorificentur ab hominibus, vel
ditentur. Non est hoc scrutari testimonia Dei, non diligere quod ostendunt, nolle pervenire quo
ducunt, id est ad Deum. Aut si et ipsi scrutantur testimonia Dei, quamvis non ut ipsum, sed ut aliud
ex his inveniant et acquirant; certe non in toto corde exquirunt eum, quod non utique frustra hic
additum cernimus. Sciens enim Spiritus qui haec dicit, multos propter aliud, non propter quod
constitutum est, scrutari testimonia eius, non tantum dixit: Beati qui scrutantur testimonia eius; sed
addidit, in toto corde exquirunt eum, tamquam docens quemadmodum, vel propter quid scrutanda
sint testimonia Domini. Denique in libro Sapientiae loquens ipsa Sapientia: Quaerunt, inquit, me
mali, et non inveniunt; oderunt enim sapientiam 2. Quod quid est aliud, quam: Oderunt me?
Quaerunt ergo me, ait, et non me inveniunt qui oderunt me. Quomodo igitur dicuntur quaerere
quod oderunt, nisi quia non hoc, sed aliud ibi quaerunt? Non enim volunt esse sapientes in Dei
gloriam, sed volunt videri sapientes propter hominum gloriam. Quomodo enim sapientiam non
oderunt, quae iubet et docet contemnendum esse quod diligunt? Proinde, beati immaculati in via,
qui ambulant in lege Domini 3. Beati qui scrutantur testimonia eius, in toto corde exquirunt eum. Sic
enim scrutando testimonia eius, ut in toto corde exquirant eum, immaculati ambulant in lege
Domini. Numquid tamen ille non scrutabatur testimonia eius, nec quaerebat eum, qui dicebat:
Magister bone, quid boni faciam, ut vitam aeternam consequar? 4 Sed quomodo eum in toto corde
quaesivit, cuius consilio divitias suas praetulit, quo audito tristis abscessit? Nam et propheta Isaias
dicit: Quaerite Dominum; et cum inveneritis eum, derelinquat impius vias suas, et vir iniquus
cogitationes suas 5.

Spe beati sumus.
3.Quaerunt itaque Deum et impii et iniqui, ut eo invento non sint impii, nec iniqui. Quomodo ergo
iam beati, cum adhuc testimonia eius scrutantur et exquirunt eum, cum hoc facere possint et impii,
possint et iniqui? Beatos autem esse impios et iniquos, quis vel impius dixerit aut iniquus? Ergo spe
beati, sicut beati qui persecutionem patiuntur propter iustitiam 6: non propter quod adest, quamdiu
mala patiuntur; sed propter quod aderit, quoniam ipsorum est regnum coelorum: et beati qui
esuriunt et sitiunt iustitiam; non quia esuriunt et sitiunt, sed propter quod sequitur, quoniam ipsi
saturabuntur 7: et beati qui plorant; non quia plorant, sed propter quod sequitur, quia ridebunt 8.
Proinde: Beati qui scrutantur testimonia eius, in toto corde exquirunt eum; non quia scrutantur et
exquirunt, sed quia inventuri sunt quod exquirunt: in toto enim corde, non neglegenter exquirunt.
Si ergo spe beati, fortassis etiam spe immaculati. Nam profecto in hac vita, licet in lege Domini
ambulemus, licet scrutemur testimonia eius, et in toto corde exquiramus eum, si dixerimus quia
peccatum non habemus, nos ipsos seducimus, et veritas in nobis non est 9. Sed hoc diligentius
inquirendum est. Sequitur quippe: Non enim qui operantur iniquitatem, in viis eius ambulaverunt.
Ex quo videri potest, qui ambulant in via Domini, id est in lege Domini, scrutando testimonia eius,
et in toto corde exquirendo eum, iam esse posse immaculatos, hoc est sine peccato, propter verba
sequentia: Non enim qui operantur iniquitatem, in viis eius ambulaverunt. Qui autem peccatum
facit, et iniquitatem facit, ait beatus Ioannes; et addidit: Peccatum iniquitas est 10. Sed iam sermo
iste claudendus est, nec in angustum tanta quaestio coarctanda.

146 IN EUMDEM PSALMUM 118
804

