hominis, unus Deus cum Patre, unus homo cum hominibus: ut et quando loquimur ad Deum
deprecantes, non inde Filium separemus; et quando precatur corpus Filii, non a se separet caput
suum; sitque ipse unus salvator corporis sui Dominus noster Iesus Christus Filius Dei, qui et oret pro
nobis, et oret in nobis, et oretur a nobis. Orat pro nobis, ut sacerdos noster; orat in nobis, ut caput
nostrum, oratur a nobis, ut Deus noster. Agnoscamus ergo et in illo voces nostras, et voces eius in
nobis. Neque cum aliquid dicitur de Domino Iesu Christo, maxime in prophetia, quod pertineat velut
ad quamdam humilitatem indignam Deo, dubitemus eam illi tribuere, qui non dubitavit se nobis
adiungere. Ei quippe servit universa creatura, quia per ipsum facta est universa creatura. Et
propterea, cum eius sublimitatem divinitatemque intuemur, quando audimus: In principio erat
Verbum, et Verbum erat apud Deum, et Deus erat Verbum. Hoc erat in principio apud Deum. Omnia
per ipsum facta sunt, et sine ipso factum est nihil 1; intuentes hanc et supereminentissimam et
excedentem omnia creaturarum sublimia divinitatem Filii Dei, audimus etiam in aliqua parte
Scripturarum velut gementem, orantem, confitentem; et dubitamus ei tribuere verba haec, ex eo
quod cogitatio nostra de recenti eius contemplatione quae erat in divinitate, pigrescit descendere
ad eius humilitatem; et tamquam faciat illi iniuriam, si eius verba in homine agnoscat, ad quem
verba dirigebat cum Deum deprecaretur, haeret plerumque, et conatur mutare sententiam; et non
ei occurrit in Scriptura, nisi quod ad ipsum recurrat, et ab illo deviare non sinat. Expergiscatur ergo,
et evigilet in fide sua; et videat quia ille quem contemplabatur paulo ante in forma Dei, formam
servi accepit, in similitudine hominum factus, et habitu inventus ut homo, humiliavit se factus
obediens usque ad mortem 2; et verba Psalmi voluit esse sua, in cruce pendens, et dicens: Deus
meus, Deus meus, utquid me dereliquisti 3? Oratur ergo in forma Dei, orat in forma servi: ibi
Creator, hic creatus, creaturam mutandam non mutatus assumens, et secum nos faciens unum
hominem, caput et corpus. Oramus ergo ad illum, per illum, in illo: et dicimus cum illo, et dicit
nobiscum; dicimus in illo, dicit in nobis psalmi huius orationem, qui intitulatur: Oratio David. Quia
Dominus noster secundum carnem filius David: secundum vero divinitatem Dominus David, et
creator David; et non solum ante David, sed et ante Abraham, ex quo David; sed et ante Adam, ex
quo omnes homines; sed et ante coelum et terram, in quo omnis creatura est. Nemo ergo cum
audit haec verba, dicat: Non Christus dicit; aut rursus dicat: Non ego dico: imo si se in Christi
corpore agnoscit, utrumque dicat, et, Christus dicit, et: Ego dico. Noli aliquid dicere sine illo, et non
dicit aliquid sine te. Nonne habemus in Evangelio? Ubi certe scriptum est: In principio erat Verbum,
et Verbum erat apud Deum, et Deus erat Verbum. Omnia per ipsum facta sunt; ibi certe habemus:
Et contristatus est Iesus 4, et fatigatus est Iesus 5, et dormivit Iesus 6, et esurivit 7 et sitivit Iesus 8,
et oravit, et pernoctavit in orando Iesus. Pernoctabat, inquit: Iesus, et perstabat in orando 9; et globi
sanguinis decurrebant per corpus eius 10. Quid ostendebat, quando per corpus orantis globi
sanguinis destillabant, nisi quia corpus eius, quod est Ecclesia, martyrum sanguine iam fluebat?

Humilem respicit Deus, superbum repellit.
2. Inclina, Domine, aurem tuam, et exaudi me. Ille ex forma servi dicit; tu, serve, in forma Domini
tui: Inclina, Domine, aurem tuam. Inclinat aurem, si tu non erigas cervicem: humiliato enim
appropinquat; ab exaltato longe discedit, nisi quem ipse humiliatum exaltaverit. Inclinat ergo Deus
aurem suam ad nos. Ille enim sursum est, nos deorsum; ille in altitudine, nos in humilitate, sed non
relicti. Ostendit enim dilectionem suam Deus in nobis: etenim cum adhuc peccatores essemus,
Christus pro nobis mortuus est. Vix enim inquit pro iusto quis moritur; nam pro bono forsitan quis
audeat mori: Dominus autem noster pro impiis mortuus est 11. Neque enim merita nostra
praecesserant, pro quibus Filius Dei moreretur; sed magis quia nulla erant merita, magna erat
misericordia. Quam certa ergo, quam firma promissione servat iustis vitam suam, qui donavit
iniustis mortem suam? Inclina, Domine, aurem tuam, et exaudi me; quoniam egenus et inops ego
sum. Ergo non inclinat aurem ad divitem: ad inopem et egenum inclinat aurem, id est, ad humilem
et ad confitentem, ad indigentem misericordia: non ad saturatum et extollentem se, et iactantem,
quasi nihil ei desit, et dicentem: Gratias tibi, quia non sum sicut Publicanus iste 12. Dives enim
Pharisaeus iactabat merita sua: inops Publicanus confitebatur peccata sua.

Dei pauper quis est.
3. Nec sic accipiatis, fratres, quod dixi: Ad divitem non inclinat aurem suam, tamquam non
exaudiat Deus eos qui habent aurum et argentum, et familiam et fundos: si sic forte nati sunt, aut
eum locum rerum humanarum tenent; tantum meminerint quod ait Apostolus: Praecipe divitibus
huius mundi non superbe sapere 13. Qui enim non superbe sapiunt, in Deo pauperes sunt; et
pauperibus atque inopibus et egenis inclinat aurem suam. Norunt enim spem suam non esse in
auro et argento, neque in illis rebus quibus ad tempus circumfluere videntur. Sufficit ut divitiae non
illos perdant; ut non obsint sat est: nam prodesse nihil possunt. Plane prodest opus misericordiae et

567

