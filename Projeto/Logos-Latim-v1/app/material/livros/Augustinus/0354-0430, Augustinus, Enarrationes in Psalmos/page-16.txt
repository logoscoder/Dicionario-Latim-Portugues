convertimus, id est, mutatione veteris vitae resculpimus spiritum nostrum, durum sentimus et
laboriosum ad serenitatem et tranquillitatem divinae lucis a terrenarum cupiditatum caligine
retorqueri. Et in tali difficultate dicimus: Convertere, Domine, id est, adiuva nos, ut perficiatur in
nobis conversio, quae te paratum invenit, et fruendum te praebentem dilectoribus tuis. Et ideo
postquam dixit: Convertere, Domine, addidit, et erue animam meam, tamquam inhaerentem
perplexitatibus huius saeculi, et spinas quasdam dilacerantium desideriorum in ipsa conversione
patientem. Salvum me fac, inquit, propter misericordiam tuam. Intellegit non suorum meritorum
esse quod sanatur, quandoquidem peccanti et datum praeceptum praetereunti, iusta damnatio
debebatur; sana me ergo, inquit, non propter meritum meum, sed propter misericordiam tuam.

Quid sit mors quidque infernus.
6. [v 6.] Quoniam non est in morte qui memor sit tui. Intellegit quoque nunc esse tempus
conversionis, quia cum ista vita transierit, non restat nisi retributio meritorum. In inferno autem
quis confitebitur tibi? Confessus est in inferno ille dives, de quo Dominus dicit, qui Lazarum vidit in
requie, se autem in tormentis dolebat: usque adeo confessus, ut etiam moneri suos vellet ut se a
peccatis cohiberent, propter poenas quas apud inferos esse non creditur 18. Quamvis ergo frustra,
confessus est tamen sibi merito illa accidisse tormenta; quando etiam suos, ne in haec inciderent,
doceri cupiebat. Quid ergo est: In inferno autem quis confitebitur tibi? an infernum vult intellegi,
quo post iudicium praecipitabuntur impii, ubi iam propter profundiores tenebras nullam Dei lucem
videbunt, cui aliquid confiteantur? Nam iste adhuc elevatis oculis, quamvis immani profundo
interposito, potuit tamen videre Lazarum in requie constitutum, ex cuius comparatione ad
confessionem coactus est meritorum suorum. Potest etiam illud intellegi, ut mortem vocet
peccatum, quod contempta divina lege committitur: ut aculeum mortis mortem appellemus, quod
mortem comparet; aculeus enim mortis, peccatum 19. In qua morte hoc est esse immemorem Dei,
legem eius et praecepta contemnere: ut infernum dixerit, caecitatem animi, quae peccantem, id
est, morientem excipit et involvit; Sicut non probaverunt, inquit, habere Deum in notitia, dedit illos
Deus in reprobum sensum 20. Ab ista morte et ab isto inferno tutam se praeberi anima deprecatur,
dum molitur conversionem ad Deum, et sentit difficultates.
7. [v 7.] Quapropter contexit dicens: Laboravi in gemitu meo. Et tamquam parum profuerit, addit et
dicit: Lavabo per singulas noctes lectum meum. Lectus est hoc loco appellatus ubi requiescit
animus aeger et infirmus, id est in voluptate corporis et in omni delectatione saeculari; quam
delectationem lacrymis lavat qui sese ab illa conatur extrahere. Videt enim iam se damnare
carnales concupiscentias; et tamen delectatione tenetur infirmitas, et in ea libenter iacet, unde
surgere nisi sanatus animus non potest. Quod autem ait, per singulas noctes, hoc fortasse accipi
voluit, quod ille qui spiritu promptus sentit aliquam lucem veritatis, et tamen in delectatione huius
saeculi per carnis infirmitatem aliquando requiescit, tamquam dies et noctes alterno affectu cogitur
pati: ut cum dicit: Mente servio legi Dei, tamquam diem sentiat; rursus cum dicit: Carne autem legi
peccati 21, inclinetur in noctem, donec omnis nox transeat, et veniat unus dies de quo dicitur: Mane
astabo tibi, et videbo 22. Tunc enim astabit; nunc autem iacet, quando in lecto est quem lavabit per
singulas noctes, ut tantis lacrymis impetret efficacissimam de Dei misericordia medicinam. In
lacrymis stratum meum rigabo, repetitio est: cum enim dicit in lacrymis, ostendit quemadmodum
superius lavabo dixerit; hoc autem accipimus stratum, quod superius lectum: quamquam rigabo
amplius sit aliquid quam lavabo; quoniam potest aliquid in superficie lavari; rigatio vero ad interiora
permeat, quod significat fletum usque ad cordis intima. Temporum vero varietas, quod praeteritum
posuit, cum diceret: Laboravi in gemitu meo; et futurum, cum diceret: Lavabo per singulas noctes
lectum meum; rursus futurum: In lacrymis stratum meum rigabo, illud ostendit quid sibi dicere
debeat, cum quisque in gemitu frustra laboraverit; tamquam diceret: Non profuit cum hoc feci, ergo
illud faciam.

Sapientia Dei est sol interior.
8. [vv 8.9.] Turbatus est ab ira oculus meus: utrum sua, an Dei, in qua petit ne argueretur, aut
corriperetur? Sed si illa diem iudicii significat, quomodo nunc potest intellegi? An inchoatio eius est,
quod hic homines dolores et tormenta patiuntur, et maxime damnum intellegentiae veritatis, sicut
iam commemoravi quod dictum est: Dedit illos Deus in reprobum sensum 23? Nam ea est caecitas
mentis; in eam quisquis datus fuerit, ab interiore Dei luce secluditur, sed nondum penitus cum in
hac vita est. Sunt enim tenebrae exteriores 24, quae magis ad diem iudicii pertinere intelleguntur, ut
penitus extra Deum sit, quisquis, dum tempus est, corrigi noluerit; penitus enim esse extra Deum
quid est, nisi esse in summa caecitate? siquidem Deus habitat lucem inaccessibilem 25, quo
ingrediuntur quibus dicitur: Intra in gaudium Domini tui 26. Huius igitur irae inchoatio est quam in

16

