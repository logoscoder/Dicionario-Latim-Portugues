"Veritas nec mea sit nec tua, ut et tua sit et mea" Consensionis pace et
caritatis societate Ecclesia distinguit.
11. Inter medium montium pertransibunt aquae. Huc usque a Lectore pronuntiatus est Psalmus,
huc usque Caritati vestrae sufficiat. Hoc dicemus, et in nomine Dei sermonem terminabimus. Quid
est: Inter medium montium pertransibunt aquae? Audivimus qui sint montes, magni praedicatores
verbi, sublimes angeli Dei, quamvis adhuc in carne mortali: excelsi non sua virtute, sed illius gratia;
quantum autem ad ipsos attinet, convalles sunt, humiliter emittunt fontes. Et inter medium
montium, inquit, pertransibunt aquae. Putemus hoc ita dictum: Inter Apostolorum medium
pertransibunt praedicationes verbi veritatis. Quid est: Inter medium Apostolorum? Quod medium
dicitur, commune est. Res communis, unde omnes aequaliter vivunt, media est, nec attinet ad me;
sed nec attinet ad te, nec ad me. Propterea loquimur et sic de aliquibus hominibus: Habent inter se
pacem, habent inter se fidem, habent inter se caritatem; sic certe dicimus. Quid est, inter se? In
medio sui. Quid est, in medio sui? Commune est illis. Audi aquas inter medium montium. Quia
communis illis fides erat, nec quisque aquas quasi proprias et suas habebat. Si enim non sunt in
medio, quasi privatae sunt, non publice fluunt; et ego habeo meam, et ille habet suam, non est in
medio quod et ego et ipse habeat; sed talis non est pacifica praedicatio. At vero ut inter medium
montium fluant aquae, audi vocem montis: Deus, inquit, pacis det vobis idipsum sapere in
invicem 16. Et iterum: Ut idipsum sapiatis omnes, et non sint in vobis schismata 17. Quod sentio,
sentis; in medio fluit aqua: non habeo quasi privatum meum, nec tu privatum tuum. Veritas nec
mea sit propria, nec tua, ut et tua sit et mea: Inter medium montium pertransibunt aquae. Audi
ipsum montem, ut dixi, quia inter medium montium pertransibunt aquae. Sive autem ego, sive illi,
sic praedicamus, et sic credidistis 18. Securus dixit: Sive ego, sive illi, sic praedicamus, et sic
credidistis: inter medium enim montium fluebant aquae; nulla de aquis discordia montium, sed pax
consensionis, et societas caritatis: si quis autem vellet aliud praedicare, iam de suo praedicaret,
non de medio. Et audi quid de illo dicatur ab ipso qui emisit fontes in convallibus: Qui loquitur
mendacium, de suo loquitur 19. Itaque ne acciperetur aliquis mons non de medio, sed de suo
manans, ait Apostolus: Quisquis vobis evangelizaverit praeterquam quod accepistis, anathema
sit 20. Et vide quemadmodum noluerit de monte praesumi: ne forte mons discedat ab aquis per
medium currentibus, et aliquid proprium velit influere. Licet si nos (Et quantus mons dixit hoc!
quam uberrime aqua fluebat de convalle eius! Tamen hoc volebat ut medios inter montes curreret,
et ibi esset fides certa populorum, quod inter se medium atque commune Apostoli retinebant).
Licet si nos, inquit. Et tu, Paule, potes aliquid aliter praedicare? de Paulo quaestio; audi quod
sequitur: Licet si nos, aut angelus de coelo annuntiaverit vobis praeterquam quod accepistis;
anathema sit 21. Si veniat mons aliud evangelizans, anathemetur; si veniat angelus aliud
evangelizans anathemetur. Unde hoc? Quia de privato vult fluere, non de medio. Et hoc forte homo
carnali nebula praepeditus, et a fonte communi ad propriam suam falsitatem redactus, possit hoc
facere; numquid et angelus? vere numquid et angelus? Si angelus de proprio fluens in paradiso non
esset auditus, non praecipitaremur in mortem. Media aqua posita erat hominibus, praeceptum Dei:
aqua media, aqua quodam modo publica, sine fraude valebat, quod diximus Caritati vestrae, sine
labe, sine coeno fluebat. Si ipsa aqua semper biberetur, semper viveretur. Venit angelus lapsus de
coelo, factus serpens, quia insidiose iam venena spargere cupiebat: emisit venenum, de proprio
locutus est, de suo; quia qui loquitur mendacium, de suo loquitur 22: et miseri audiendo dimiserunt
quod commune erat, unde beati erant; et ad suum proprium redacti, cum volunt perverse esse
similes Deo (hoc enim eis dixerat: Gustate, et eritis sicut dii 23), appetentes quod non erant, quod
acceperant amiserunt. Ergo, fratres, ad hoc valeat quod diximus Caritati vestrae, propter fontes: ut
fluant de vobis, convalles estote, et cum omnibus conferte quod de Deo habetis. Inter medium
fluant aquae, nulli invideatis; bibite, saturamini; manate saturati. Ubique communis aqua Dei
habeat gloriam, non hominum privata mendacia.

127 IN EUMDEM PSALMUM 103
ENARRATIO
Sermo 3
1. Reliquarum partium psalmi huius pertractandarum debitores nos esse meminit Caritas Vestra.
Non ergo opus est ut intentionem vestram aliquo prooemio moveam. Video enim vos ad
intellegenda sacramenta prophetica omni alacritate suspensos; nec opus est ut intentos faciat
sermo meus, quos iam fecit Spiritus Dei. Hoc potius agamus quod urget. De fontibus emissis in

719

