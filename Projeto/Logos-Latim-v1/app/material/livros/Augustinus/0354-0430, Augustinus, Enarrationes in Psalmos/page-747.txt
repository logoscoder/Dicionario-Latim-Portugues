diceret, nisi hoc crederet; quoniam cum spe oravit, quae sine illa fide esse non posset. Potest ergo
esse laus Dei vera et pia, ubi non sit confessio peccatorum; quae laus multo crebrius in Scripturis
confessio vocatur: nulla est autem peccatorum confessio pia et utilis, ubi non laudatur Deus, sive
corde, sive etiam ore atque sermone. Quod autem habent alii codices: Quoniam bonus; alii habent:
Quoniam suavis: ita unum verbum graecum, quod dicitur
, diversa interpretatio secuta
est. Item quod dictum est: Quoniam in saeculum misericordia eius; graecus habet
,
quod potest etiam in aeternum interpretari. Proinde si illa misericordia hic intellegitur, qua nemo
sine Deo beatus esse potest; melius accipimus in aeternum: si autem illa est misericordia quae
miseris exhibetur, ut vel consolentur in miseria, vel ab illa etiam liberentur; melius in saeculum, hoc
est, usque in finem saeculi, in quo non deerunt miseri quibus misericordia praebeatur. Nisi forte
quis audeat dicere, etiam his qui damnabuntur cum diabolo et angelis eius, aliquam misericordiam
Dei minime defuturam; non qua ex illa damnatione liberentur, sed ut eis aliquatenus mitigetur:
atque ita aeternam posse intellegi Dei misericordiam super illorum aeternam miseriam. Sed
tolerabiliorem quosdam excepturos damnationem in quorumdam comparatione legimus; alicuius
vero mitigari eam cui est traditus poenam, vel quibusdam intervallis habere aliquam pausam, quis
audacter dixerit, quandoquidem unam stillam dives ille non meruit? 5 Sed de hac tanta re
diligentius ex otio disserendum est; nunc quod ad istum psalmum attinet, hactenus de illa dictum
esse suffecerit.

Ad Dei laudem bonum et dicendum et faciendum.
3. [vv 2.3.] Quis loquetur potentias Domini? Impletus consideratione divinorum operum, qui
misericordiam eius exposcit: Quis, inquit, loquetur potentias Domini, auditas faciet omnes laudes
eius? Subaudiendum est quod supra dictum est, ut etiam ista sententia ita sit plena: Quis auditas
faciet omnes laudes eius? id est, quisnam sufficiat auditas facere omnes laudes eius? Auditas
faciet, dixit, id est faciet, ut audiantur; ostendens ita loquendas potentias Domini et laudes eius, ut
praedicentur audientibus. Sed quis potest omnes? An forte quia sequitur: Beati qui custodiunt
iudicium, et faciunt iustitiam in omni tempore, eas dixit laudes eius, quae intelleguntur opera eius
in praeceptis eius? Deus est enim, ait Apostolus, qui operatur in vobis 6. Et dictum est semini
Abrahae: Cantate ei, et psallite ei 7: quod intelleximus ita dictum, ac si diceretur: "Bona in eius
laudem et dicite, et facite". Quibus duobus verbis, id est, cantandi et psallendi, convenire duos
consequentes versus, ut quod dictum est: Narrate omnia mirabilia eius; hoc sit: Cantate ei: quod
vero dictum est: Laudamini in nomine sancto eius 8; hoc sit: Psallite ei. Huic quippe semini etiam
ipse Dominus dicit: Luceant opera vestra coram hominibus, ut videant bona facta vestra, et
glorificent Patrem vestrum qui in coelis est 9. Hic ergo ipsa Dei praecepta considerans, quorum
praeceptorum opera laudes sunt eius qui operatur in suis, ait: Quis loquetur potentias Domini?
quoniam haec ineffabiliter operatur. Quis auditas faciet omnes laudes eius? id est quis cum audierit,
facit omnes laudes eius? quae sunt opera praeceptorum eius. Quia in quantum fiunt, etsi non omnia
quae audita sunt fiunt, ille laudandus est, qui operatur in nobis et velle et operari, pro bona
voluntate. Ideo cum posset dicere: Omnia mandata eius, vel, omnia opera mandatorum eius; maluit
dicere, laudes eius: quia, ut dictum est, in quantum fiunt, ipse laudandus est. Quas tamen laudes,
quisnam sufficit auditas facere? id est, cum auditae fuerint, facere omnes quis est idoneus?

Inter iudicium iustitiamque distinguetur.
4. Beati qui custodiunt iudicium, et faciunt iustitiam in omni tempore: utique ex quo incipiunt et
vivunt in tempore. Qui enim perseveraverit usque in finem, hic salvus erit 10. Potest autem videri
eiusdem sententiae repetitio, ut hoc sit facere iustitiam, quod est custodire iudicium: ut etiam in
superiore versu subaudiatur, in omni tempore; sicut in posteriore subauditur, beati; et redditis quae
subaudiuntur, ita dicatur: Beati qui custodiunt iudicium in omni tempore, beati qui faciunt iustitiam
in omni tempore. Sed nisi aliquid interesset inter iudicium et iustitiam, non in alio psalmo diceretur:
Quousque iustitia convertatur in iudicium 11. Amat quidem Scriptura, ista duo simul ponere: sicuti
est: Iustitia et iudicium directio sedis eius 12; et illud: Et educet sicut lumen iustitiam tuam, et
iudicium tuum sicut meridiem 13; cum et illic eiusdem sententiae repetitio videatur. Et fortasse
propter vicinitatem significationis etiam alterum pro altero poni potest, vel iudicium pro iustitia, vel
iustitia pro iudicio: tamen si proprie dicantur, aliquid interesse non dubito, ut iudicium custodire
dicatur qui recte iudicat, iustitiam vero facere qui recte agit. Nec absurde existimo intellegi
secundum illud quod dictum est: Quousque iustitia convertatur in iudicium 14, etiam hic eos dictos
beatos qui iudicium custodiunt in fide, iustitiam faciunt in opere. Veniet enim tempus ut iudicium
quod modo custoditur in fide, etiam exerceatur in opere, cum iustitia conversa fuerit in iudicium, id
est, cum acceperint iusti potestatem iudicandi eos recte, a quibus modo non recte iudicantur. Unde

747

