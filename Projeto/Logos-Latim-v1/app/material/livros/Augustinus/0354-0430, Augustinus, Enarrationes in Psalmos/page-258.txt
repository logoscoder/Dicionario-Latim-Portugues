currebant, qui volebant esse Pauli; et dicebat eis: Numquid Paulus pro vobis crucifixus est 11? Quid
ergo hic? quid accepturi sumus? Subiecit plebes nobis, et gentes sub pedibus nostris. Omnes
pertinentes ad haereditatem Christi in omnibus gentibus sunt, et omnes non pertinentes ad
haereditatem Christi in omnibus gentibus sunt: et videtis sic exaltari in nomine Christi Ecclesiam
Christi, ut omnes nondum credentes in Christo, sub pedibus iaceant Christianorum. Quanti enim
modo currunt ad Ecclesiam nondum christiani, rogant auxilium Ecclesiae; subveniri sibi temporaliter
volunt, etiamsi in aeternum nobiscum regnare adhuc nolunt. Cum omnes quaerunt auxilium
Ecclesiae, et qui nondum sunt in Ecclesia, nonne subiecit plebes et gentes sub pedibus nostris?
6. [v 5.] Elegit nobis haereditatem suam, speciem Iacob quam dilexit. Pulchritudinem quamdam
Iacob elegit nobis haereditatem suam Iacob. Duo fratres erant Esau et Iacob; in utero matris ambo
confligebant, et de conflictu viscera materna quatiebantur: et ibi cum duo essent, electus est minor,
et praepositus est maiori, et dictum est: Duo populi sunt in utero tuo, et maior serviet minori 12. Per
omnes gentes maior, per omnes gentes minor: sed minor in bonis christianis, electis, piis, fidelibus;
maior in superbis, indignis, peccatoribus, contumacibus, sua peccata defendentibus magis quam
confitentibus; qualis etiam ipse populus Iudaeorum fuit, ignorans Dei iustitiam, et suam volens
constituere 13. Sed quia dictum est: Maior serviet minori, manifestum est quia piis subdentur impii,
et humilibus subdentur superbi. Prior natus est Esau, et posterior natus est Iacob: sed qui posterius
natus est, praelatus est primo nato, qui per gulam perdidit primogenita sua. Sic habes scriptum:
Desideravit lenticulam, et ait illi frater eius: Si vis ut dem tibi, da mihi primogenita tua. Ille plus
amavit quod carnaliter concupierat, quam quod spiritaliter prius nascendo meruerat: et deposuit
primogenita sua, ut manducaret lenticulam 14. Lenticulam autem invenimus cibum esse
Aegyptiorum; nam ibi abundat in Aegypto. Unde magnificatur lenticula alexandrina, et venit usque
ad terras nostras, quasi hic non nascatur lenticula. Ergo desiderando cibum aegyptium, perdidit
primatum. Sic et populus Iudaeorum, de quo dictum est: Conversi sunt corde in Aegyptum 15,
lenticulam quodammodo desideraverunt, et primatum perdiderunt. Elegit nobis haereditatem
suam, speciem Iacob quam dilexit.

Credite in absentem, sed etiam praesentem sentite.
7. [v 6.] Ascendit Deus in iubilatione. Ipse ille Deus noster Dominus Christus ascendit in iubilatione.
Dominus in voce tubae. Ascendit: quo, nisi quo scimus? Quo eum Iudaei non sunt secuti, nec oculis.
In cruce enim exaltatum irriserunt, in coelum ascendentem non viderunt. Ascendit Deus in
iubilatione. Quid est iubilatio, nisi admiratio gaudii, quae verbis non potest explicari? Quomodo
admirati sunt gaudentes discipuli, videntes ire in coelum 16 quem planxerunt mortuum: revera
gaudio huic verba non sufficiebant, restabat iubilare quod nemo poterat explicare. Ibi erat et vox
tubae, vox illa Angelorum. Dictum est enim: Sicut tuba exalta vocem tuam 17. Praedicaverunt Angeli
ascensionem Domini: viderunt discipulos ascendente Domino haerentes, admirantes, stupentes,
nihil dicentes, sed corde iubilantes: et vox iam tubae in clara voce Angelorum: Viri Galilaei, quid
statis? Hic est Iesus. Quasi illi non scirent quia ipse esset Iesus. Ante se paulo ante cum non
viderant? secum loquentem non audierant? Nempe non solum speciem viderunt praesentis, sed et
membra contrectaverunt 18. Ipsi ergo nesciebant quod ille esset Iesus? Sed admiratione ipsa prae
gaudio iubilationis, tamquam mente alienatis, loquuntur Angeli: Ipse est Iesus. Quasi: Si creditis illi,
ille est quo crucifixo nutaverunt vobis pedes, quo occiso et sepulto spem vobis perdidisse putabatis;
ecce ipse est Iesus. Ascendit ante vos; sic veniet quemadmodum eum videtis euntem in coelum 19:
tollitur quidem corpus ab oculis vestris, sed non separatur Deus a cordibus vestris: videte
ascendentem, credite in absentem, sperate venientem; sed tamen per misericordiam occultam
etiam sentite praesentem. Ille enim qui ascendit in coelum, ut tolleretur ab oculis vestris, promisit
vobis dicens: Ecce ego vobiscum sum usque in consummationem saeculi 20. Merito et Apostolus sic
nos alloquebatur: Dominus in proximo est, nihil solliciti fueritis 21. Sedet super coelos Christus, et
longe sunt coeli, et ipse qui ibi sedet prope est. Dominus in voce tubae. Ergo vos filii Core, iam si
intellexistis vos, et inspicitis hic vos, et vos gaudetis, quia videtis hic vos.

Christus ante creationem, ante carnem et cum carne semper Deus est.
8. [v 7.] Psallite Deo nostro, psallite. Quem tamquam hominem irriserunt qui a Deo alienati sunt,
psallite Deo nostro. Non enim homo tantum, sed et Deus. Homo ex semine David 22, Deus Dominus
David, ex Iudaeis carnem habens: quorum patres, ait Apostolus, et ex quibus Christus secundum
carnem. Ex Iudaeis ergo Christus, sed secundum carnem. Quis autem iste Christus, qui est ex
Iudaeis secundum carnem? Qui est super omnia Deus benedictus in saecula 23. Deus ante carnem,
Deus in carne, Deus cum carne. Nec solum ante carnem Deus, sed ante terram Deus, unde facta

258

