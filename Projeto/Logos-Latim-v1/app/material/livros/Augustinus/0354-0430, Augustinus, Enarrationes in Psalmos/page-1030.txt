patre fit. Et si verum quaeratis, fratres, quia anima non moritur, vivunt parentes nostri; et magis
absentibus patribus sunt pupilli, qui pupilli sunt: si mali fuerint, in poenis vivunt; si boni fuerint, in
requie vivunt: omnia integra sunt Creatori. Tamen nos quamdiu sumus in corpore hoc, et
peregrinationis locum incolimus, absens est Pater noster, ad quem clamamus: Pater noster, qui es
in coelis 34. Ideo Ecclesia vidua, quasi absente sponso, absente viro. Veniet ille, qui illam modo
protegit, non visus, sed desideratus. Magno enim desiderio rapimur, et amore eius quem non
videmus, desideramus. Inhaerebimus amplexibus visi, si nondum visi fide detinemur. Ergo et
pupillum et viduam quid voluit intellegi, fratres? Destitutos omni ope et auxilio. Destituta anima in
saeculo, ipsa sibi speret adiutorium Dei. Quidquid hic habueris, aurum habes; praesumpsisti inde?
Iam non es proselytus, non es orphanus, non in vidua numeraris. Amicum habes: si de illo
praesumpseris, et Deum dimiseris, non es destitutus. Habes haec omnia; non inde praesumis, non
inde superbis? Pupillus Dei es, et vidua Dei. Suscipit ergo destitutos; hoc dixit: suscipit pupillum,
suscipit et viduam.

Noli zelari in peccatores.
19. Et viam peccatorum exterminabit. Quae est via peccatorum? Irridere ista quae dicimus. Quis
pupillus? quae vidua? Quod regnum coelorum? et quae poena inferorum? Fabellae istae
Christianorum sunt. Ad quod video, ad hoc vivam: Manducemus et bibamus, cras enim moriemur 35.
Vide ne tales aliquid persuadeant: ne per aurem in cor intrent, spinas inveniant in auribus tuis; qui
coeperit sic intrare, punctus abscedat. Corrumpunt enim mores bonos colloquia mala 36. Sed forte
hic dicturus es: Quare ergo felices sunt? Ecce nec Deum colunt, et omnia mala quotidie
committunt; abundant rebus his quibus ego egens laboro. Noli zelari in peccatores. Quid accipiant,
vides; quid illis servetur, non vides? Et unde, inquit, video quod non videtur? Omnino habet oculos
fides; et maiores oculos, et potentiores et fortiores. Hi oculi neminem deceperunt; hi oculi sint
semper in Dominum, ut et ipse evellat de his laqueis pedes tuos 37. Via peccatorum placet tibi, quia
lata est, et multi per illam ambulant; latitudinem eius vides, finem eius non vides. Ecce ubi finitur,
praecipitium est; ubi finitur, profunditas quaedam barathri est: laetantes, exspatiantes in ista via,
illo fine merguntur. Sed extendere oculos non potes, ut videas ipsum finem: crede ei qui videt. Et
quis est homo qui videt? Forte nemo homo; sed Dominus tuus ad te venit, ut crederes Deo. Num
enim et Domino Deo tuo non es crediturus, qui ait: Lata et spatiosa est via quae ducit ad interitum,
et multi sunt qui ingrediuntur per illam 38? Hanc viam exterminabit Dominus; quia ipsa est via
peccatorum.

Ama aeternitatem et nullo fine regnabis.
20. [v 10.] Et dum exterminata fuerit via peccatorum, quid nobis restat? Venite, benedicti Patris
mei, percipite regnum quod vobis paratum est ab origine mundi 39. Ad hoc concludit Psalmus: Et
viam peccatorum exterminabit. Et quid tu? Regnabit Dominus in aeternum. Gaude, quia tibi
regnabit; gaude, quia tu eris regnum eius. Vide enim et quid sequitur. Es certe civis de Sion, non de
Babylonia; id est, non de civitate peritura huius saeculi, sed de Sion ad tempus laborante et
peregrinante, in aeternum autem regnatura. Audisti ergo finem; inde es. Regnabit Dominus in
aeternum, Deus tuus, Sion. O Sion, Deus tuus regnabit in aeternum: numquid sine te regnabit Deus
tuus? In generationem et generationem. Bis dixit, quia non potuit semper dicere. Nec putes quia
verbis finitis finitur aeternitas. Aeternitas in verbo quatuor syllabis constat, in se sine fine est. Non
potuit tibi nisi sic commendari: Deus tuus regnabit in generationem et generationem. Parum dixit:
si tota die diceret, angustum esset; si tota vita sua diceret, nonne aliquando conticesceret? Ama
aeternitatem; nullo fine regnabis, si finis tibi Christus est. cum quo regnabis in saecula saeculorum.
Amen.

204 IN PSALMUM 146
ENARRATIO
Sermo

De mercede laudantium Dominum.
1030

