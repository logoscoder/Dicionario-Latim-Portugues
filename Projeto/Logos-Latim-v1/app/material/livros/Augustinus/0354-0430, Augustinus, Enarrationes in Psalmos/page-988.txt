dicat membrum Christi, dicat corpus Christi, dicat Christus ex persona corporis sui: Non declines
cor meum in verba maligna, ad excusandas excusationes in peccatis, cum hominibus operantibus
iniquitatem; et non combinabo cum electis eorum.

Manichaeorum doctrina exsponitur.
10. Nostis, fratres, quod non est praetermittendum, quasi iustos eminentiores in se tenentes velut
primum gradum iustitiae, Electos vocari apud Manichaeos. Qui noverunt, recognoscant; qui
nesciebant, audiant. Electi quidem Dei sunt omnes sancti, et habemus hoc in Scripturis; sed
usurparunt sibi illud nomen, et quasi familiarius sibi applicaverunt, ut tamquam proprie iam electi
appellentur. Qui sunt isti electi? Quibus si dixeris: Peccasti; statim illam defensionem impiam et
peiorem caeteris magisque sacrilegam proferunt: Non ego peccavi, sed gens tenebrarum. Quae est
ista gens tenebrarum? Quae bellum gessit cum Deo. Et ipsa peccat, cum tu peccas? Ipsa, inquit,
quia commixtus sum illi. Deus enim qui te commiscuit, quid timuit? Hoc enim dicunt, quod illa gens
tenebrarum rebellaverit adversus Deum, antequam mundus fieret; et ille cavens ne regna eius loco
adveniente hostili impetu vastarentur, misit huc membra sua, substantiam suam, hoc quod ipse
est; si aurum, aurum; si lux, lucem: quidquid illud est, hoc misit, et miscuit visceribus gentis
tenebrarum, dicunt, et fabricavit inde mundum. Et nos animae, inquiunt, de ipsis membris Dei
sumus; sed premimur hic visceribus gentis tenebrarum, et quidquid peccare dicimur, illa gens
peccat. Se quidem videntur excusare a peccato; sed Deum suum non excusant a crimine timoris,
nec ipsam substantiam Dei sui a crimine corruptibilitatis. Si enim incorruptibilis Deus, si
incommutabilis, si incontaminabilis, si immaculabilis, si impenetrabilis, quid ei factura erat gens
illa? Fecisset illa quem vellet impetum; quomodo terreret impenetrabilem, inviolabilem,
incontaminabilem, incommutabilem et incorruptibilem? Si ergo talis Deus, crudelis; quia sine causa
huc vos misit, cui nihil noceri poterat. Quare vos misit? Ecce gens tenebrarum illi nocere non
poterat; ipse autem vobis graviter nocuit, et ipse, magis quam illa, hostis vester fuit: quamquam et
ipsa vobis nocere potuit. Potuistis premi, potuistis captivari, potuistis inquinari, potuistis corrumpi:
potuit ergo et ille. Frustum enim quodammodo, et portiuncula naturae ipsius convincit massam.
Quale est illud quod huc misit, tale est et illud quod ibi remansit. Hoc ipsi dicunt: ipsi fatentur quia
duae substantiae sunt; una illa, et una ista. Libri eorum hoc habent; et si negant, leguntur, et
convincuntur.

Nefandi Manichaeorum electi.
11. Quid ergo? Ut in hoc uno exordio nihil amplius dicam, non dicam peiora, non dicam
sceleratiora: in hoc ipso exordio quo bellum inducunt, videte quemadmodum debellentur; et ubi
pugnatum adversus Deum a gente tenebrarum dicunt, ipsi in eorum verborum pugna capiuntur.
Non enim est quod dicant, aut quo refugiant. Sed vis, o nefande, false electe, defendere peccatum
tuum, ut quando aliquid mali feceris, non tu fecisse videaris: quaeris in quem peccatum tuum
refundas, et refundis in gentem tenebrarum. Sed ad Deum attende, si non in illum refundis. Si enim
posset gens tenebrarum, quam fingitis, hoc tibi diceret: Quid me accusas? Potui aliquid facere Deo
tuo, annon potui? Si potui, fortior illo sum: si non potui, quare me timuit? Si non timuit, quare huc te
misit, ut tanta hic patiaris, cum sis membrum ipsius, cum sis substantia ipsius? si non timuit, invidit;
si hoc timore non fecit, crudelitate fecit. Quam ergo iniquus est, cui nihil noceri poterat, et fecit ut
membris suis hic ita noceretur? An poterat noceri? Ergo incorruptibilis non est. Cum vis ergo te
defendere de peccato tuo, laudare non potes Deum. In laude Dei non capereris, nisi in tua
iactareris. Transi ad vituperationem tuam, et laudabis Deum. Redi ad verba Psalmorum quos
exsecramini, dic: Ego dixi: Domine, miserere mei; sana animam meam, quoniam peccavi tibi 41. Ego
dixi, ego peccavi; non fortuna, non fatum, non gens tenebrarum. Si ergo tu peccasti, iam vide
quemadmodum pateat laus Dei, in qua angustabaris, cum te velles defendere. Melius in peccatis
tuis angustaris, et in illius laude dilataris. Iam ergo confesso peccato tuo, vide quemadmodum
laudetur Deus: quia et iustus est, cum te punit perseverantem; et misericors, cum liberat
confitentem. Non ergo, inquit, declines cor meum in verba maligna, ad excusandas excusationes in
peccatis; ut dicam quia gens tenebrarum fecit quod ego feci.

Manichaei Christi blasphematores.
12. Cum hominibus operantibus iniquitatem. Quam iniquitatem? Dicamus aliquam eorum
iniquitatem nefandam. Audite iniquitatem nefariam Manichaeorum publicam, quam confitentur.
Expedire dicunt homini feneratorem esse, quam agricolam. Quaeris causam, et reddunt rationem.
Vide si ratio illa non dementia nominanda est. Qui enim in usuram, inquiunt, dat pecuniam, non
laedit crucem luminis: qui autem, inquiunt, agricola est, multum laedit crucem luminis. Quaeris

988

