revocat linguam, revocat lapsum. Iustus enim septies cadet et resurget, impii vero infirmabuntur in
malis 36. Non ergo timeat unusquisque nostrum callidos insectatores, aucupes verborum,
dinumeratores pene syllabarum, et praevaricatores praeceptorum. Quid in te arguat, attendit; ut
credat per te Christo, non attendit. Attende in sermones eius quem reprehendis, ne forte te aliquid
salubriter doceat. Et quid me, inquit, salubriter poterit docere, qui sic lapsus est in verbo? Hoc
ipsum te forte salubriter docet, ne sis auceps verborum, sed collector praeceptorum. Ipsi
calcaneum meum observabunt.
11. Sicut sustinuit anima mea. Hoc dico quod sustinui. Loquebatur expertus: Sicut sustinuit anima
mea. Incolent et abscondent. Omnes sustineat anima mea; foris latrantes, intus occultantes
sustineat. Forinsecus veniens, quasi fluvius venit tentatio: in petra te inveniat, impingat, non
deiciat; fundata est domus supra petram 37. Intus est, incolet et abscondet: ut palea tibi vicinetur,
intret tritura boum, intret tribula tentationum; tu purgaris, illa comminuitur.

Dei salvatoris nostri omnipotentia et gratia.
12. [v 8.] Sicut sustinuit mea, pro nihilo salvos facies eos. Docuit et pro ipsis orare. Nempe incolent
et abscondent, nempe dolosi, nempe simulatores atque insidiatores sunt: tu ora pro eis, et noli
dicere: Numquid et talem hominem Deus correcturus est, tam malum, tam perversum? Noli
desperare: quem roges attende, non pro quo roges. Magnitudinem morbi vides, potentiam medici
non vides? Incolent et abscondent: sicut sustinuit anima mea. Sustine, ora: et quid fit? Pro nihilo
salvos facies eos. Sic illos salvos facies, ut nihil tibi sit, id est, ut nullus labor tibi sit. Hominibus
desperati sunt, sed tu verbo curas: non laborabis in curando, quamvis nos stupeamus inspiciendo.
Est alius sensus in hoc versu, Pro nihilo salvos facies eos: nullis eorum meritis praecedentibus
salvos facies eos. Qui prius fui blasphemus, inquit, et persecutor et iniuriosus 38. Accipiebat litteras
a sacerdotibus, ut ubicumque inveniret Christianos, alligaret et adduceret 39. Utique ut alligaret et
adduceret, primo incolebat, et abscondebat. Nulla ergo huius bona merita praecesserant, imo talia
praecesserant de quibus damnaretur; nihil boni attulit, et salvus factus est. Pro nihilo salvos facies
eos. Non ad te afferent hircos, arietes, tauros, non dona et aromata afferent in templo tuo, non
aliquid de conscientia bona libaminis superfundunt; totum in illis asperum, totum tetrum, totum
detestandum: et cum illi ad te nihil afferant unde salventur, Pro nihilo salvos facies eos, id est gratis
data gratia tua. Quid ille latro attulerat ad crucem? De fauce in iudicium, de iudicio in lignum, de
ligno in paradisum 40. Credidit, propter quod locutus est 41. Sed et ipsam fidem quis donavit, nisi qui
iuxta pependit? Pro nihilo salvos facies eos.

Ira Dei paterna.
13. In ira populos deduces. Irasceris et deducis, saevis et salvas, terres et vocas. Quid est enim: In
ira populos deduces? Imples tribulationibus omnia, ut in tribulationibus positi homines recurrant ad
te, ne deliciis et securitate perversa seducantur. A te ira videtur, sed paterna. Irascitur pater filio
contemptori praeceptorum suorum: iratus ei eum colaphizat, caedit, aurem vellit, manu trahit, ad
scholam ducit. In ira populos deduces. Quam multi ingressi sunt, quam multi impleverunt domum
Domini, in ira eius deducti, id est tribulationibus territi, et fide impleti! Ad hoc enim exagitat
tribulatio, ut exinaniat vas quod plenum est nequitia, ut impleatur gratia. In ira populos deduces.

Ut viveres Deus tibi praestitit.
14. [v 9.] Deus, vitam meam enuntiavi tibi. Ut vivam enim tu fecisti, et ad hoc enuntio vitam meam
tibi. Itane vero Deus ignorabat quod dederat? Quid est, quod illi enuntias? Docere vis Deum? Absit.
Ergo quid ait: Enuntiavi tibi? An forte: Quia tibi prodest quod enuntiavi vitam meam? Et quid
prodest Deo? Lucris Dei prodest. Enuntiavi Deo vitam meam, quia vivere me fecit Deus. Quomodo
enuntiavit vitam suam Paulus apostolus, dicens: Qui prius fui blasphemus et persecutor et
iniuriosus! Enuntiet vitam suam: Sed misericordiam consecutus sum 42. Enuntiavit vitam suam, non
sibi, sed illi: quia sic enuntiavit ut illi crederetur; non ad lucra sua, sed ad lucra illius. Quid enim ait
ipse Paulus? Ideo Christus mortuus est et resurrexit, ut qui vivit iam non sibi vivat, sed ei qui pro
omnibus mortuus est 43. Si ergo vivis, et non a te vivis, quia ut viveres ille praestitit, enuntia vitam
tuam, non tibi, sed illi; non tua quaerens, non tibi vivens, sed ei qui pro omnibus mortuus est.
Etenim de quibusdam reprobis quid ait idem Apostolus? Omnes enim sua quaerunt, non quae Iesu
Christi 44. Si propterea enuntias vitam tuam ut tibi prosit, et aliis non prosit, tibi illam enuntias, non
Deo: si autem sic enuntias vitam tuam, ut alios etiam invites ad accipiendam vitam quam et tu
accepisti, enuntias vitam tuam illi a quo accepisti, et habebis mercedem ampliorem, quia et ex eo

329

