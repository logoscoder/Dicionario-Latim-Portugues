vita humana super terram 10, sicut sanctus Iob dicit. Et iterum scriptum est: Quoniam corpus quod
corrumpitur, aggravat animam, et deprimit terrena inhabitatio sensum multa cogitantem 11. Qui
autem diiudicat nos, Dominus est: nec ante tempus iudicare debemus, donec veniat Dominus, et
illuminet abscondita tenebrarum, et manifestabit cogitationes cordis; et tunc laus erit unicuique a
Deo 12. Viderit ergo ille quantum quisque proficiat in mandatis eius: tamen volet nimis qui pacem
illius coaedificationis adamaverit; nec iam desperare debet, quoniam in mandatis eius volet nimis,
et pax in terra hominibus bonae voluntatis 13.

Semen futurae messis, opera sunt misericordiae.
3. [vv 2.3.] Inde: Potens in terra erit semen eius. Semen futurae messis, opera esse misericordiae
Apostolus testis est, qui dicit: Bonum autem facientes non deficiamus; tempore enim proprio
metemus 14: et iterum: Hoc autem, inquit, qui parce seminat, parce et metet 15. Quid autem,
fratres, potentius, quam ut regnum coelorum, non solum Zacchaeus emat dimidio rerum suarum 16,
sed et vidua duobus minutis 17, et tantumdem ibi uterque possideat? quid potentius, quam ut idem
regnum et thesauris diviti, et calice aquae frigidae pauperi valeat? Sunt autem qui ista faciant, dum
terrena conquirunt, aut hic mercedem sperantes a Domino, aut hominibus placere cupientes: sed:
Generatio rectorum benedicetur, id est opera eorum, quorum bonus Deus Israel, qui recto sunt
corde; rectum autem cor est, non resistere Patri emendanti, et credere pollicenti: non eorum quibus
commoventur pedes, et effunduntur gressus atque labuntur, sicut in alio psalmo canitur, dum
zelant in peccatoribus pacem peccatorum videntes, et putant perire opera sua, quia non eis merces
redditur peritura 18. At iste vir qui timet Dominum, et in templum sanctum Dei conversione recti
cordis aptatur, nec gloriam hominum quaerit, nec terrenas divitias concupiscit; et tamen: Gloria et
divitiae in domo eius. Domus enim eius, cor eius est; ubi, Deo laudante, opulentius habitat cum spe
vitae aeternae, quam, hominibus adulantibus, in marmoratis laqueatisque tectis cum timore mortis
aeternae. Huius enim iustitia manet in saeculum saeculi: ipsa eius gloria, ipsae divitiae. Illius autem
purpura et byssus et epulae splendidae, et cum praesto sunt, transeunt; et cum ad finem venerint,
aquae guttam ex digito stillante desiderans, ardens lingua clamabit 19.

Duo praecipue sunt benignitatis officia.
4. [vv 4-9.] Exortum est in tenebris lumen rectis corde. Merito dirigunt cor in Deum suum, merito
ambulant recti cum Deo suo, praeponentes eius voluntatem sibi; neque de sua quidquam superbe
praesumentes. Meminerunt enim fuisse se aliquando tenebras, nunc autem lucem in Domino 20.
Misericors et miserator et iustus Dominus Deus. Delectat quod misericors et miserator, sed terret
fortasse quod iustus Dominus Deus. Nulla desperatione formides, beate vir qui times Dominum et in
mandatis eius voles nimis: esto suavis, miserere et commoda. Ita enim iustus est Dominus Deus, ut
iudicium illi sine misericordia faciat, qui non fecit misericordiam 21: Suavis autem vir qui miseretur
et commodat; non eum emovet Deus ex ore suo, tamquam insuavem. Dimittite, inquit, et
dimittetur vobis; date, et dabitur vobis 22. In eo quod dimittis, ut dimittatur tibi, misereris; in eo
quod das, ut detur tibi, commodas. Quamvis enim generali nomine omnis misericordia dicatur qua
misero subvenitur, interest tamen ubi non impendis nec sumptum pecuniae, nec corporalis laboris
industriam, sed ignoscendo quod in te quisque peccavit, et tuorum gratis comparas veniam
peccatorum. Haec duo benignitatis officia, ignoscendorum peccatorum et beneficiorum
erogandorum, sicut in Evangelio quod commemoravimus: Dimittite, et dimittetur vobis; date, et
dabitur vobis; sic in isto versu arbitror esse distincta: Suavis vir qui miseretur et commodat. Ne pigri
ad haec simus, fratres. Gloriam quaerit qui desiderat vindicari se; sed attende quod scriptum est:
Melior est qui vincit iram, quam qui capit civitatem 23. Divitias quaerit qui non vult dare pauperibus;
attende quod scriptum est: Habebis thesaurum in coelo 24. Non ergo eris inglorius ignoscendo; quia
de ira victa laudabilius triumphatur: non egenus tribuendo; quia thesaurus coelestis certius
possidetur. Hunc versum parturiebat ille superior: Gloria et divitiae in domo eius.
5. Qui haec itaque facit: Disponet sermones suos in iudicio. Facta ipsa sermones sunt quibus in
iudicio defendetur; quod ei non erit sine misericordia, quia et ipse fecit misericordiam. Quoniam in
aeternum non commovebitur: qui ad dexteram segregatus audiet: Venite, benedicti Patris mei,
percipite regnum quod vobis paratum est ab origine mundi 25. Neque enim aliqua illic eorum, nisi
opera misericordiae commemorantur. Audiet ergo: Venite, benedicti Patris mei; quia generatio
rectorum benedicetur 26. Sic: In memoria aeterna erit iustus: et ab auditu malo non timebit; quod
dici audiet iis qui a sinistris erunt: Ite in ignem aeternum, qui praeparatus est diabolo et angelis
eius.

783

