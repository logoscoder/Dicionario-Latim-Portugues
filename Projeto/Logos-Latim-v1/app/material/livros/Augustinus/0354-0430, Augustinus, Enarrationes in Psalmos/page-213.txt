Nempe pretiosa in conspectu Domini mors iustorum eius 55. Mortes in quas Pagani saevierunt, in
illis hodie reficimur. Natalem martyrum celebramus, exempla martyrum nobis proponimus,
attendimus fidem, quomodo inventi, quomodo attracti, quomodo steterunt ante iudices. In Ecclesia
catholica nihil habentes simulationis, compaginati iunctura unitatis, confessi sunt Christum: caput
quod praecesserat, sicut membra, sequi concupierunt. Sed qui concupierunt? In tormentis
patientes, in confessione fideles, in sermone veraces. Iaculabantur enim in ora interrogantium se
sagittas Dei, et vulnerabant ad iram; multos vulneraverunt et ad salutem. Haec omnia proponimus
nobis, et intuemur illa, et optamus imitari. Haec sunt spectacula christiana, haec videt desuper
Deus, ad haec hortatur, ad haec adiuvat; his certaminibus praemia proponit et donat. Ecce labia
mea non prohibebo. Vide ne timeas, et prohibeas labia tua. Domine, tu cognovisti: quia est et in
corde quod sonat et in labiis.
17. [v 11.] Iustitiam meam non abscondi in corde meo. Quid est, iustitiam meam? Fidem meam:
quia iustus ex fide vivit 56. Ut puta, interrogat sub poena persecutor, quod eis licuit aliquando: Quid
es? paganus, an christianus? Christianus. Ipsa est iustitia eius: credidit, ex fide vivit. Non abscondit
in corde suo iustitiam suam. Non dixit apud se: Credo quidem in Christum, sed huic persecutori
meo saevienti et minanti non dicam quod credidi: novit Deus meus intus in corde meo quia credo,
ipse scit quia illi non renuntio. Ecce hoc dicis te intus habere in corde: in labiis quid? Non sum
christianus? Contra cor tuum testimonium dicunt labia tua. Iustitiam meam non abscondi in corde
meo.

Christus veritas et via est.
18. Veritatem tuam et salutare tuum dixi. Christum tuum dixi, hoc est, Veritatem tuam et salutare
tuum dixi. Unde veritas Christus? Ego sum veritas 57. Unde salutare ipsius Christus? Simeon agnovit
infantem in manibus matris in templo, et dixit: Quoniam viderunt oculi mei salutare tuum 58.
Agnovit infantem senex, factus in puero puer, innovatus fide. Acceperat enim responsum, et hoc
dixit: dixerat ei Dominus, quia non exiturus erat de hac vita, priusquam videret salutare Dei. Hoc
salutare Dei bonum est ut ostendatur hominibus: sed clament: Ostende nobis, Domine,
misericordiam tuam, et salutare tuum da nobis 59. Salutare autem Dei in omnibus gentibus: quia
cum dixisset quodam loco: Deus misereatur nobis, et benedicat nos, illuminet vultum suum super
nos, ut cognoscamus in terra viam tuam, adiecit: In omnibus gentibus salutare tuum 60. Primo dixit:
Ut cognoscamus in terra viam tuam, et secutus est: In omnibus gentibus salutare tuum. Quasi
diceretur ei: Quae est via quam cupis agnoscere? Homines ad viam veniunt, numquid via venit ad
homines? Via nostra venit ad homines, invenit errantes, vocavit ad se extra ambulantes. In me,
inquit, ambulate, et non errabitis: Ego sum via, et veritas, et vita 61. Ne diceres: Ubi est via Dei? ad
quam regionem ibo? quem montem ascendam? quos campos inquiram? Viam Dei inquiris? Salutare
Dei est via Dei, et ubique haec est: quia in omnibus gentibus salutare tuum. Veritatem tuam et
salutare tuum dixi.

Quae misericordia et veritas Dei sit.
19. Non celavi misericordiam tuam et veritatem tuam a congregatione multa. Ibi simus, in hoc
corpore numeremur et nos, non celemus misericordiam Domini et veritatem Domini. Vis audire
misericordiam Domini? Recede a peccatis, donabit peccata. Vis audire veritatem Domini? Tene
iustitiam, coronabitur iustitia. Modo enim misericordia tibi praedicatur, postea veritas exhibebitur.
Non enim sic est Deus misericors, ut iniustus sit; nec sic iustus, ut misericors non sit. Parvane
misericordia tibi est? Non imputabit priora omnia: male vixisti usque in hodiernum diem, adhuc
vivis, bene vive hodie, hanc misericordiam non celabis. Si haec est misericordia: quae veritas?
Congregabuntur ante eum omnes gentes, et dividet eas sicut pastor dividit oves ab haedis; oves
ponet ad dexteram, hoedos ad sinistram. Ovibus quid? Venite, benedicti Patris mei, percipite
regnum quod vobis paratum est. Haedis quid? Ite in ignem aeternum 62. Ibi poenitentiae locus non
est. Quia misericordiam Dei contempsisti, veritatem senties: si autem non contempsisti
misericordiam, veritate gaudebis.

Deus longe a superbis, prope ad humiles.
20. [vv 12-13.] Tu autem, Domine, ne elonginquaveris misericordias tuas a me. Respexit ad
membra saucia. Quia misericordiam tuam et veritatem tuam non celavi a congregatione multa, ab
Ecclesia unitatis orbis terrarum: attende membra saucia, attende delictores et peccatores, et noli
removere misericordias tuas. Misericordia tua et veritas tua semper susceperunt me. Non auderem

213

