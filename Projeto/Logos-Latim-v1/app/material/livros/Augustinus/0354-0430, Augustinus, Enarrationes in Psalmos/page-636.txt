19. Quomodo autem complexus est Dominus ex duabus voluntatibus unam factam in homine quem
portabat? Praefigurans in corpore suo, id est in Ecclesia sua, futuros quosdam qui voluntatem suam
vellent facere, sed sequerentur postea Dei; quia infirmos quosdam ostendit quod ad ipsum
pertineant, et eos praefiguravit in se. Nam ideo et toto corpore sanguinem sudavit 47, quia in
corpore suo, id est in Ecclesia sua, martyrum sanguinem ostendit. Toto corpore sanguis exibat: ita
Ecclesia eius habet martyres; per totum corpus eius fusus est sanguis. Quosdam ergo infirmos in se
praefigurans, vel in corpore suo; ex persona infirmorum, compatiens illis, ait: Pater, si fieri potest,
transeat a me calix iste. Ostendit hominis voluntatem: si in ipsa voluntate permaneret, iam pravum
cor videretur ostendere. Sed si compassus est tibi, et te liberat in se; imitare quod sequitur, dicens:
Verum, non quod ego volo, sed quod tu vis, Pater 48. Si coeperit tibi subrepere voluntas humana: O,
si occidat Deus inimicum istum meum, ut non me persequatur! o, si posset fieri ut non ab illo
paterer tanta! iam si perseveraveris, et hoc tibi placuerit, et vides quia non hoc vult Deus, pravus
corde es, non habes iustitiam quae convertetur in iudicium: qui enim illam habent, omnes recti sunt
corde. Et qui sunt, recti corde? Qui sic inveniuntur quomodo inventus est Iob, qui ait: Dominus
dedit, Dominus abstulit; sicut Domino placuit, ita factum est: sit nomen Domini benedictum 49. Ecce
rectum cor. Iterum in gravi vulnere quid dixit uxori, quam propterea reliquerat diabolus et non
occiderat, ut ipse haberet adiutricem, non ut maritus consolatricem? Meminerat enim quia per illam
Evam deceptus erat Adam 50, et necessariam sibi putabat hanc Evam. Accessit ad Iob illa, tamquam
Eva; sed Adam melior fuit in stercore victor quam Adam victus in paradiso: quid enim respondit illi
mulieri? Vide cor paratum, vide cor rectum. Numquid non patiebatur persecutiones, et graves? Et
omnes Christiani patiuntur; et si non saeviunt homines, saevit diabolus: et si christiani facti sunt
imperatores, numquid diabolus christianus factus est? Intendat ergo Sanctitas Vestra quid sit
rectum cor. Accessit ad eum, et ait: Dic aliquid in Deum, et morere. Enumeravit omnes aerumnas
vel ipsius vel suas: Dic aliquid, inquit, in Deum, et morere. Et ille iam cognoscens Evam, redire
volens unde lapsus est, fixo corde in Deo tamquam luminare in firmamento, habitans corde in libro
Dei: Locuta es, inquit, tamquam una ex insipientibus mulieribus; si bona suscepimus de manu
Domini, mala non tolerabimus? 51 Quia fixum cor in Deo, ideo rectum: quia enim rectus est Deus,
quando in illo figis cor, forma tibi sit, ut sit tibi cor rectum. Fige ergo cor tuum in illo, et rectum cor
erit. Sed subrepebat voluntas humana; nescio quid de carnis infirmitate lactabat mentem tuam: noli
iam desperare. Te praesignavit Dominus in sua infirmitate, non se: non enim timebat Dominus pati,
tertio die resurrecturus. Si prorsus quomodo homo pateretur, et non quomodo Deus pati veniret, et
si sciret se post triduum resurrecturum, nullo modo formidaret moriturus, quod non formidavit
apostolus Paulus, in fine saeculi resurrecturus. Ait enim: Compellor autem ex duobus:
concupiscentiam habens dissolvi et esse cum Christo, multo enim magis optimum; manere in carne
necessarium propter vos 52. Taedium enim illi erat manere in carne, ex duobus patiebatur ardorem;
dissolvi et esse cum Christo, multo magis optimum dicebat. Adeo cum appropinquaret ipsa passio,
quomodo exsultabat! quomodo gloriabatur! Bonum certamen certavi, cursum consummavi, fidem
servavi; de caetero super est mihi corona iustitiae, quam reddet mihi Dominus in illa die iustus
iudex 53. Iste gaudet coronandus, et tristis, est ille coronaturus: gaudet sic Apostolus, et dicit
Christus Dominus noster: Pater, si fieri potest, transeat hic calix. Sed tristitiam sic assumpsit
quomodo carnem. Nolite enim putare quia hoc dicimus, non fuisse tristem Dominum. Si enim hoc
dixerimus, quia non erat tristis, cum Evangelium dicat: Tristis est anima mea usque ad mortem 54:
ergo et quando dicit Evangelium: Dormivit Iesus 55, non dormivit Iesus; et quando Evangelium dicit:
Manducavit Iesus 56, non manducavit Iesus: subrepit vermiculus putredinis, et nihil sanum relinquit,
ut dicatur quia et corpus non erat verum, et carnem veram non habuit. Quidquid ergo de illo
scriptum est, fratres, factum est, verum est. Ergo tristis fuit? Prorsus tristis, sed voluntate
suscipiens tristitiam, quomodo voluntate suscipiens carnem; quomodo voluntate carnem veram, sic
voluntate tristitiam veram. Sic ergo voluntate ostendit in se, ut si forte subrepserit tibi humana
infirmitas, et coeperit aliud velle quam Deus vult, videas pravitatem cordis tui extra regulam, figas
illud ad regulam, et dirigatur in Deum cor tuum, quod in homine coeperat esse pravum. Sic ergo
Dominus te ostendens dixit: Tristis est anima mea usque ad mortem; et dixit: Pater, si fieri potest
transeat a me calix iste. Sed statim fac quod ideo fecit ut te doceret: Verum, non quod ego volo,
sed quod tu vis, Pater 57. Si enim hoc feceritis, iustitiam habebitis: si iustitiam habebitis, rectum est
cor; si rectum est cor, iustitia illa quae modo tolerat, convertetur in iudicium, et postea iudicante
Domino tuo, non solum non expavesces mala, sed etiam gloriaberis de corona. Tunc videbis
quomodo profecerit patientia Dei, vel ad illorum poenam, vel ad tuam coronam: modo non vides;
crede quod nondum vides, ne erubescas cum videris. Quousque iustitia convertatur in iudicium: et
qui habent eam, omnes recto sunt corde.

Seductoris et insultantis vocem ne auscultaveris.

636

