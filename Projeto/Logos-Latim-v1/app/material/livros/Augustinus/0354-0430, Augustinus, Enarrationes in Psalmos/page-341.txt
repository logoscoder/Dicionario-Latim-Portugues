iustitiam. Quis enim audet non loqui eam, ne dicatur iniustus? Cum ergo tamquam audiret omnium
voces, et intenderet omnium labia, clamabat ad eos: Si vere utique iustitiam loquimini, si non falso
iustitiam loquimini, si non aliud in labiis perstrepit, aliud celatur in cordibus, recta iudicate, filii
hominum. Audi ex Evangelio propriam vocem, eamdem ipsam quae in hoc psalmo est. Hypocritae,
ait Dominus Pharisaeis, quomodo potestis bona loqui, cum sitis mali? Aut facite arborem bonam, et
fructum eius bonum; aut facite arborem malam, et fructum eius malum 6. Quid te vis dealbare,
paries lutee? Novi interiora tua, non fallor tectorio tuo: novi quid praetendas, novi quid tegas.
Neque enim opus ei erat, ait evangelista, ut quisquam ei perhiberet testimonium de homine: ipse
enim sciebat quid esset in homine 7. Sciebat quid esset in homine, qui fecerat hominem, et homo
factus erat ut quaereret hominem. Videte ergo si non sequuntur se voces istae: Hypocritae,
quomodo potestis bona loqui, cum istis mali? Si vere ergo iustitiam loquimini, recta iudicate, filii
hominum. Nonne iustitiam locuti estis, quando dixistis: Magister, scimus quia iustus es, et nullius
personam accipis 8? Quare dolum in corde tegebatis? quare imaginem Caesaris Creatori vestro
ostendebatis, et eius imaginem in vestris cordibus delebatis? Nonne auditum est quid locuti fueritis,
et expertum est quemadmodum iudicaveritis? Nonne vos crucifixistis eum quem iustum esse
dixeratis? Si vere ergo iustitiam loquimini, recta iudicate, filii hominum. Utquid audio locutionem
vestram: Scimus quia iustus es; cum praevideam iudicium vestrum: Crucifige, crucifige 9? Si vere
ergo iustitiam loquimini, recta iudicate, filii hominum. Quid enim fecistis saeviendo adversus Deum
qui homo erat, et occidendo regem vestrum? Non enim ideo rex non erat futurus, quia occisus est a
vobis resurrecturus. In titulo ubi scriptum erat, Rex Iudaeorum 10, posito super crucem Domini,
linguis tribus, hebraica, graeca, latina 11, noverat dicere iudex homo: Quod scripsi, scripsi 12: et
Deus non noverat dicere: Quod scripsi, scripsi? Prorsus rex vester est: vivus, rex vester est; occisus,
rex vester est. Ecce resurrexit, et in coelo rex vester est: ecce venturus est; vae vobis, quia rex
vester est. Ite nunc, et loquimini iustitiam, et nolite recta iudicare, filii hominum. Non vultis recte
iudicare, recte iudicabimini. Vivit enim ille rex vester, et iam non moritur, et mors ei ultra non
dominabitur 13. Ecce venit; redite, praevaricatores, ad cor 14. Ecce veniet, corrigimini antequam
veniat, praevenite faciem eius in confessione 15. Ecce veniet; rex vester est. Recordamini titulum
super crucem. Si non eum videtis scriptum, manet tamen: in terra non legitur, sed in coelo
servatur. Putatis enim illam inscriptionem fuisse corruptam? Et quid ait titulus psalmi huius? In
finem, ne corrumpas ipsi David in tituli inscriptionem. Non ergo corrumpitur illa inscriptio tituli. Rex
vester est Christus, quia omnium rex Christus: quoniam ipsius est regnum, et ipse dominabitur
gentium 16. Si ergo rex est, ecce, antequam veniat, dicit vobis: Adhuc loquor, inquit, nondum iudico;
qui sic clamo comminando, nolo ferire iudicando. Si vere ergo iustitiam loquimini, recta iudicate, filii
hominum.

De peccato oriuntur peccatum et facilitas peccandi.
4. [v 3.] Nunc autem quid facitis? Quare ista vobis dico? Etenim in corde iniquitates operamini in
terra. Iniquitates forte in corde solo? Audi quid sequitur: et cor suum sequuntur manus, et cordi suo
famulantur manus, cogitatur et fit; aut ideo non fit, non quia nolumus, sed quia non possumus.
Quidquid vis, et non potes, factum Deus computat. Etenim in corde iniquitates operamini in terra.
Quid deinde? Iniquitates manus vestrae connectunt. Quid est, connectunt? De peccato peccatum,
et ad peccatum peccatum, propter peccatum. Quid est hoc? Furtum fecit, peccatum est: visus est,
occidere quaerit eum a quo visus est; connexum est peccatum peccato. Permiserit Deus occulto
iudicio occidere eum quem voluit occidere; sentit sciri, quaerit et alterum occidere; connexuit
tertium. Dum ea molitur, forte ne inveniatur, aut quia fecit ne convincatur, consulit mathematicum;
additum est quartum. Respondet forte aliqua dura et mala mathematicus; curritur ad aruspicem ut
expietur: respondet aruspex non se posse expiare; maleficus quaeritur. Et quis omnia possit
numerare quae connectuntur peccata peccatis? Iniquitates manus vestrae connectunt. Quamdiu
connectis, ligas peccatum peccato: te solve a peccatis. Sed non possum, inquis. Clama ad illum:
Infelix ego homo, quis me liberabit de corpore mortis huius 17. Veniet enim gratia Dei, ut delectet te
iustitia, sicut delectabat iniquitas; et homo qui ex vinculis resolutus es, exclamabis ad Deum:
Disrupisti vincula mea 18. Quid est, disrupisti vincula mea, nisi, remisisti peccata mea? Audi quia
vincula sunt: respondet Scriptura: Criniculis peccatorum suorum unusquisque constringitur 19. Non
solum vincula, sed et criniculi sunt. Criniculi sunt, qui fiunt intorquendo: hoc est quod peccatis
peccata connectebas. Vae his qui trahunt peccata sicut restem longam, Isaias clamat. Vae his qui
trahunt peccata sicut vestem longam 20: quid est aliud, quam vae his quorum manus connectunt
iniquitatem? Et quia unusquisque peccatis suis constringitur, sicut et peccatis suis caeditur,
Dominus male versantes in templo flagello de resticulis facto exclusit 21. Sed non vis modo disrumpi
vincula tua, quia non sentis vincula tua; etiam delectant te, et voluptati sunt: senties in fine, cum
dicetur: Ligate illi manus et pedes, et proicite illum in tenebras exteriores; ibi erit fletus et stridor
dentium 22. Exhorrescis, times, pectus tundis; dicis mala esse peccata, bonam esse iustitiam. Si

341

