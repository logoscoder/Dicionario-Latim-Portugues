Domino magnae domus inhabitentur, et apud seipsos exaudiantur. Est enim domus magna, in qua
non solum aurea vasa sunt et argentea, sed et lignea et fictilia; et alia quidem sunt in honorem, alia
in contumeliam: si qui autem mundaverint semetipsos a vasis contumeliae 26, erunt unius modi in
domo, et locus sanctus Domini. Nam sicut in magna hominis domo, non in qualicumque loco eius
requiescit dominus eius, sed in aliquo utique secretiore et honoratiore loco: sic Deus non in
omnibus qui in domo eius sunt habitat (non enim habitat in vasis contumeliae); sed locus sanctus
eius sunt quos habitare facit unius modi, vel unius moris in domo. Qui enim
graece
dicuntur, et modi, et mores latine interpretari possunt. Nec habet graecus: Qui inhabitare facit; sed
tantum, habitare facit. Dominus ergo in loco sancto suo. Quis est locus iste? Ipse Deus eum sibi
facit. Deus enim habitare facit unius moris in domo: hic est locus sanctus eius.

Ex Dei dono aedificamur in templum Domini sanctum.
8. Quod autem gratia sua sibi aedificet hunc locum, non meritis eorum praecedentibus ex quibus
eum aedificat, vide quid sequatur: Qui educit compeditos in fortitudine. Solvit enim gravia vincula
peccatorum, quibus impediebantur ne ambularent in via praeceptorum: educit autem eos in
fortitudine, quam ante eius gratiam non habebant. Similiter amaricantes qui habitant in sepulcris:
id est omni modo mortuos, occupatos in operibus mortuis. Hi enim amaricant resistendo iustitiae:
nam illi compediti forsitan volunt ambulare, nec possunt; Deumque precantur ut possint, eique
dicunt: De necessitatibus meis educ me 27. A quo exauditi, gratias agunt dicentes: Disrupisti vincula
mea 28. Isti autem amaricantes qui habitant in sepulcris, in eo genere sunt quod alio loco Scriptura
significat, dicens: A mortuo, velut qui non sit, perit confessio 29. Unde est illud: Peccator cum
venerit in profundum malorum, contemnit 30. Aliud est enim desiderare, aliud oppugnare iustitiam;
aliud a malo liberari velle, aliud mala sua defendere potius quam fateri: utrosque tamen gratia
Christi educit in fortitudine. Qua fortitudine, nisi ut adversus peccatum usque ad sanguinem
certent? Ex utroque enim genere fiunt idonei quibus construatur locus sanctus eius; illis solutis, illis
resuscitatis. Quia et mulieris, quam alligaverat satanas per decem et octo annos, iubendo vincula
solvit 31; et Lazari mortem clamando superavit 32. Qui fecit haec in corporibus, potest mirabiliora
facere in moribus, et facere unius modi habitare in domo: educens compeditos in fortitudine;
similiter amaricantes qui habitant in sepulcris.

Populus Israel peragrans desertum figura est sanctae Ecclesiae.
9. [vv 8-10.] Deus cum egredereris coram populo tuo. Egressus eius intellegitur, cum apparet in
operibus suis. Apparet autem non omnibus, sed eis qui noverunt opera eius intueri. Non enim ea
nunc opera dico, quae conspicua sunt omnibus, coelum, et terram, et mare, et universa quae in eis
sunt; sed opera quibus educit compeditos in fortitudine, similiter amaricantes qui habitant in
sepulcris, et facit eos unius moris habitare in domo 33. Sic egreditur coram populo suo, id est coram
eis qui istam gratiam eius intellegunt. Denique sequitur: Cum transires in deserto, terra mota est.
Desertum erant Gentes, quae ignorabant Deum: desertum erat, ubi lex nulla ab ipso Deo data erat;
ubi nulli Prophetae habitaverant, Dominumque esse venturum praedixerant. Cum ergo transires in
deserto, cum praedicareris in Gentibus, terra mota est, terreni homines ad fidem excitati sunt. Sed
unde mota est? Etenim coeli distillaverunt a facie Dei. Forsitan hic aliquis recolat illud tempus,
quando in deserto Deus transibat coram populo suo, coram filiis Israel, die in columna nubis, nocte
in fulgore ignis 34; et hoc esse sentiat quod coeli distillaverunt a facie Dei, quoniam manna pluit
populo suo 35; hoc etiam esse quod sequitur: Mons Sina a facie Dei Israel, pluviam voluntariam
segregans, Deus, haereditati tuae, quia in monte Sina locutus est Deus ad Moysen, quando Legem
dedit 36: ut manna sit pluvia voluntaria quam segregavit Deus haereditati suae, id est populo suo:
quia solos eos ita pavit, non et caeteras Gentes: ut quod deinde dicit: Et infirmata est, ipsa
haereditas infirmata intellegatur; quoniam murmurantes, manna fastidiosi respuerunt, desiderantes
escas carnium, et ea quibus vesci in Aegypto consueverant 37. Sed in his verbis si proprietas
tantummodo litterae, non spiritalis requirendus est intellectus, oportet ut ostendatur secundum
proprietatem corporalem, qui tunc compediti, quique etiam habitantes in sepulcris educti sunt in
fortitudine. Deinde si ille populus, illa scilicet haereditas Dei, fastidio manna respuens infirmata est,
non debuit sequi: Tu vero perfecisti eam; sed: Tu vero percussisti eam. Deo quippe offenso per illa
murmura atque fastidia, ingens plaga secuta est 38. Postremo illi omnes in eremo consternati sunt,
nec quisquam eorum, praeter duos, terram meruit promissionis intrare 39. Quamquam etiamsi
dicatur in filiis eorum haereditas illa perfecta, nos sensum spiritalem liberius tenere debemus.
Omnia quippe illa in figura contingebant in illis 40; donec aspiraret dies, et removerentur umbrae 41.

Deus in omnibus salvandis hominis utitur ministerio.
420

