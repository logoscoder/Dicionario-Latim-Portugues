Nemo diabolo tentatur nisi Deo permittente; nemo consentit nisi Divinarum
Scripturum locutiones scite dignoscendae.
22. [vv 20.21.] Et quid, cum occidit sol, cum passus est Dominus? Factae sunt quaedam tenebrae
in Apostolis, defecit spes eorum, quibus primo magnus et redemptor omnium videbatur. Quare?
Posuisti tenebras, et facta est nox: ibi pertransibunt omnes bestiae silvae. Catuli leonum rugientes,
ut rapiant, quaerentes a Deo escam sibi. Quid intellegam spiritaliter catulos leonum, nisi spiritalia
nequitiae? 112 quid intellegam nisi mala daemonia, quae daemonia pascuntur erroribus hominum?
Sunt enim principes daemoniorum, et sunt daemonia quaedam contemptibilia. Ista daemonia
seducere animas quaerunt, sed ubi sol non ortus est; tenebrae enim sunt. Et cum tenebrae sunt,
quaerunt catuli leonum quos devorent. Ipse leo maior, princeps omnium talium leonum, quid de illo
dictum est? Nescitis quia adversarius vester diabolus, tamquam leo rugiens circuit, quaerens quem
devoret? 113 Ideo quaerentes a Deo escam sibi; quia nec tentari quis potest a diabolo, nisi
permittente Deo. Iob sanctus ante diabolum erat, et tamen longe ab illo erat: aspectu ante illum,
potestate remotus ab illo. Quando auderet tentare vel carnem, vel facultates eius quas possidebat,
nisi accepisset potestatem? Quare autem datur potestas? Aut ad damnandos impios, aut ad
probandos pios. Iuste hoc totum Dominus agit; et in neminem habet diabolus potestatem, vel in
aliquid eius, nisi ille concedat, cui est potestas summa et sublimis. Sic diabolo, sic homini nulla est
potestas in hominem, nisi desuper detur. Stabat iudex vivorum et mortuorum ante hominem
iudicem, et inflavit se homo iudex videns ante se Christum, et ait: Nescis quia potestatem habeo
occidendi et dimittendi te? At ille qui venerat et eum docere, a quo iudicabatur: Non haberes,
inquit, in me potestatem, nisi esset tibi desuper data 114. Et homo et diabolus et quaelibet
daemonia nonnisi accepta potestate nocent: sed proficientibus non nocent. Malis ita sunt tamquam
ignis feno; bonis ita sunt tamquam ignis auro. Manducatus est Iudas ut fenum; probatus est Iob ut
aurum. Posuisti tenebras, et facta est nox: illic pertransibunt omnes bestiae silvae. Iam bestiae
silvae alio modo: alio enim et alio modo semper ista intelleguntur; quomodo Dominus ipse agnus,
ipse leo. Quid tam diversum quam agnus et leo? Sed qualis agnus? Qui vinceret lupum, vinceret
leonem. Ipse petra, ipse pastor, ipse ianua. Pastor intrat per ianuam: et dicit: Ego sum pastor
bonus; et dicit: Ego sum ianua 115. Ipsum leonis nomen Dominum significat; quia: Vicit leo de tribu
Iuda 116, et diabolum; quia: Conculcavit leonem et draconem 117. Discite sic intellegere, cum figurate
ista dicuntur; ne forte ubi legeritis quod Christum significat petra 118, ubique petram Christum
putetis. Significat alia atque alia, sicut littera quo loco ponatur vide, ibi intellegis eius vim. Si
audieris litteram primam in nomine Dei, et putaveris eam semper ibi ponendam, delebis eam in
nomine diaboli. Ab eadem enim littera incipit nomen Dei, a qua incipit nomen diaboli; et nihil tam
disiunctum, quam Deus et diabolus. Vide ergo quam absurdus est a rebus et humanis et divinis, qui
dixerit de littera singulari D: Non debet haberi in capite nominis diaboli, et cum quaesieris, quare?
respondeat: Ego in nomine Dei legi istam litteram. Ridetur iste; nam nec talis est cui digneris
reddere rationem. Nolite ergo tam pueriliter sapere etiam ista divina, ut forte aliquis vestrum, quia
dixi superius bestias silvae significare Gentes, modo autem dico bestias silvae significare daemonia
et angelos praevaricationis, putet iis me aliquid contrarium dicere. Similitudines enim sunt, et in
quocumque loco sunt, circumstantia sui exponuntur. Illic pertransibunt omnes bestiae silvae. Ubi?
In nocte quam posuit Dominus, quia sol agnovit occasum suum. Catuli leonum rugientes, ut
rapiant, quaerentes a Deo escam sibi. Merito Dominus venturus ad occasum suum, ipse sol iustitiae
agnoscens occasum suum, ait discipulis, tamquam tenebris futuris, circuituro leone, ut quaereret
quem devoraret, quod ille leo neminem devoraret, nisi peteret: Hac nocte, inquit, postulavit
satanas vexare vos sicut triticum; et ego rogavi pro te, Petre, ne deficiat fides tua 119. Nonne Petrus
cum ter negavit, iam inter dentes leonis erat 120? Catuli leonum rugientes, ut rapiant, et ut quaerant
a Deo escam sibi.

Daemonia iam a persecutione Ecclesiae recedunt.
23. [v 22.] Ortus est sol. Qui dixit: Potestatem habeo ponendi animam meam, et potestatem habeo
iterum sumendi eam; agnovit occasum suum, et posuit eam; ortus est sol, et recepit eam. Ortus est
sol, quia occidit sol, sed non exstinctus est sol. Adhuc eis qui non intellegunt Christum, ipsa nox est;
adhuc eis sol ortus non est: instent, ut intellegant, ne rapiantur a rugiente leone. Nam ecce quibus
ortus est, non eos audent invadere catuli leonum. Sequitur enim: Ortus est sol, et congregati sunt,
et in cubilibus suis cubabunt. Magis magisque ubi oritur sol iste, ut intellegatur ab orbe terrarum, et
clarificetur Christus in toto mundo, congregantur catuli leonum; illa daemonia recedunt a
persecutione Ecclesiae, quae instigabant persequi domum Dei, operando in filiis diffidentiae. Nam
dictum est: Secundum principem potestatis aeris, qui nunc operatur in filiis infidelitatis 121. Modo
iam quia nemo eorum persequi audet Ecclesiam, ortus est sol, et congregati sunt. Et ubi sunt? Et in
cubilibus suis cubabunt. Cubilia eorum, corda infidelium. Quam multi gerunt leones cubantes in

729

