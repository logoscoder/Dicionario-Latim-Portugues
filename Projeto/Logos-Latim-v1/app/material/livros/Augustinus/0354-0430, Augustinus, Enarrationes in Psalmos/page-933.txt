21. [v. 13.] Quoniam elegit Dominus Sion; praeelegit eam in habitationem sibi. Sion ipsa est
Ecclesia, ipsa est et illa Ierusalem ad cuius pacem currimus, quae non in Angelis, sed in nobis
peregrinatur, quae ex parte meliore exspectat partem redituram; unde nobis Litterae venerunt,
quae quotidie recitantur. Ipsa civitas, ipsa est Sion, quam praeelegit Dominus.
22. [v. 14.] Haec requies mea in saecula saeculorum. Iam Dei verba sunt. Requies mea; ibi
requiesco. Quantum nos amat Deus, fratres, ut quia nos requiescimus, se dicat requiescere! Non
enim ipse aliquando turbatur, aut sic requiescit; sed ibi se dicit requiescere, quia nos in illo requiem
habebimus. Hic habitabo, quoniam praeelegi eam.

Tota Ecclesia una vidua est.
23. [v. 15.] Viduam eius benedicens benedicam, et pauperes eius saturabo panibus. Omnis anima
quae intellegit se desertam omni auxilio, nisi solius Dei, vidua est. Quomodo enim Apostolus
describit viduam? Quae autem vere vidua est et desolata, speravit in Dominum 38. Agebat autem de
istis viduis quas omnes dicimus in Ecclesia. Dixerat autem: Quae in deliciis agit; vivens mortua est;
et non illam numeravit inter viduas. Describens autem viduas sanctas, quid ait? Quae autem vere
vidua est et desolata, speravit in Dominum, et persistit in precibus et obsecrationibus nocte ac die.
Ibi subiecit: Quae autem in deliciis agit, vivens mortua est 39. Unde ergo vidua est? Quia non habet
auxilium aliunde, nisi solius Dei. Illae quae habent viros, quasi superbiunt de auxilio virorum:
desertae videntur viduae, et robustius est auxilium earum. Ergo tota Ecclesia una vidua est, sive in
viris, sive in feminis, sive in coniugatis, sive in maritatis feminis, sive in adolescentibus, sive in
senibus, sive in virginibus: omnis Ecclesia una vidua est, deserta in hoc saeculo, si sentit illud, si
novit viduitatem suam; tunc enim auxilium praesto est illi. Nonne agnoscitis istam viduam in
Evangelio, fratres mei, cum diceret Dominus oportere semper orare, et non deficere? Erat quidam
iudex in civitate, dixit, qui nec Deum timebat, nec hominem reverebatur; et interpellabat eum
quaedam vidua quotidie, et dicebat: Vindica me de adversario meo. Et interpellando quotidie vidua,
fregit illum. Ait enim ipse iudex apud se, qui nec Deum timebat, nec hominem reverebatur: Etsi
Deum, non timeo, nec hominem erubesco, vel propter taedium quod mihi facit ista vidua, vindicabo
eam 40. Si audivit iudex malus viduam, ne taedium pateretur; Deus non audit Ecclesiam, quam
hortatur ut deprecetur?

Deus panis nobis factus est ad nos descendendo.
24. Item: Pauperes eius saturabo panibus: quid est, fratres? Simus pauperes, et tunc saturabimur.
Multi praesumentes de saeculo et superbi, christiani sunt; adorant Christum, sed non saturantur:
saturati enim sunt, et abundant in superbia sua. De talibus dicitur: Opprobrium eis qui abundant, et
despectio superbis 41: isti abundant; et ideo manducant, sed non saturantur. Et quid de illis dictum
est in psalmo? Manducaverunt et adoraverunt omnes divites terrae 42. Adorant Christum,
venerantur Christum, supplicant Christo; sed non saturantur sapientia et iustitia ipsius. Quare? Quia
non sunt pauperes. Pauperes autem, id est humiles corde, quanto plus esuriunt, tanto plus
manducant; tanto autem plus esuriunt, quanto a saeculo inanes sunt. Qui plenus est, quidquid illi
daturus es, respuit; quia plenus est. Da mihi esurientem, da mihi de quibus dictum est: Beati qui
esuriunt et sitiunt iustitiam, quoniam ipsi saturabuntur 43; et erunt hi pauperes de quibus modo
dicit: Et pauperes eius saturabo panibus. Quia et in ipso psalmo ubi dictum est: Manducaverunt et
adoraverunt omnes divites terrae; dictum est illic et de pauperibus, et prorsus eo modo quo et in
isto psalmo: Edent pauperes, et saturabuntur, et laudabunt Dominum qui requirunt eum 44. Ubi
dictum est: Manducaverunt et adoraverunt omnes divites terrae; ibi dictum est: Edent pauperes, et
saturabuntur. Quare quando divites dicti sunt adorasse, saturati non dicti sunt; quando autem
pauperes dicti sunt, saturati dicti sunt? Et unde saturati? haec saturitas, fratres, qualis est? Deus
ipse est panis. Panis, ut lac nobis fieret, descendit ad terram; et ait suis: Ego sum panis vivus, qui
de coelo descendi 45. Ideo illic in psalmo: Edent pauperes, et saturabuntur. De quo satiabuntur?
Audi quod sequitur: Et laudabunt Dominum qui requirunt eum.

Si terrestria bona possideas, illa contemne.
25. Estote ergo pauperes, estote in membris illius viduae, non sit auxilium vestrum nisi in uno Deo.
Pecunia nihil est; non inde auxilium habebitis. Multi propter pecuniam praecipitati sunt, multi
propter pecuniam perierunt: multi propter pecuniam multam quaesiti sunt a raptoribus; tuti essent,
si non haberent quare quaererentur. Multi de amicis potentioribus praesumpserunt: ceciderunt illi
de quibus praesumpserunt et involverunt eos qui de se praesumpserunt. Respicite exempla generis

933

