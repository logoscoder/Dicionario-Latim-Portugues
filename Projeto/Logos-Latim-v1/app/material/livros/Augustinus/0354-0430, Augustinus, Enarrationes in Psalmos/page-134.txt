Numquid enim omnes apostoli? numquid omnes prophetae? numquid omnes doctores? numquid
omnes dona habent sanitatum? numquid omnes linguis loquuntur? numquid omnes interpretantur?
Alii quidem per Spiritum datur sermo sapientiae, alii sermo scientiae, alii fides secundum eumdem
Spiritum, alteri dona curationum 31. Quare? Quia finxit singillatim corda eorum. Quomodo autem in
membris nostris diversa sunt opera, sed sanitas una: sic in omnibus membris Christi diversa
munera, sed caritas una. Qui finxit singillatim corda eorum.
22. Qui intellegit omnia opera eorum. Intellegit quid est? Secretius et interius videt. Habes in
psalmo: Intellege clamorem meum 32. Non enim quasi vocibus opus est, ut perveniat aliquid ad
aures Dei. Occultus visus intellectus vocatur. Expressius dixit, quam si diceret: Videt omnia opera
eorum: ne tunc putares videri opera ista, quando et tu vides opus hominis. Homo factum hominis
moto eius corpore videt, Deus autem in corde videt. Quia ergo intus videt, dictum est, intellegit
omnia opera eorum. Dant duo pauperibus; unus sibi mercedem quaerit coelestem, alius humanam
laudem: tu in duobus unam rem vides, Deus duas intellegit; intus enim intellegit et intus agnoscit,
fines ipsorum videt, intentiones ipsas videt. Qui intellegit omnia opera eorum.
23. [v 16.] Non salvus fiet rex per multitudinem virtutis suae. Ad Dominum omnes, in Deo omnes.
Spes tua Deus sit, fortitudo tua Deus sit, firmitas tua Deus sit, exoratio tua ipse sit, laus tua ipse sit,
finis in quo requiescas ipse sit, adiutorium cum laboras ipse sit. Audi veritatem: Non salvus fiet rex
per multitudinem virtutis suae: nec gigans salvus erit in multitudine fortitudinis suae. Gigans
superbus aliquis est, extollens se adversus Deum, velut quia est ipse aliquid in se et per se. Non fit
iste salvus in multitudine virtutis suae.
24. [vv 17.18.] Sed equum habet magnum, fortem, validum, velocem; potest si aliquid ingruerit,
cito illum de periculo liberare? Non fallatur, audiat quod sequitur: Mendax equus ad salutem.
Intellexistis quid dictum sit: Mendax equus ad salutem? Non tibi promittat equus tuus salutem: si
tibi promiserit, mentietur. Si enim Deus voluerit, liberaberis: si Deus noluerit, cadente equo altius
cades. Non ergo putetis dictum: Mendax equus ad salutem, quasi mendax iustus ad salutem, quod
velut iusti ad salutem mentiantur. Non est enim scriptum aequus, quod ab aequitate dicitur; sed
equus, animal quadrupes. Hoc graecus codex indicat. Et redarguuntur mala iumenta, homines qui
sibi quaerunt occasiones mendaciorum: cum Scriptura dicat: Os quod mentitur, occidit animam 33;
et; Perdes omnes qui loquuntur mendacium 34. Quid est ergo: Mendax equus ad salutem? Mentitur
tibi equus quando promittit salutem. Numquid equus alicui loquitur, et promittit salutem? Sed cum
tu vides equum bene formatum, bonis viribus, magno cursu praeditum, ista omnia velut promittunt
tibi de illo salutem: sed fallunt, si Deus non tuetur, quia Mendax equus ad salutem. Equum accipe
etiam figurate quamlibet amplitudinem saeculi huius, quemlibet honorem in quem superbus
ascendis: quo altius ingrederis, eo te non tantum celsiorem, sed etiam tutiorem falso putas.
Quomodo enim te deiciat nescis, tanto elisum gravius, quanto sublimius ferebaris. Mendax equus
ad salutem: in abundantia autem virtutis suae non erit salvus. Et unde erit salvus? Non de virtute,
non de viribus, non de honore, non de gloria, non de equo. Et unde? Quo ibo? Ubi inveniam unde
salvus sim? Noli diu quaerere, noli longe. Ecce oculi Domini super timentes eum. Videtis quia ipsi
sunt quos prospexit de habitaculo suo. Ecce oculi Domini super timentes eum, sperantes super
misericordiam eius: non de meritis suis, non de virtute, non de fortitudine, non de equo, sed de
misericordia eius.

Tempus famis est modo.
25. [v 19.] Ut eruat a morte animas eorum. Vitam aeternam promittit. Quid in ista peregrinatione?
numquid deserit? Vide quid sequitur: Et alat eos in fame. Tempus famis est modo, tempus
saturitatis post erit. Qui nos in fame huius corruptionis non deserit, immortales factos quomodo
satiabit? Sed quamdiu tempus est famis, tolerandum est, durandum est, perseverandum est usque
in finem. Iam currenda sunt omnia, quia et via est plana, et cogitandum est quid portemus. Adhuc
quidem spectatores in amphitheatro forte insaniunt, et in sole sedent: et nos si stamus, tamen in
umbraculo sumus, et utiliora et pulchriora sunt quae spectamus. Spectemus pulchra, et a pulchro
spectemur. Spectemus nos mente ea quae dicuntur in sensibus divinarum Scripturarum, et
gaudeamus tali spectaculo. Spectator autem noster quis est? Ecce oculi Domini super timentes
eum, sperantes in misericordia eius: ut eruat a morte animas eorum, et alat eos in fame.
26. [v 20.] Sed propter peregrinationis tolerantiam quamdiu fames est, et exspectamus in via refici,
ne deficiamus; quid nobis imponitur, vel quid profiteri debemus? Anima nostra patiens erit Domino.
Secura exspectabit misericorditer promittentem, misericorditer et veraciter exhibentem: et donec
exhibeat, quid agamus? Anima nostra patiens erit Domino. Sed quid, si in ipsa patientia non

134

