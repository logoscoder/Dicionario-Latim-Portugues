Prostravit enim eum voce obiurgante, et levavit dextera miserante. Qui corpus Christi
persequebatur, factus est membrum Christi; ut quod faciebat, ipse ibi pateretur.

Christus Christianorum exemplar. Dei Verbum, verus est panis.
6. Quid ergo, fratres? de capite nostro quid dictum est? Quoniam tu es, Domine, spes mea;
altissimum posuisti refugium tuum. Non accedent ad te mala, et flagellum non appropinquabit
tabernaculo tuo. Dicta sunt haec. Quoniam Angelis suis mandavit de te, ut custodiant te in omnibus
viis tuis. Audistis modo, cum Evangelium recitaretur: attendite. Baptizatus Dominus ieiunavit 21.
Quare baptizatus? Ut non aspernaremur baptizari. Nam cum ipse Ioannes diceret Domino: Tu ad
me venis baptizari; ego a te debeo baptizari; et Dominus: Sine modo; sic enim decet nos implere
omnem iustitiam 22: voluit implere humilitatem, ut ablueretur qui sordes non habebat. Utquid hoc?
Propter superbiam futurorum. Existit enim aliquando aliquis catechumenus qui forte doctrina et
moribus vincit multos fideles; attendit iam baptizatos multos imperitos, et multos non sic viventes
quomodo ipse vivit, non in tanta continentia, non in tanta castitate; iam ille nec uxorem quaerit, et
videt aliquando fidelem, si non fornicantem, tamen uxore intemperantius utentem: potest erigere
cervicem superbiae, et dicere: Quid mihi iam opus est baptizari, ut hoc accipiam quod iste habet,
quem iam et vita et doctrina praecedo? Huic Dominus: Quid praecessisti? quantum praecessisti?
tantumne quantum ego te? Non est servus super dominum suum, neque discipulus super
magistrum suum: sufficit servo ut sit sicut dominus eius, et discipulo ut sit sicut magister eius 23.
Noli extolli, ut non quaeras Baptismum. Baptismum quaeres Domini, ego servi quaesivi. Baptizatus
est ergo Dominus, et post baptismum tentatus est, ieiunavit quadraginta diebus in mysterio, quod
saepe vobis commemoravi. Non omnia uno tempore dici possunt, ne occupent necessaria tempora.
Post quadraginta dies esurivit. Poterat et nunquam esurire: sed quomodo tentaretur? Aut si ille non
vinceret tentatorem, quomodo disceres tu cum tentatore pugnare? Esurivit: et iam tentator: Dic
lapidibus istis ut panes fiant, si Filius Dei es 24. Quid magnum erat Domino Iesu Christo de lapidibus
panem facere, qui de quinque panibus tot millia saturavit 25? De nihilo fecit panem. Tanta enim
multitudo escae, quae saturaret tot millia, unde processit? Fontes panis erant in manibus Domini.
Non est mirum: nam ipse fecit de quinque panibus multum panis unde saturaret tot millia, qui facit
quotidie in terra de paucis granis messes ingentes. Ipsa enim sunt miracula Domini; sed assiduitate
viluerunt. Quid ergo, fratres, impossibile erat Domino de lapidibus panes facere? Homines fecit de
lapidibus, dicente ipso Ioanne Baptista: Potens est Deus de lapidibus istis suscitare filios Abrahae 26.
Quare ergo non fecit? Ut te doceret respondere tentatori, ut si forte in aliqua angustia positus
fueris, et suggesserit tibi tentator: Si christianus esses et ad Christum pertineres, desereret te
modo? non tibi misisset auxilium? Et forte adhuc medicus secat, et ideo deserit: sed non deserit.
Quomodo Paulum ipsum ideo non exaudivit, quia exaudivit. Nam dicit Paulus non se esse
exauditum de stimulo carnis suae angelo satanae, a quo colaphizari se dixit: Propter quod
Dominum ter rogavi ut auferret eum a me, et dixit mihi: Sufficit tibi gratia mea; nam virtus in
infirmitate perficitur 27. Tamquam medico diceretur, posito forte epithemate: Molestum est mihi hoc
emplastrum; rogo te, tolle illud. Et medicus: Non, opus est diu ibi sit; non enim aliter sanari poteris.
Aegrotum non exaudivit medicus ad voluntatem, quia exaudivit ad salutem. Ideoque fortes estote,
fratres; et quando aliqua inopia tentamini, Deo flagellante et erudiente vos, quibus et parat et
servat aeternam haereditatem, non vobis suggerat diabolus: Si iustus esses, nonne tibi per corvum
mitteret panem, quomodo misit Eliae 28? ubi est quod legisti: Nunquam vidi iustum derelictum, nec
semen eius quaerens panem 29? Tu responde diabolo: Verum dicit Scriptura: Nunquam vidi iustum
derelictum, nec semen eius quaerens panem; habeo enim panem meum quem tu non nosti. Quem
panem? Audi Dominum: Non in solo pane vivit homo, sed in omni verbo Dei 30. Putasne verbum Dei
panem? Si non esset panis Verbum Dei per quod facta sunt omnia, non diceret: Ego sum panis
vivus, qui de coelo descendi 31. Didicisti ergo quid respondeas tentatori in angustia famis.

Christi non miracula sed humilitas imitanda.
7. Quid, si te sic tentat, ut dicat tibi: Si christianus esses, faceres miracula, quomodo fecerunt multi
christiani? Tu iam suggestione mala deceptus, tentares Dominum Deum tuum, ut diceres Domino
Deo nostro: Si christianus sum, et sum ante oculos tuos, et in aliquo numero tuorum me computas,
faciam et ego aliquid, qualia multa fecerunt sancti tui? Tentasti Deum, quasi non sis christianus si
hoc non facias. Multi talia desiderantes ceciderunt. Nam Simon ille magus talia desideravit ab
Apostolis, qui Spiritum sanctum pecunia voluit comparare 32. Amavit potentiam miraculorum, et non
amavit imitationem humilitatis. Ideo quidam discipulus, vel quidam de turba cum vellet sequi
Dominum, attendens miracula quae faciebat; vidit illum Dominus superbum non quaerere viam
humilitatis, sed typhum potentiae, et ait: Vulpes foveas habent, et volucres coeli nidos; Filius autem
hominis non habet ubi caput reclinet 33. Vulpes in te foveas habent; volucres coeli nidos in te

613

