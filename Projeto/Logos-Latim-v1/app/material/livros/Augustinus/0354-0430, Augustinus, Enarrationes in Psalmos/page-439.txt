vobis dicebat: Credite in Deum, et in me credite 49? Non erubescant in me, qui te exspectant,
Domine, Domine virtutum. Non confundantur super me, qui quaerunt te, Deus Israel. Potest hoc et
a corpore intellegi; sed si corpus eius non unum hominem ponas: quia revera non est unus homo
corpus eius, sed exiguum membrum; corpus autem ex membris constat. Corpus ergo eius plenum,
tota Ecclesia. Merito ergo dicit Ecclesia: Non erubescant in me, qui te exspectant, Domine, Domine,
virtutum. Non sic affligar ab insurgentibus persecutoribus, non sic obterar ab invidentibus inimicis
meis, ab oblatrantibus haereticis qui a me exierunt, quia non erant ex me; nam si fuissent ex me,
mecum forsitan permansissent 50. Non sic eorum scandalis premar, ut erubescant in me qui te
exspectant, Domine, Domine virtutum. Non confundantur super me, qui quaerunt te, Deus Israel.

Christi asseclae laudabiliter frontosi esse debent.
12. [v 8.] Quoniam propter te sustinui exprobrationem, operuit irreverentia faciem meam. Nihil
magnum est quod dicitur, sustinui; sed quod dicitur, propter te sustinui. Si enim sustines, quia
peccasti; propter te sustines, non propter Deum. Quae enim vobis gloria est, ait Petrus, si
peccantes punimini, et suffertis 51? Si autem sustines quia mandatum Dei servasti, vere propter
Deum sustines; et merces tua manet in aeternum, quia propter Deum sustinuisti opprobria. Ideo
enim prior ille sustinuit, ut nos sustinere disceremus. Et si ille, qui non habebat quod illi obiciebatur;
quanto magis nos qui, etsi non habemus peccatum quod nobis obicit inimicus, habemus tamen
alterum quod digne in nobis flagelletur? Nescio quis te furem dicit, et non es fur: audis opprobrium;
non tamen sic non es fur, ut non sis aliquid quod Deo displicet. Porro si ille qui omnino nihil
rapuerat, qui verissime dixerat: Ecce venit princeps mundi huius, et in me nihil inveniet 52, dictus
est peccator 53, dictus est iniquus, dictus est Beelzebub 54, dictus est insanus; tu dedignaris, serve,
audire pro meritis tuis, quod Dominus audivit nullis meritis suis? Ille venit ut tibi praeberet
exemplum. Quasi gratis hoc fecerit, sic tu non proficis. Quare enim ille audivit, nisi ut tu cum
audires non deficeres? Ecce tu audis, et deficis: frustra ergo ille audivit; non enim propter se, sed
propter te audivit. Quoniam propter te sustinui exprobrationem, operuit irreverentia faciem meam.
Irreverentia, inquit, operuit faciem meam. Irreverentia quid est? Non confundi. Denique quasi
vitium videtur, cum dicitur: Irreverens homo est. Magna irreverentia hominis, non illum erubescere.
Ergo irreverentia quasi impudentia est. Oportet ut habeat christianus irreverentiam istam, quando
venerit inter homines quibus displicet Christus. Si erubuerit de Christo, delebitur de libro viventium.
Opus est ergo ut habeas irreverentiam, quando tibi de Christo insultatur; quando dicitur: Cultor
crucifixi, adorator male mortui, venerator occisi: hic si erubueris, mortuus es. Sententiam quippe
ipsius vide, qui neminem fallit: Qui me erubuerit coram hominibus, et ego erubescam eum coram
Angelis Dei 55. Observa ergo tu; sit in te irreverentia, frontosus esto quando audis opprobrium de
Christo; prorsus esto frontosus. Quid times fronti tuae, quam signo crucis armasti? Hoc est enim:
Propter te sustinui exprobrationem, operuit irreverentia faciem meam. Propter te sustinui
exprobrationem: et quia non de te erubui, quando mihi propter te insultabatur, operuit irreverentia
faciem meam.

Christus a suis non receptus.
13. [vv 9.10.] Alienatus factus sum fratribus meis, et hospes filiis matris meae. Filiis Synagogae
hospes factus est. In patria quippe ipsius dicebatur: Nonne nos scimus eum esse filium Mariae et
Ioseph 56? Et unde alio loco: Hunc autem nescimus unde sit 57? Factus ergo sum hospes filiis matris
meae. Non scierunt unde sim, de quibus erat caro mea: non me sciebant de femore Abraham
natum; unde caro mea occulta erat, quando sub ipso femore manum servus ponens, iuravit per
Deum coeli 58. Hospes factus sum filiis matris meae. Quare hoc? quare non agnoverunt? quare
alienum dixerunt? quare ausi sunt dicere: Nescimus unde sit? Quoniam zelus domus tuae comedit
me: id est, quia persecutus sum in illis iniquitates ipsorum, quia non patienter tuli quos corripui,
quia quaesivi gloriam tuam in domo tua, quia flagellavi in templo male versantes 59; ubi etiam
positum est: Zelus domus tuae comedit me. Hinc alienus, hinc hospes; hinc: Nescimus unde sit.
Agnoscerent unde sim, si agnoscerent quod mandasti. Si enim invenirem illos servantes mandata
tua, zelus domus tuae non comederet me. Et opprobria exprobrantium tibi super me. Hoc
testimonio usus est et Paulus apostolus (lecta est modo ipsa lectio), et ait: Quaecumque ante
scripta sunt, ut nos doceremur scripta sunt; ut per consolationem Scripturarum spem habeamus 60.
Dixit ergo Christi fuisse istam vocem: Opprobria exprobrantium tibi ceciderunt super me. Quare,
tibi? Numquid Patri exprobratur, et non ipsi Christo? Quare, opprobria exprobrantium tibi ceciderunt
super me? Quia qui me cognovit, cognovit et Patrem 61: quia nemo exprobravit Christo, nisi Deo
exprobrans: quia nemo honorat Patrem, nisi qui honorat et Filium 62. Opprobria exprobrantium tibi
ceciderunt super me, quia me invenerunt.

439

