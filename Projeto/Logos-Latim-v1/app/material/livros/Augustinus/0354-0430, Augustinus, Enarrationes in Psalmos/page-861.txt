Psalmus totus contexitur, nihil dixi, non sit mirum, quoniam nihil quod ad istum proprie pertineret
inveni: non enim solus habet has litteras. Illud sane sciant qui hoc in graeca et latina scriptura,
quoniam non illic servatum est, invenire non possunt, omnes octonos versus in hebraicis codicibus
ab ea quae illis praeponitur, littera incipere; sicut nobis ab eis qui illas noverunt litteras, indicatum
est. Quod multo diligentius factum est, quam nostri vel latine vel punice, quos abecedarios vocant
psalmos, facere consueverunt. Non enim omnes versus donec claudatur periodus, sed solos primos
ab eadem littera incipiunt, quam praeponunt.

177 IN PSALMUM 119
ENARRATIO
Sermo ad plebem

Christus mons quo spiritaliter ascendimus et via qua ascendimus.
1. [v 1.] Brevis Psalmus est, et valde utilis, quem modo nobis cantatum audivimus, et cantando
respondimus. Non diu laborabitis in audiendo, nec infructuose laborabitis in operando. Est enim,
sicut eius titulus praenotatur: Canticum graduum. Graece scriptum est,
. Gradus vel
descendentium sunt vel ascendentium: sed gradus quomodo in his psalmis positi sunt, ascendentes
significant. Intellegamus ergo tamquam ascensuri: nec ascensiones pedibus corporalibus
quaeramus, sed sicut in alio psalmo scriptum est: Ascensiones in corde eius disposuit, in convalle
plorationis, in locum quem disposuit 1. Dixit ascensiones. Ubi? Id est, in corde. Unde? A convalle
plorationis. Et iam quo ascendatur, tamquam deficit sermo humanus, nec explicari potest, forte nec
cogitari. Audistis modo, cum Apostolus legeretur: Quod oculus non vidit, nec auris audivit, nec in
cor hominis ascendit 2. In cor hominis non ascendit; cor hominis illuc ascendat. Ergo quia oculus
non vidit, nec auris audivit, nec in cor hominis ascendit; quomodo dici posset quo ascendendum
est? Ideo cum dici non posset, ait: In locum quem disposuit. Quid tibi plus dicturus sum, ait homo
per quem Spiritus sanctus loquebatur? in locum talem, aut locum talem? Quidquid dixero, terrenum
cogitas, humi repis, carnem portas: corpus quod corrumpitur aggravat animam, et deprimit terrena
inhabitatio sensum multa cogitantem 3. Cui loquar? quis auditurus est? quis capiet ubi erimus post
hanc vitam, si in corde ascenderimus? Quia ergo nemo, spera aliquem ineffabilem beatitudinis
locum, quem tibi disposuit qui ascensiones etiam in corde tuo disposuit. Sed ubi? In convalle
plorationis 4. Convallis humilitatem significat; mons celsitudinem significat. Est mons quo
ascendamus, spiritalis quaedam celsitudo. Et quis est iste mons quo ascendimus, nisi Dominus
Iesus Christus? Ipse tibi fecit, patiendo, convallem plorationis, qui fecit, manendo, montem
ascensionis. Quid est vallis plorationis? Verbum caro factum est, et habitavit in nobis 5. Quid est
vallis plorationis? Praebuit percutienti se maxillam; saturatus est opprobriis 6. Quid est vallis
plorationis? Colaphizatus est, sputis illinitus, spinis coronatus, crucifixus est 7. Haec est vallis
plorationis unde tibi ascendendum est. Sed in quo ascendendum est? In principio erat Verbum, et
Verbum erat apud Deum, et Deus erat Verbum. Ipsum enim Verbum caro factum est, et habitavit in
nobis 8. Sic descendit ad te, ut maneret in se: descendit ad te, ut fieret tibi convallis plorationis;
mansit in se, ut esset tibi mons ascensionis. Erit, inquit Isaias, in novissimis diebus manifestus
mons Domini, paratus in cacumine montium 9. Ecce quo ascendendum est. Sed noli aliquid
terrenum cogitare, nec quia montem audisti, alta quaedam cogites terrae: nec cum saxum audis
aut petram, duritia a te intellegatur; nec cum audis leonem, cogites feritatem; nec cum audis
agnum, cogites pecus. Nihil horum est in se, et omnia factus est pro te. Hinc ergo ascendendum
est, illuc ascendendum; ab exemplo ipsius, ad divinitatem ipsius. Exemplum enim tibi fecit
humiliando se. Nam qui nolebant a convalle plorationis ascendere, compressi sunt ab ipso.
Praepropere enim volebant habere ascensum, honores altos cogitabant, viam humilitatis non
cogitabant. Intellegat Caritas vestra quod dico, duos discipulos voluisse ad latera Domini, unum ad
dexteram, alterum ad sinistram sedere: vidit eos Dominus praepropere et praepostere de honoribus
cogitare, cum prius discere deberent humiliari, ut exaltarentur; et ait eis Dominus: Potestis bibere
calicem quem ego bibiturus sum? 10 Ipse enim in convalle plorationis bibiturus erat calicem
passionis: illi autem non attendentes humilitatem Christi, comprehendere volebant altitudinem
Christi. Revocavit illos ad viam, tamquam aberrantes; non ut negaret illis quod vellent, sed ut
ostenderet qua venirent.

Lacte nutriendi qui solidum cibum capere nequeunt.
861

