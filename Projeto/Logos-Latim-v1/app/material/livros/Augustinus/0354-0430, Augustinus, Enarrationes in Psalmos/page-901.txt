peregrinantur, sed exspectant nos quando a peregrinatione redeamus; omnes simul unam domum
Dei faciunt, et unam civitatem. Ipsa est Ierusalem. Habet custodes: quomodo habet aedificantes,
laborantes ut aedificetur; sic habet et custodientes. Nam ad custodiam pertinet quod dicit
Apostolus: Timeo ne sicut serpens Evam seduxit astutia sua, sic et vestrae mentes corrumpantur a
castitate quae est in Christo 10. Custodiebat, custos erat; vigilabat, quantum poterat, super eos
quibus praeerat. Et episcopi hoc faciunt. Nam ideo altior locus positus est episcopis, ut ipsi
superintendant, et tamquam custodiant populum. Nam et graece quod dicitur episcopus, hoc latine
superintentor interpretatur; quia superintendit, quia desuper videt. Quomodo enim vinitori altior fit
locus ad custodiendam vineam, sic et episcopis altior locus factus est. Et de isto alto loco periculosa
redditur ratio, nisi eo corde stemus hic, ut humilitate sub pedibus vestris simus, et pro vobis
oremus, ut qui novit mentes vestras ipse custodiat. Quia nos intrantes vos et exeuntes possumus
videre; usque adeo autem non videmus quid cogitetis in cordibus vestris, ut neque quid agatis in
domibus vestris videre possimus. Quomodo ergo custodimus? Quomodo homines; quantum
possumus, quantum accepimus. Et quia nos sicut homines custodimus, et perfecte custodire non
possumus, ideo sine custode remanebitis? Absit. Nam ubi est ille de quo dicitur: Nisi Dominus
custodierit civitatem, in vanum laboravit qui custodit eam? Laboramus in custodiendo, sed vanus
est labor noster, nisi ille custodiat qui videt cogitationes vestras. Custodit ille cum vigilatis, custodit
et cum dormieritis. Ille enim dormivit in cruce semel, et surrexit; iam non dormit. Estote Israel; quia
non dormit, neque dormitabit, qui custodit Israel 11. Eia, fratres, si volumus sub umbra alarum Dei
custodiri, simus Israel. Custodimus enim vos ex officio dispensationis; sed custodiri volumus
vobiscum. Tamquam vobis pastores sumus, sed sub illo Pastore vobiscum oves sumus. Tamquam
vobis ex hoc loco doctores sumus; sed sub illo uno Magistro in hac schola vobiscum condiscipuli
sumus.

Esto humilis sicut et Christus humilis fuit.
4. [v. 2.] Si volumus custodiri ab illo qui humiliatus est propter nos, et exaltatus est ad
custodiendos nos, humiles simus. Nemo sibi arroget aliquid. Nemo habet aliquid boni, nisi ab illo
acceperit, qui solus bonus est. Qui autem sibi voluerit arrogare sapientiam, stultus est. Sit humilis,
ut veniat sapientia et illuminet illum. Si autem antequam veniat in illum sapientia, putat se esse
sapientem; ante lucem surgit, et ambulat in tenebris. Et quid audit in isto psalmo? In vanum est
vobis ante lucem surgere. Quid est: In vanum est vobis ante lucem surgere? Si surgatis antequam
surgat lux, necesse est ut in vanitate remaneatis, quia in tenebris eritis. Surrexit lux nostra
Christus; bonum est tibi ut surgas post Christum, non surgas ante Christum. Qui surgunt ante
Christum? Qui se volunt praeponere Christo. Et qui sunt qui se volunt praeponere Christo? Qui
volunt hic excelsi esse, ubi humilis ille fuit. Sint ergo hic humiles, si volunt ibi esse excelsi, ubi
Christus excelsus est. Ait enim de iis qui illi adhaeserant fide, in quibus et nos sumus, si et nos in
illum puro corde credimus: Pater, inquit, quos mihi dedisti, volo ut ubi ego sum, et ipsi sint
mecum 12. Magnum donum, magna gratia, magna promissio, fratres mei! Et quis non vult esse cum
Christo, ubi est Christus? Sed iam excelsus Christus: vis ibi esse ubi est excelsus? Esto humilis, ubi
et ille humilis fuit. Propterea illis dicit ipsa lux: Non est discipulus super magistrum, nec servus
super dominum suum 13. Qui volebant discipuli esse super magistrum; et servi volebant esse super
dominum suum, ante lucem volebant surgere; in vanum ibant, quia non post lucem ibant. Illis ergo
dicit iste psalmus: In vanum est vobis ante lucem surgere. Tales erant filii Zebedaei, qui antequam
humiliarentur secundum passionem Domini, iam sibi loca eligebant, ubi sederent, unus ad
dexteram, alter ad sinistram: ante lucem volebant surgere; ideo in vanum ibant. Revocavit illos
Dominus ad humilitatem, cum hoc audiret, et ait illis: Potestis bibere calicem quem ego bibiturus
sum 14? Ego veni humilis esse, et vos ante me vultis esse excelsi? Qua ego eo, illac sequimini, ait.
Nam si hac vultis ire, qua ego non eo: In vanum est vobis ante lucem surgere. Et Petrus ante lucem
surrexerat, quando consilium Domino dare volebat, ut non pateretur pro nobis. Dixerat enim ille de
passione sua, in qua salvi futuri eramus, de ipsa humilitate; humilis enim passus est: cum ergo de
passione sua futura diceret, expavit Petrus, qui illum paulo ante dixerat Filium Dei; timuit ne
moreretur, et ait illi: Absit a te, Domine; propitius esto tibi: non fiet istud 15. Ante lucem volebat
surgere, et luci consilium dare. Sed quid fecit Dominus? Fecit illum ut post lucem surgeret: Redi
post me, satanas! 16. Ideo enim satanas, quia ante lucem vis surgere. Redi post me, ut ego
praecedam, tu sequaris: qua ego eo, illac eas; non qua tu vis ire, illac me velis ducere.

Zebedaei filii exaltari volebant antequam humiliarentur.
5. Ergo illis qui volebant ante lucem surgere dicit Psalmus: In vanum est vobis ante lucem surgere.
Et quando surgemus? Cum fuerimus humiliati: Surgite posteaquam sedistis. Surrectio exaltationem
significat, sessio humilitatem significat. Aliis locis intellegitur sessio in honore iudicandi, aliis locis

901

