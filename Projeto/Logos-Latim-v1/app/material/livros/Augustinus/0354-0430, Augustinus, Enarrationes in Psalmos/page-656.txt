Infidelium duritia quotidie mollitur.
9. [v. 5.] Montes fluxerunt sicut cera a facie Domini. Qui sunt montes? Superbi. Omnis altitudo
extollens se adversus Deum, factis Christi et Christianorum contremuit, succubuit, et quando dico
quod dictum est: Fluxit, melius verbum inveniri non potest. Montes fluxerunt velut cera a facie
Domini. Ubi est altitudo potestatum? ubi duritia infidelium? Montes fluxerunt sicut cera a facie
Domini. Ignis eis fuit Dominus, illi ante faciem eius sicut cera fluxerunt; tamdiu duri, donec ignis ille
admoveretur. Complanata est omnis altitudo; modo blasphemare Christum non audet: et paganus
non in eum credit, non eum tamen blasphemat; etsi nondum factus est vivus lapis, tamen victus est
durus mons. Montes fluxerunt sicut cera a facie Domini, a facie Domini omnis terrae: non
Iudaeorum tantum, sed et Gentium, sicut dicit Apostolus 24; non enim est Iudaeorum tantum Deus,
sed et Gentium. Dominus ergo universae terrae, Dominus Iesus Christus in Iudaea natus, sed non
Iudaeae tantum natus: quia et antequam natus omnes fecit; et qui omnes fecit, omnes refecit. A
facie Domini omnis terrae.

Tota Ecclesia praedicat Christum.
10. [v. 6.] Annuntiaverunt coeli iustitiam eius, et viderunt omnes populi gloriam eius. Qui coeli
annuntiaverunt? Coeli enarrant gloriam Dei 25. Qui sunt coeli? Qui facti sunt sedes ipsius. Quomodo
enim in coelis sedet Deus, sic sedet in Apostolis, sic sedet in praedicatoribus Evangelii. Et tu si vis,
coelum eris. Vis esse coelum? Purga de corde tuo terram. Si terrenas concupiscentias non habueris,
et non frustra responderis sursum te habere cor, coelum eris. Si resurrexistis cum Christo (fidelibus
Apostolus loquitur), quae sursum sunt quaerite, ubi Christus est in dextera Dei sedens; quae
sursum sunt sapite, non quae super terram 26. Coepisti sapere quae sursum sunt, et non quae
super terram sunt; nonne factus es coelum? Carnem portas, et corde iam coelum es: conversatio
enim tua in coelis erit 27. Talis annuntias et tu Christum: quis enim fidelium tacet Christum?
Intendat Caritas vestra: putatis quia nos soli stantes hic annuntiamus Christum, et vos non
annuntiatis? Unde ad nos veniunt, christiani volentes esse, quos nunquam vidimus, quos non
novimus, quibus nunquam praedicavimus? An forte crediderunt nullo annuntiante? Apostolus dicit:
Quomodo credent quem non audierunt, quomodo audient sine praedicante? 28 Ergo tota Ecclesia
praedicat Christum, et annuntiant coeli iustitiam ipsius; quia omnes fideles quibus cura est lucrari
Deo eos qui nondum crediderunt, et faciunt hoc ex caritate, coeli sunt. Intonat de illis Deus iudicii
sui terrorem; et tremit qui infidelis erat, et pavescit, et credit. Ostendite hominibus quid potuit
Christus per totum orbem terrarum, loquendo eis, et adducendo eos ad amandum Christum. Quanti
enim hodie adduxerunt amicos suos, aut ad pantomimum, aut ad choraulam? Quare, nisi amando
illum? Et vos amate Christum. Tanta enim spectacula praebuit, in quo nemo potest dicere aliquid se
reprehensionis invenire, ille qui vicit saeculum. Nam et aliquando quem amat quisque in theatro,
vincitur in illo. Nemo vero vincitur in Christo: non est de quo erubescere. Arripite, adducite,
attrahite quos potestis: securi estote, ad eum adducitis, qui non displicet videntibus; et rogate illum
ut illuminet eos, et bene spectent. Annuntiaverunt coeli iustitiam eius, et viderunt omnes populi
gloriam eius.

De diabolo in simulacris occulto et bonos seducente.
11. [v. 7.] Confundantur omnes qui adorant sculptilia. Nonne factum est? Nonne confusi sunt?
Nonne quotidie confunduntur? Sculptilia enim sunt manu facta idola. Quare iam confunduntur
omnes qui adorant sculptilia? Quia viderunt omnes populi gloriam eius. Iam omnes populi gloriam
Christi confitentur: erubescant qui adorant lapides. Quia lapides illi mortui erant, nos vivum lapidem
invenimus: imo lapides illi nunquam vixerunt, ut nec mortui dicantur; lapis autem noster vivus est,
et semper vixit apud Patrem, et pro nobis mortuus revixit, et modo vivit, et mors ei ultra non
dominabitur 29. Hanc gloriam ipsius cognoverunt populi; dimittunt templa, currunt ad ecclesias.
Confundantur omnes qui adorant sculptilia. Adhuc quaerunt adorare sculptilia? Noluerunt deserere
idola; deserti sunt ab idolis. Confundantur omnes qui adorant sculptilia, qui gloriantur in simulacris
suis. Sed existit nescio quis disputator qui doctus sibi videbatur et ait: Non ego illum lapidem colo,
nec illud simulacrum quod est sine sensu; non enim Propheta vester potuit nosse quia oculos
habent et non vident 30, et ego nescio quia illud simulacrum nec animam habet, nec videt oculis,
nec audit auribus: non ego illud colo; sed adoro quod video, et servio ei quem non video. Quis est
iste? Numen quoddam, inquit, invisibile quod praesidet illi simulacro. Hoc modo reddendo rationem
de simulacris suis, diserti sibi videntur, quia non colunt idola, et colunt daemonia. Etenim, fratres,
sicut dicit Apostolus: Quae immolant Gentes, daemoniis immolant, et non Deo. Nolo vos, inquit,
socios fieri daemoniorum; nam scimus quia nihil est idolum 31. Ipse hoc dixit Apostolus: Scimus quia

656

