apud superos epulabatur, apud inferos torquebatur 7? Brachia ergo eorum conterentur. Confirmat
autem iustos Dominus. Quomodo eos confirmat? quid eis dicit? Quod dicitur in alio psalmo: Sustine
Dominum, viriliter age, et confortetur cor tuum, et sustine Dominum 8. Quid est hoc: Sustine
Dominum? Ad tempus laboras, in aeternum non laborabis: brevis est molestia tua, aeterna erit
beatitudo tua: ad modicum doles, sine fine gaudebis. Sed inter molestias incipis labi? Proponitur
exemplum et passionum Christi. Vide quid pro te pertulit, qui quare perferret non habebat.
Quantacumque patiaris, non pervenies ad illas insultationes, ad illa flagella, ad illam ignominiosam
vestem, ad illam spineam coronam, ad illam postremo crucem non pervenies, quia iam et de poena
generis humani sublata est. Cum enim sub antiquis scelerati crucifigerentur, modo nullus
crucifigitur. Honorata est, et finita. Finita est in poena, manet in gloria. A locis suppliciorum fecit
transitum ad frontes imperatorum. Qui tantum honorem dedit poenis suis, quid servat fidelibus
suis? His ergo rebus, his verbis, his allocutionibus, hoc tali exemplo confirmat iustos Dominus.
Saeviant quantum voluerint, et quantum permissi fuerint peccatores: confirmat iustos Dominus.
Quidquid acciderit iusto, voluntati divinae deputet, non potestati inimici. Saevire ille potest: ferire,
si ille noluerit, non potest. Et si ille voluerit ut feriat, novit suum quemadmodum excipiat: Quem
enim diligit Dominus, corripit: flagellat autem omnem filium quem recipit 9. Quid sibi ergo plaudit
iniquus, quia flagellum sibi de illo fecit Pater meus? Illum assumit ad ministerium, me erudit ad
patrimonium. Nec attendere debemus quantum permittat iniustis, sed quantum servet iustis.
5. Sed debemus optare etiam illis per quos flagellamur, ut convertantur, et flagellentur. Sic enim
suos fideles erudiebat, qui de Saulo flagellum sibi fecerat, sed postea convertit et Saulum. Et cum
Ananiae sancto, a quo baptizatus est Saulus, diceret Dominus, illum suscipiendum esse Saulum,
quia vas esset electionis; respondit Ananias, timens et exhorrescens audita fama Sauli persecutoris;
Domine, audivi, inquit, ego de viro isto quantas persecutiones sanctis tuis fecerit in Ierosolyma, et
nunc acceptis litteris vadit, ut ubicumque invenerit invocantes nomen tuum, trahat et liget, et ad
pontifices adducat. Et contra Dominus: Sine, inquit, ego illi ostendam quae illum oporteat pati pro
nomine meo 10. Reddam illi, inquit, vindicabo me de illo; et patietur pro nomine meo, qui saevit in
nomen meum. Erudio vel erudivi per cum alios, erudiam et ipsum per alios. Factum est hoc, et
novimus quanta sustinuerit Saulus, multo plura quam fecerat, quasi avarus exactor cum usuris
recepit quod dederat.
6. Sed vide utrum in illo impletum sit quod modo psalmus dicit: Confirmat autem iustos Dominus.
Non solum, inquit idem Paulus, cum multa mala pateretur, sed et gloriamur in tribulationibus,
scientes quia tribulatio patientiam operatur, patientia probationem, probatio spem, spes autem non
confundit, quia caritas Dei diffusa est in cordibus nostris per Spiritum sanctum, qui datus est
nobis 11. Bene; plane iam iustus, iam confirmatus. Quomodo ergo isti iam confirmato nihil nocebant
qui illum insectabantur, sic nec ipse illis quos persequebatur. Confirmat autem, inquit, iustos
Dominus. Audi alias voces confirmati iusti. Quis nos separabit a caritate Christi? Tribulatio, an
angustia, an fames, an nuditas, an persecutio 12. Quomodo haerebat, qui rebus talibus non
separabatur? Confirmat autem iustos Dominus. Descenderant quidam prophetae de Ierosolyma, et
impleti Spiritu sancto prophetaverunt eidem Paulo quod multa passurus esset in Ierusalem: ita ut
quidam eorum: Agabus nomine, soluta zona alligaret se, quemadmodum solet fieri, ut his indiciis
rerum futura demonstraret propheta, dicens: Sicut alligatum me videtis, sic oportet alligari
hominem hunc in Ierosolymis. Fratres autem responso admonitum Saulum, iam Paulum, ne se
tantis periculis committeret, coeperunt deterrere, et monendo et rogando revocare ne iret in
Ierosolymam. Ille autem qui iam in eorum numero erat de quibus dictum est: Confirmat autem
iustos Dominus; Quid, inquit, confringitis cor meum? Non facio animam meam pretiosam mihi. Quia
iam dixerat eis quos parturierat in Evangelio: Et ipse impendar pro animabus vestris 13. Ego enim,
inquit, non solum alligari, sed etiam mori paratus sum pro nomine Domini Iesu Christi 14.
7. [v 18.] Confirmat ergo iustos Dominus. Quomodo eos confirmat? Novit Dominus vias
immaculatorum. Quando patiuntur mala, vias malas ambulare creduntur ab ignorantibus, ab his qui
non noverunt videre vias immaculatorum. Ille qui eas novit, scit per quam rectum ducat mansuetos
suos. Unde dixit in alio psalmo: Diriget mites in iudicio, docebit mansuetos vias suas 15. Quomodo
putatis detestatos homines transeuntes ulcerosum pauperem iacentem ante divitis ianuam 16?
Quomodo forte hunc occlusis naribus conspuebant? Noverat autem Dominus illi servare paradisum.
Quomodo autem sibi optabat vitam illius qui induebatur purpura et bysso, et epulabatur quotidie
splendide? Dominus autem qui prospiciebat dies illius, noverat eius futura tormenta, et sine fine
tormenta. Ergo, Novit Dominus vias immaculatorum.

De gloria futura.
172

