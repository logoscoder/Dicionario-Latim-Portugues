videtur permitti manibus persequentium, non pereat in aeternum; sed quod demonstratum est in
capite meo resurgente, hoc omnia membra sperent. Quem timeat anima mea, quam inhabitat
Deus? Quem timeat caro mea, cum corruptibile hoc induerit incorruptionem 4? Vultis nosse quia
carnes illi manducant, qui nos persequuntur, nec ipsi autem carni nostrae metuendum est?
Seminatur corpus animale, surget corpus spiritale 5. Quanta autem fiducia debet esse in eo qui
novit dicere: Dominus illuminatio mea, et salutaris meus, quem timebo? Dominus protector vitae
meae, a quo trepidabo? Protegitur imperator scutatis, et non timet; protegitur a mortalibus
mortalis, et securus est: protegitur mortalis ab immortali, et timebit et trepidabit?

Cur Dominus sit timendus.
5. [v 3.] Quanta autem fiducia debeat esse in eo qui ista dicit, audite: Si consistant adversum me
castra, non timebit cor meum. Castra munita sunt, sed quid munitius Deo? Si exsurgat in me
bellum. Quid mihi facit bellum? Potest mihi auferre spem meam? potest mihi auferre quod dat
Omnipotens? Sicut non vincitur qui dat, sic non aufertur quod dat. Si auferri potest datum, vincitur
dator. Ergo nec ipsa quae temporaliter accipimus, auferre nobis quisquam potest, fratres mei, nisi
solus ille qui dedit. Spiritalia quae donat, non auferet, nisi tu dimiseris: carnalia vero et temporalia
ipse aufert; quia et quisquis alius aufert, ipso donante potestatem, aufert. Novimus hoc, et legimus
in libro Iob, quia nec ille qui videtur quasi maximam habere potestatem ad tempus diabolus, potest
aliquid nisi permissus 6. Accepit potestatem in infima, et amisit maxima et summa. Et non est ista
potestas irati, sed poena damnati. Nec ipse ergo potest habere aliquam potestatem, nisi permissus.
Et in illo libro habes quem commemoravi, et in Evangelio Dominus dicit: Hac nocte postulavit
satanas, ut vos cribraret sicut triticum, et ego rogavi pro te, Petre, ne deficiat fides tua 7. Permittitur
autem aut ad poenam nostram, aut ad probationem. Ergo quia nobis nemo potest auferre quod dat
Deus, non timeamus nisi Deum: quidquid aliud fremuerit, quidquid aliud superbierit adversus nos,
non timeat cor nostrum.
6. [v 4.] Si exsurgat in me bellum, in hac ego sperabo. In qua? Unam, inquit, petii a Domino.
Feminino genere appellavit quoddam beneficium, tamquam diceret: Unam petitionem. Et quomodo
solemus loquentes dicere, verbi gratia: Duas habes; non dicimus Duo, hoc more loquendi usa est
Scriptura: Unam, inquit, petii a Domino, hanc requiram. Videamus quid petit qui nihil timet. Magna
securitas cordis. Vultis nihil timere? Hanc unam petite, quam unam petit qui nihil timet, aut quam
petit ut nihil timeat? Unam, inquit, petii a Domino, hanc requiram. Hoc hic agitur ab eis qui bene
ambulant. Quid est hoc? quae est illa una? Ut inhabitem in domo Domini omnes dies vitae meae.
Haec est una: domus enim ea dicitur ubi semper manebimus. In ista peregrinatione dicitur domus,
sed proprie tabernaculum appellatur: tabernaculum peregrinantium, et quodammodo militantium,
et adversus hostem pugnantium est. Quando ergo tabernaculum est in hac vita, manifestum est
quia est et hostis: nam simul habere tabernacula, hoc est esse contubernales; et nostis hoc nomen
esse militantium. Ergo hic tabernaculum, ibi domus. Sed et hoc tabernaculum interdum per
abusionem vicinitatis dicitur domus, et domus aliquando secundum eumdem modum dicitur
tabernaculum: proprie tamen illa domus, hoc tabernaculum.

Quae sint amanda.
7. Quid autem acturi simus in illa domo, habes evidenter expressisse alium psalmum: Beati qui
habitant in domo tua, in saecula saeculorum laudabunt te 8. Hac iste, si dicendum est, cupiditate
ardens, et amore isto aestuans, desiderat omnes dies vitae suae in domo Domini habitare: in domo
Domini omnes dies vitae suae, non quasi finiendos, sed aeternos. Sic enim dicuntur dies, quomodo
anni, de quibus dictum est, et anni tui non deficient 9. Nam dies vitae aeternae unus dies est sine
occasu. Hoc ergo dixit ad Dominum: Concupivi hanc, Unam petii, Hanc requiram. Et quasi
diceremus ei: Et quid ibi facturus es? quae ibi delectatio tua? quod avocamentum cordis? quae illae
deliciae, unde gaudia suppetent? Non enim ibi perdurabis, nisi felix eris. Felicitas autem illa unde
succedet? Habemus enim hic felicitates diversas generis humani, et miser quisque dicitur quando
illi subtrahitur quod amat. Amant ergo homines diversas res; et quando quisque quod amat habere
videtur, felix vocatur. Vere autem felix est, non si id habeat quod amat; sed si id amet quod
amandum est. Multi enim miseri magis habendo quod amant, quam carendo: amando enim res
noxias miseri, habendo sunt miseriores. Et propitius Deus, cum male amamus, negat quod
amamus: iratus autem dat amanti quod male amat. Habes evidenter dicentem Apostolum: Tradidit
illos Deus in concupiscentiam cordis eorum 10. Dedit ergo quod amabant, sed damnando. Habes
rursum negantem petitum: Propter quod ter Dominum rogavi, inquit, ut auferret eum a me
(stimulum videlicet carnis), et dixit mihi: Sufficit tibi gratia mea; nam virtus in infirmitate
perficitur 11. Ecce illos dedit in concupiscentiam cordis eorum; Paulo apostolo negavit quod oravit:

80

