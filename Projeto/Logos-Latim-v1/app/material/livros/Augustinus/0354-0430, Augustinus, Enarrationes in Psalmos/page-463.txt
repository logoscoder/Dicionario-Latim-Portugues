sum, didici merita mea nulla praecessisse; sed gratiam tuam mihi gratis venisse, ut memorarer
iustitiae tuae solius.

Deus nos errantes quaesivit mortuosque resuscitavit. Animarum nostrarum lux,
Deus.
3. Quid deinde post iuventutem? quoniam docuisti me, inquit, ex iuventute mea; quid post
iuventutem? In ipsa enim prima conversione tua didicisti quod ante conversionem iustus non fuisti,
sed praecessit iniquitas, ut expulsa iniquitate succederet caritas; et renovatus in novum hominem
spe duntaxat, nondum re, didicisti quod nihil tui boni praecesserat, et gratia Dei conversus es ad
Deum. Iam forte ex quo conversus es, habebis aliquid tuum, et de viribus tuis praesumere debes?
Quemadmodum solent homines dicere: Iam dimitte; opus erat ut viam ostenderes, sufficit,
ambulabo viam. Et ille qui tibi viam ostendit: Ne forte vis ut deducam te? Tu autem si superbis:
Absit, sufficit, ambulabo viam. Dimitteris, et per infirmitatem iterum aberrabis. Bonum erat tibi ut
deduceret te, qui prius in via collocavit te. Caeterum nisi et ipse ducat, rursus errabis: dic illi ergo:
Deduc me, Domine, in via tua, et ambulabo in veritate tua 11. Quod autem viam ingressus es,
iuventus est, ipsa renovatio, et initium fidei. Antea enim ambulabas per vias tuas vagabundus;
errans per silvosa, per aspera, laceratus omnibus membris: patriam quaerebas, hoc est stabilitatem
quamdam spiritus tui, ubi diceres: Bene est; et securus diceres, quietus ab omni molestia, ab omni
tentatione, ab omni postremo captivitate; et non inveniebas. Quid dicam? Venit ad te qui tibi
ostenderet viam? Venit ad te ipsa via, et constitutus es in ea nullis tuis meritis praecedentibus,
quoniam utique errabas. Quid, ex quo ingressus es, iam regis te? iam ille qui viam docuit te, dimittit
te? Non, inquit: Docuisti me ex iuventute mea; et usque nunc annuntiabo mirabilia tua. Mirabile est
enim quod adhuc facis, ut regas me, qui in via posuisti me; et haec sunt mirabilia tua. Quae sunt,
putas, mirabilia Dei? Quid mirabilius inter Dei mirabilia, quam mortuos suscitare? Numquidnam ego
mortuus sum, inquis? Si mortuus non esses, non diceretur tibi: Surge qui dormis, et exsurge a
mortuis; et illuminabit te Christus 12. Mortui sunt omnes infideles, omnes iniqui; corpore vivunt, sed
corde exstincti sunt. Qui autem suscitat mortuum secundum corpus, reddit eum luci huic videndae,
et huic aeri ducendo: non autem suscitator eius ipse illi lux et aer est; incipit videre,
quemadmodum videbat antea. Anima non sic exsuscitatur. Anima enim exsuscitatur a Deo;
quamquam et corpus exsuscitetur a Deo: sed Deus quando exsuscitat corpus, mundo reddit;
quando exsuscitat animam, sibi redit. Si recedat aer mundi istius, moritur corpus; si recedat Deus,
moritur anima. Cum ergo animam suscitat Deus, nisi adsit qui suscitavit, suscitata non vivit. Non
enim suscitat, et dimittit ut vivat sibi: sicut Lazarus quando resuscitatus est quatriduanus mortuus,
suscitatus est corpore per Domini corporalem praesentiam. Accessit enim corporaliter ad
sepulcrum; clamavit: Lazare, veni foras: et surrexit Lazarus, processit de sepulcro ligatus; deinde
solutus discessit 13. Resuscitatus est Domino praesente, sed vixit et Domino absente. Quamquam
eum Dominus corporaliter resuscitasset, quantum ad visibilia pertinet: caeterum praesentia
maiestatis suae illum suscitavit; qua praesentia nusquam recedit. Interim tamen ad praesentiam
visibilem Dominus suscitavit Lazarum; discessit de ipsa civitate Dominus, vel de illo loco: numquid
Lazarus non vixit? Non sic anima suscitatur: suscitat illam Deus; moritur si discesserit Deus. Dicam
enim audacter, fratres, sed tamen verum. Duae vitae sunt, una corporis, altera animae: sicut vita
corporis anima, sic vita animae Deus; quomodo si anima deserat, moritur corpus; sic anima moritur,
si deserat Deus. Ipsa est ergo gratia eius, ut suscitet, et sit nobiscum. Quod ergo nos suscitat a
morte nostra praeterita, et innovat quodammodo vitam nostram, dicimus ei: Deus, docuisti me ex
iuventute mea. Quia vero non recedit ab eis quos suscitat, ne cum recesserit moriantur, dicimus ei:
Et usque nunc annuntiabo mirabilia tua; quia cum mecum es vivo, et animae meae vita tu es, quae
morietur si dimittatur sibi. Ergo dum adest vita mea, hoc est Deus meus, usque nunc: quid postea?

Christiani usque in finem saeculi permanebunt.
4. [v 18.] Et usque in senectam et senium. Duo ista nomina senectutis sunt, et discernuntur a
Graecis. Gravitas enim post iuventutem aliud nomen habet apud Graecos, et post ipsam gravitatem
veniens ultima aetas aliud nomen habet: nam
dicitur gravis, et
senex. Quia
vero in latina lingua duorum istorum nominum distinctio deficit, de senectute ambo sunt posita,
senecta et senium: scitis autem esse duas aetates. Docuisti me gratiam tuam a iuventute mea; et
usque nunc, post iuventutem meam, annuntiabo mirabilia tua, quia mecum es ut non moriar, qui
venisti ut surgam; et usque in senectam et senium, id est usque ad ultimum meum, nisi mecum
fueris, non erit aliquid meriti mei: gratia tua semper perseveret mecum. Hoc diceret etiam unus
homo, tu, ille, ego: quia vero vox ista unius cuiusdam magni hominis est, hoc est ipsius unitatis; vox
est enim Ecclesiae; quaeramus iuventutem Ecclesiae. Quando venit Christus, crucifixus est,
mortuus est, surrexit, vocavit gentes; coeperunt converti, facti sunt martyres fortes in Christo,

463

