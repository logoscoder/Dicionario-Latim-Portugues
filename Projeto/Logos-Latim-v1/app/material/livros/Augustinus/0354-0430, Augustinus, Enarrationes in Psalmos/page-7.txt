circumdantis me; circumvallantium scilicet gentium, ad exstinguendum nomen, si possent,
ubicumque christianum. Sed quomodo timerentur, cum tamquam oleo sanguine martyrum in
Christo ardor caritatis inflammaretur? Exsurge, Domine, salvum me fac, Deus meus: potest hoc ipsi
capiti suo corpus dicere; illo enim exsurgente salvum factum est, qui ascendit in altum, captivam
egit captivitatem, dedit dona hominibus 31: hoc enim in praedestinatione a Propheta dicitur, quo
usque ad terras Dominum nostrum, illa de qua in Evangelio dicitur, messis matura 32 deposuit,
cuius salus est in eius resurrectione, qui pro nobis dignatus est mori. Quoniam tu percussisti omnes
adversantes mihi sine causa, dentes peccatorum contrivisti: iam regnante Ecclesia, inimici nominis
christiani confusione percussi sunt, et sive maledica verba eorum, sive principatus, in irritum
deducti. Credite ergo, homines, quod Domini est salus: et, tu, Domine, sit super populum tuum
benedictio tua.
10. Potest etiam unusquisque nostrum dicere, cum vitiorum et cupiditatum multitudo resistentem
mentem ducit in lege peccati: Domine, quid multiplicati sunt qui tribulant me, multi insurgunt
adversum me? Et quoniam plerumque coacervatione vitiorum subrepit desperatio sanitatis,
tamquam ipsis vitiis insultantibus animae, vel etiam diabolo et angelis eius per noxias suggestiones
ut desperemus operantibus, verissime dicitur: Multi dicunt animae meae: Non est salus illi in Deo
eius. Tu autem, Domine, susceptor meus es; haec enim spes est, quod naturam humanam in
Christo suscipere dignatus est. Gloria mea: ex illa regula, ne quis sibi aliquid tribuat. Et exaltans
caput meum: sive ipsum qui omnium nostrum caput est, sive uniuscuiusque nostrum spiritum, quod
caput est animae et carnis; caput enim mulieris vir, et caput viri Christus 33. Exaltatur autem mens,
cum iam dici potest: Mente servio legi Dei 34; ut caetera hominis pacata subdantur, cum iam carnis
resurrectione absorbetur mors in victoriam 35. Voce mea ad Dominum clamavi: voce illa intima et
intentissima. Et exaudivit me de monte sancto suo: de ipso per quem nobis subvenit, et quo
mediatore nos exaudit. Ego dormivi, et somnum cepi; et exsurrexi, quoniam Dominus suscipiet me:
quis hoc non potest fidelium dicere, recolens mortem peccatorum suorum, et donum
regenerationis? Non timebo millia populi circumdantis me. Exceptis his quae universaliter Ecclesia
sustinuit et sustinet, habet etiam unusquisque tentationes quibus circumvallatus haec dicat:
Exsurge, Domine, salvum me fac, Deus meus; hoc est: Fac me exsurgere. Quoniam tu percussisti
omnes adversantes mihi sine causa: recte in praedestinatione dicitur de diabolo et angelis eius, qui
non solum in totum Christi corpus, sed etiam in singulos quosque privatim saeviunt. Dentes
peccatorum contrivisti: habet unusquisque maledicentes sibi; habet etiam vitiorum auctores
conantes eum a Christi corpore praecidere. Sed Domini est salus; cavenda superbia est, et
dicendum: Adhaesit anima mea post te 36. Et super populum tuum benedictio tua, hoc est super
unumquemque nostrum.

4 IN PSALMUM 4
ENARRATIO

Psalmos inter et carmina discrimen.
1. [v 1.] Finis Legis Christus ad iustitiam omni credenti 1: hic enim finis perfectionem significat, non
consumptionem. Utrum autem omne canticum psalmus sit, an potius omnis psalmus canticum; an
sint quaedam cantica quae non possint dici psalmi, et quidam psalmi qui non possint dici cantica,
quaeri potest. Sed animadvertendae Scripturae sunt, ne forte Canticum laetitiam indicet: Psalmi
autem dicuntur, qui cantantur ad psalterium; quo usum esse David prophetam in magno mysterio,
prodit historia 2. De qua re non est hic disserendi locus; quia diuturnam inquisitionem et longam
disputationem desiderat. Nunc interim aut verba Dominici hominis post resurrectionem exspectare
debemus, aut hominis in Ecclesia credentis et sperantis in eum.

Christus pro nobis orat.
2. [v 2.] Cum invocarem, exaudivit me Deus iustitiae meae: cum invocarem, exaudivit me Deus,
inquit, a quo est iustitia mea. In tribulatione dilatasti mihi: ab angustiis tristitiae, in latitudinem
gaudiorum me duxisti; tribulatio enim et angustia in omnem animam hominis operantis malum 3.
Qui autem dicit: Gaudemus in tribulationibus, scientes quoniam tribulatio patientiam operatur,
usque ad illud ubi ait: Quoniam caritas Dei diffusa est in cordibus nostris per Spiritum sanctum, qui
datus est nobis 4, non habet cordis angustias, quamvis extrinsecus a persequentibus ingerantur.
Mutatio autem personae, quod a tertia, ubi ait, exaudivit, statim transiit ad secundam, ubi ait,

7

