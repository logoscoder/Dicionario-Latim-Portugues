minus particeps velocitatis; ergo minus velox. Ipsa itaque velocitate quid velocius? Ergo quo usque
currit? Usque in velocitatem. Quantum vis auge quod velox est verbum, et dic: Velocius est quam
illud aut illud, quam aves, quam venti, quam Angeli. Numquid aliquid horum tantum, quanta ipsa
velocitas, usque in ipsam velocitatem? Velocitas ipsa quid est, fratres? Ubique est, non est in parte.
Hoc pertinet ad Verbum Dei, non esse in parte, ubique esse per seipsum Verbum, ex quo Dei Virtus
et Dei Sapientia est 83, nondum assumpta carne. Si cogitemus Deum in forma Dei, Verbum aequale
Patri; ipsa est Sapientia Dei, de qua dictum est: Attingit in fine usque ad finem fortiter 84. Quanta
velocitas! Attingit a fine usque ad finem fortiter. Sed forte immobilitate attingit. Si immobilitate,
tamquam moles aliqua saxea impleat locum aliquem; dicitur quod attingit eiusdem loci a fine usque
ad finem, non tamen motu. Quid ergo dicimus? non habet motum Verbum illud, et Sapientia illa
stolida est? Et ubi est quod dicitur de Sapientiae Spiritu? Cum multa dicerentur: Acutus, inquit,
mobilis, certus, incoinquinatus 85. Sic utique sapientia Dei mobilis. Si ergo mobilis; quando hoc
tangit, illud non tangit? aut hoc tangit, illud deserit? Et ubi est velocitas? Hoc facit velocitas, ut et
ubique semper sit, et nusquam inclusa teneatur. Sed cogitare ista non possumus; pigri sumus. Quis
ista cogitet? Et revera, fratres, quoniam dixi quomodo potui (si tamen potui, si, intellexi), et
quomodo potuistis intellexistis. Sed quid dicit Apostolus? Ei autem qui potens est facere supra
quam petimus, aut intellegimus 86. Quid hic ostendit? Quia quotiescumque intellexerimus, non
intelleximus sicuti est. Quare hoc? Corpus enim quod corrumpitur aggravat animam 87. Ergo in terra
frigidi sumus. Velocitas enim fervens est; et omnia ferventia velociora, omnia frigida tardiora. Nos
tardi, ergo frigidi. Illa autem Sapientia currit usque in velocitatem. Ergo ferventissima est; nec est
qui se abscondat a calore eius 88.

Ecclesia corpus Christi et vestimentum.
23. [v 16.] Nos ergo, qui frigidi corporis tarditate, vinculo terrenae vitae huius corruptibilis onerati,
nullamne spem habemus ad capiendum Verbum, quod usque in velocitatem currit? An vero ille
quamvis ex corpore in infima depressos deseruit? Nonne ipse praedestinavit nos, antequam in isto
mortali et pigro corpore nasceremur? Qui ergo praedestinavit nos, dedit terrae nivem, ipsos nos.
Iam enim veniamus ad illos Psalmi versus subobscuros; incipiant illa involucra evolvi: quoniam vos
verbum Dei, quanto magis per nos dicitur, tanto avidiores invenit. Ecce nos pigri in hac terra quasi
congelavimus hic. Et quomodo contingit nivibus; sursum enim gelant, et in ima decidunt: sic
frigescente caritate decidit humana natura in has terras, et pigro corpore involuta velut nix facta
est. Sed in ista nive sunt praedestinati filii Dei. Dat enim ille nivem velut lanam. Quid est, velut
lanam? Id est, de nive quam dedit, de istis pigris adhuc spiritu et frigidis quos praedestinavit,
facturus est aliquid. Lana enim materies vestis est: lana cum videtur, veluti praeparatio est aliqua
ad vestem. Ergo quia praedestinavit hos qui ad tempus frigidi repunt in terra, et nondum fervent
spiritu caritatis (de praedestinatione enim adhuc loquitur), veluti lanam dedit hos Deus; facturus est
inde vestem. Merito in monte vestis Christi fulsit, sicut nix 89. Fulgebat vestis Christi, sicut nix,
tamquam de illa lana iam facta erat tunica; de qua lana, id est de nive quam dedit sicut lanam,
adhuc praedestinati, pigri erant: sed exspecta, vide quid sequatur; quia sicut lanam dedit eos, fit
inde tunica. Quomodo enim dicitur Ecclesia corpus Christi, dicitur et vestimentum Christi ipsa
Ecclesia: inde est illud quod ait Apostolus: Ut exhiberet sibi gloriosam Ecclesiam, non habentem
maculam aut rugam 90. Ergo exhibeat sibi gloriosam Ecclesiam, non habentem maculam aut rugam;
faciat sibi vestem de illa lana quam praedestinavit in nive. Adhuc in hominibus incredulis, et frigidis,
et pigris, faciat vestem de hac lana. Ut abluatur a maculis, mundetur fide; ut rugam non habeat,
tendatur in cruce. Qui dat nivem sicut lanam.

Cinis ad poenitentiam pertinet.
24. Iam si praedestinati sunt, vocandi sunt. Quos enim praedestinavit, illos et vocavit 91. Iam
quomodo vocantur ex languore corporis illius, ut sani fiant? quomodo vocantur? Audi Evangelium:
Non veni vocare iustos, sed peccatores in poenitentiam 92. Incipit ergo iam praedestinatione nivis
illius cognoscere torporem suum, accusare peccatum suum; incipit vocatione venire ad
poenitentiam. Merito ergo qui dat nivem velut lanam, propter confectum tunicae futurae; etiam
propter vocationem in poenitentiam, nebulam velut cinerem spargit. Nebulam, inquit, velut
cinerem spargit: quis? Qui dat nivem sicut lanam. Quos enim praedestinavit, vocat in poenitentiam;
quia quos praedestinavit, illos et vocavit. Cinis autem ad poenitentiam pertinet. Audi vocantem ad
poenitentiam, cum exprobravit quibusdam civitatibus, dicens: Vae tibi Corozaim, vae tibi Bethsaida;
quia si in Tyro et Sidone factae essent virtutes quae factae sunt in vobis, olim, inquit, in cilicio et
cinere poenitentiam egissent 93. Ergo nebulam velut cinerem spargit. Quid est: Nebulam velut
cinerem spargit? Cum vocatur quisque ad intellegendum Deum, et dicitur illi: Cape veritatem,
incipit velle capere veritatem, non sufficit, videt se quamdam caliginem pati, quam antea non

1049

