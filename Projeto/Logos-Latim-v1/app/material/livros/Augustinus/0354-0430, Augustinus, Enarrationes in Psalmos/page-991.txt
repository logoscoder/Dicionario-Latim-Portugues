Deus. Ubi est illa verbositas, ubi est illa iactantia: Iustus sum, nihil mali feci? Certe cum in Scripturis
sanctis fueris contemplatus normam iustitiae, quantumcumque profeceris, invenies te peccatorem.
Profecisti, iam unum Deum colis; optime: non fornicaris ab eo ad idola, ad mathematicos, ad
sortilegos, ad aruspices, ad augures, ad maleficos; ista enim fornicatio est a Domino Deo: iam es in
aliquo numero membrorum Christi. Iam incipe videre etiam illa peccata societatis humanae. Non
occidis quemquam, non adulteras cuiusquam uxorem, non uxori tuae eundo ad alteram, iniuriam
facis, non ulla pessima corruptela te contaminas, abstinuisti manus a furto, linguam a periurio, cor
a concupiscenda re proximi tui: iam iustus es. Attende caetera; noli iam superbire. Nihilne peccas in
lingua? non prolaberis in verbum durum? Sed quid magnum dicis? Quid magnum? Qui dixerit fratri
suo: Fatue; reus erit gehennae ignis 58. Contremiscit iam tota illa superbia. Ecce iam non valde facit
unde Deus videatur impietate aliqua blasphemari; non irruit in aliquem laedendum, non facit alteri
quod pati non vult: quid de lingua? quis illam domat? Sed ecce iam et ipsam frenasti: quamquam
quis tantus ut hoc omni modo perficiat? sed ecce iam et ipsam frenasti: quid facis de cogitationibus
tuis? quid facis de tumultu et caterva rebellantium desideriorum? Non eis das membra. Ita credo, et
video: sed tamen cogitationes aliquando inclinant et auferunt te, plerumque in oratione genibus
fixis. Corpus prosternis, collum curvas, confiteris peccata, Deum adoras: video corpus ubi iaceat,
quaero ubi volitet animus. Video membra iacentia: videamus si stat conscientia, videamus si fixa
est in eum quem adorat; si non cogitationibus plerumque, tamquam aestu maris abripitur, et
tempestate tollitur in aliud atque aliud. Modo si mecum loquereris, et subito averteres te ad servum
tuum, et dimitteres me, non dico a quo aliquid petebas, sed cum quo ex aequo loquebaris; non mihi
iniuriam factam deputarem? Ecce quid facis quotidie Deo. Qualem modo dixi, fratres? Iam eum qui
solum Deum colit, qui Christum confitetur, qui Patrem et Filium et Spiritum sanctum unum Deum
novit, qui non post eum fornicatur, qui non adorat daemones, qui auxilia sibi a diabolo non requirit,
qui tenet Ecclesiam catholicam; de cuius fraude nemo conqueritur, de cuius pressura non gemit
vicinus infirmus; qui uxorem alienam non tentat, qui contentus est sua, aut qui nec ipsa sua, sed
quomodo licet et quomodo permittit apostolica disciplina, ubi consensus est amborum 59 aut ubi
nondum ducta est. Qui iam talis est, deprehenditur tamen in istis quae dixi.

Philosophorum doctrina inanis, Christi vera et solida.
19. [v 6.] Venit ergo tempus quod dictum est: Adhuc et oratio mea in beneplacitis eorum; sive
quam docuit, sive qua interpellat pro nobis. In istis ergo quotidianis peccatis omnibus quae spes
est, nisi humili corde dicamus in oratione dominica, quae iam in beneplacitis nostris est, non
defendentium peccata nostra, sed confitentium: Dimitte nobis debita nostra, sicut et nos dimittimus
debitoribus nostris 60; et advocatum habeamus apud Patrem, Iesum Christum iustum, ut ipse sit
propitiatio pro peccatis nostris 61? Modo loquantur superbi; vincuntur numero, vincuntur populis,
tota terra a solis ortu usque ad occasum laudante nomen Domini. Quid faciunt pauci aliter
disputantes? Iudices sunt impiorum. Sed quid ad te? Vide quid sequitur: Absorpti sunt iuxta petram
iudices eorum. Quid est: Absorpti sunt iuxta petram? Petra autem erat Christus 62. Absorpti sunt
iuxta petram. Iuxta, id est, comparati iudices, magni, potentes, docti: ipsi dicuntur iudices eorum,
tamquam iudicantes de moribus, et sententiam proferentes. Dixit hoc Aristoteles. Adiunge illum
petrae, et absorptus est. Quis est Aristoteles? Audiat: Dixit Christus; et apud inferos contremiscit.
Dixit hoc Pythagoras, dixit hoc Plato. Adiunge illos petrae, compara auctoritatem illorum auctoritati
evangelicae, compara inflatos crucifixo. Dicamus eis: Vos litteras vestras conscripsistis in cordibus
superborum; ille crucem suam fixit in cordibus regum. Postremo mortuus est, et resurrexit: mortui
estis, et nolo quaerere quemadmodum resurgatis. Ergo: Absorpti sunt iuxta petram istam iudices
eorum. Tamdiu videntur aliquid dicere, donec comparentur petrae. Propterea si inventus fuerit
aliquis eorum hoc dixisse, quod dixit et Christus; gratulamur illi, non sequitur illum. Sed prior fuit ille
quam Christus. Si quis vera loquitur, prior est quam ipsa veritas? O homo, attende Christum, non
quando ad te venerit, sed quando te fecerit. Potest et aegrotus dicere: Sed prius ego cecidi in
lectum, quam medicus ad me venisset. Utique ideo ille posterior venit, quia tu prius cecidisti.

"Sicut agni in medio luporum".
20. Videte itaque textum Psalmi: Adhuc et oratio mea in beneplacitis eorum. Sed erunt multi qui
contradicant: Absorpti sunt iuxta petram iudices eorum Quid ergo erit? Audient verba mea,
quoniam praevaluerunt. Praevaluerunt verba mea verbis eorum. Dicta sunt ab eis quaedam diserte,
sed a me vera. Aliud est laudare loquacem, aliud laudare veracem. Audient verba mea, quoniam
praevaluerunt. Unde praevaluerunt? Quis eorum comprehensus est in sacrificio, cum his legibus
ista prohiberentur, et non negavit? Quis eorum comprehensus est adorare idolum, et non clamavit:
Non feci, et timuit ne convinceretur? Tales ministros diabolus habebat. Unde autem praevaluerunt
verba Domini? Ecce ego mitto vos sicut agnos in medio luporum. Nolite timere eos qui occidunt

991

