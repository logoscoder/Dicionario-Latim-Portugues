convallibus, et de aquis inter medium montium pertranseuntibus iam dictum est: sed hucusque
dictum; hinc deinceps ordiamur.

In Arca Noe Ecclesia ex omnibus gentibus congregata praefigurabatur.
2. [v 11.] Sequitur enim: Potabunt omnes bestiae silvae. Quid potabunt? Aquas pertranseuntes
inter medium montium. Quid potabunt? Fontes emissos in convallibus. Et qui potabunt? Bestiae
silvae. Videmus quidem hoc etiam in ista creatura, bestias silvae bibere de fontibus et de rivis inter
montes currentibus: sed iam quoniam Deo placuit talium rerum figuris abscondere sapientiam
suam, non auferre studiosis, sed claudere neglegentibus, aperire pulsantibus; placuit etiam ipsi
Domino Deo nostro ad hoc hortari vos per nos, ut in his omnibus, quae velut de corporali et de
visibili creatura dicuntur, quaeramus aliquid spiritaliter absconditum, quo invento gaudeamus.
Bestias silvae, Gentes intellegimus; et multis hoc locis Scriptura testatur. Sed tamen evidentissima
duo maxime occurrunt documenta, quod in arca Noe, qua nemo nostrum dubitat Ecclesiam esse
praefiguratam, non includerentur omnia genera animalium 1, nisi in illa unitate compaginis omnes
gentes significarentur: nisi forte putamus, si omnia talia penitus diluvio delerentur, defuturam
fuisse Deo potestatem iubendi ut terra ea produceret, sicut primo verbo eius produxerat 2. Non
ergo frustra, non temere, non aliqua indigentia Dei vel inopia potestatis iussa sunt animalia illa in
arca includi. Nam posteaquam venit tempus (iam enim debemus et alterum evidentissimum
adiungere testimonium): cum ergo venit tempus, ut illud quod in arca erat praefiguratum, iam in
Ecclesia compleretur, Petrus apostolus dubitans dare sacramentum evangelicum Gentibus
incircumcisis; imo non dubitans, sed omnino dandum esse non putans, quodam die esuriens cum
prandere vellet, ascendit ut oraret. Hoc in Actibus Apostolorum omnibus bene legentibus et bene
audientibus notum est. Illo igitur orante facta est illi mentis alienatio, quam Graeci ecstasin dicunt:
id est, aversa est mens eius a consuetudine corporali ad visum quemdam contemplandum, alienata
a praesentibus. Tunc vidit vas quoddam veluti linteum quatuor lineis submitti de coelo, ubi erant
omnia animalia, omnis generis bestiae; et sonuit ei vox: Petre, macta, et manduca 3. Ille autem qui
in Lege fuerat eruditus, et in consuetudine Iudaica creverat, praeceptumque per Moysen Dei
famulum retinebat, totamque vitam suam fideliter custodierat, respondit: Absit a me, Domine;
nunquam commune aliquid intravit in os meum 4. Commune autem immundum dici a Iudaeis et a
Lege, bene noverunt qui ecclesiasticas litteras didicerunt. Et vox ad illum: Quae Deus mundavit, tu
immunda ne dixeris 5. Hoc autem factum est ter, et ablatus est ille discus qui demonstrabatur ter
de coelo submissus. Discus qui quatuor lineis continebatur, orbis terrarum erat in quatuor partibus.
Has quatuor partes saepe Scriptura commemorat, orientem et occidentem, aquilonem et meridiem.
Ideo quia totus orbis per Evangelium vocabatur, quatuor Evangelia conscripta sunt. Ter autem
submissum de coelo vas hoc significat, quia dictum est Apostolis: Ite, baptizate omnes gentes in
nomine Patris, et Filii, et Spiritus Sancti 6. Inde colligitur, sicut iam nostis, duodenarius etiam
numerus discipulorum. Non enim frustra duodecim habere voluit; et ita numerus ille sacratus est, ut
in locum unius qui ceciderat, non posset nisi alter ordinari. Quare duodecim Apostoli? Quia enim
quatuor sunt orbis partes, et totus orbis in Evangelio vocabatur, unde quatuor Evangelia conscripta
sunt, et totus orbis in nomine Trinitatis vocatur, ut congregetur Ecclesia: quatuor ter ducta,
duodecim fiunt. Ergo non miremur si de illis aquis inter medium montium pertranseuntibus, in illa
doctrina apostolica fluente in medio propter concordiam communionis, omnes bestiae silvae bibunt.
Omnes enim erant in arca, omnes in disco, omnes mactat et manducat Petrus; quia Petrus petra,
petra Ecclesia. Quid est mactare et manducare? Occidere in eis quod erant, et in sua viscera
assumere. Dissuasisti pagano sacrilegia, occidisti quod erat; dato sacramento Christi incorporasti
Ecclesiae, manducasti.

De Spiritu nos bibere oportet ne in via deficiamus.
3. Ipsae ergo bestiae potant istas aquas, pertranseuntes tamen: non manentes, sed
pertranseuntes. Omnis enim doctrina quae toto isto tempore dispensatur, transit. Inde dicit
Apostolus: Et scientia destruetur, et prophetia evacuabitur. Quare ista evacuabuntur? Ex parte
enim scimus, et ex parte prophetamus: cum autem venerit quod perfectum est, quod ex parte est
evacuabitur 7. Nisi forte putat Caritas Vestra quia in illa civitate cui dicitur: Collauda, Ierusalem,
Dominum, lauda Deum tuum, Sion; quoniam confirmavit vectes portarum tuarum 8, iam confirmatis
vectibus et clausa civitate, unde, ut iampridem diximus, nemo exit amicus, et quo nemo intrat
inimicus; quod codex ibi nobis legendus est, aut tractandus sermo, quemadmodum vobis modo
tractatur. Ideo modo tractatur, ut ibi teneatur; ideo modo per syllabas dividitur, ut ibi totus atque
integer contempletur. Non ibi deerit verbum Dei; sed tamen non per litteras, non per sonos, non per
codices, non per lectorem, non per tractatorem. Quomodo ergo? Sicut in principio erat Verbum, et
Verbum erat apud Deum, et Deus erat Verbum. Non enim sic ad nos venit, ut inde discederet; quia

720

