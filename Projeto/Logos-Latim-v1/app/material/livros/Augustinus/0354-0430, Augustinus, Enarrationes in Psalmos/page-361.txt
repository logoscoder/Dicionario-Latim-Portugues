Iudaeis, inquit Apostolus, verum etiam et Gentibus 15. Ideo enim lapidem quem reprobaverunt
aedificantes, hic factus est in caput anguli 16, ut duos iungeret in se: angulus enim duos parietes
copulat. Iudaei excelsi et magni sibi videbantur: Gentes tamquam infirmi, tamquam peccatores,
tamquam daemonum servi, tamquam idolorum adoratores; et tamen in utrisque iniquitas erat.
Demonstrati sunt et Iudaei peccatores; quia non est qui faciat bonum, non est usque ad unum 17:
deposuerunt superbiam et non inviderunt saluti Gentium, quia parem suam et illorum infirmitatem
cognoverunt; et in angulari lapide copulati simul Dominum adoraverunt. Et scient quia Deus
dominabitur Iacob, et finium terrae. Non tantum Iudaeorum dominabitur, sed et finium terrae: quod
non scirent, si adhuc in superbia sua essent; in superbia autem sua essent, si adhuc sibi iusti
viderentur: ut autem sibi iusti non viderentur, annuntiatae sunt illis ex maledicto et mendacio
consummationes in ira consummationis; quia comprehensi fuerunt in superbia sua, ex maledicto
quod fecerunt, quando Christum occiderunt. Ecce quid fecit Dominus noster Iesus Christus. Mortuus
est inter manus Iudaeorum, et redemit multitudinem Gentium: hac fusus est sanguis, hac profuit;
sed conversis omnibus profuit; quia et illi quem occiderunt agnoverunt, et ab illo ipsius
interfectionis et delicti sui magni veniam meruerunt.

Bonum est humilari peccatorem.
8. [v 15.] Quid ergo et de ipsis? Quod supra: Convertentur ad vesperam: id est etsi sero, id est post
interfectionem Domini nostri Iesu Christi. Convertentur ad vesperam; et famem patientur ut canes.
Sed ut canes, non ut oves, aut vituli: ut canes, ut Gentes, ut peccatores; quia et ipsi cognoverunt
peccatum suum qui sibi iusti videbantur. De quibus dictum est in alio psalmo: Postea
acceleraverunt: hoc dictum est hic: Ad vesperam. Nam ibi sic est: Multiplicatae sunt infirmitates
eorum; postea acceleraverunt 18. Unde acceleraverunt postea? Quia multiplicatae sunt infirmitates
eorum: nam si sibi adhuc sani viderentur, nunquam accelerarent. Quod ergo ibi dictum est:
Multiplicatae sunt infirmitates eorum; hoc dictum est hic: Comprehendantur in superbia sua, et ex
maledicto et mendacio annuntiabuntur consummationes in ira consummationis. Et quod ibi dictum
est: Postea acceleraverunt; hoc dictum est hic: Et non erunt, in superbia sua. Et scient quia Deus
dominabitur Iacob, et finium terrae: et convertentur ad vesperam. Bonum est ergo humilari
peccatorem; et nemo est insanabilior eo qui sibi sanus videtur. Et circumibunt civitatem. Iam et
hesterno die exposuimus civitatem, id est circumstantiae civitatem, omnes gentes.
9. [v 16.] Dispergentur ut edant: id est, ut lucrentur alios, ut in corpus suum transforment
credentes. Si autem non satiabuntur, et murmurabunt. Quia et superius murmur eorum dixerat,
dicentium: Quoniam quis audivit? Et tu, Domine, inquit, deridebis eos, dicentes: Quis audivit?
Quare? Quia pro nihilo habebis omnes gentes. Sic et hic: Si autem non satiabuntur, et
murmurabunt 19.

Tentationibus superatis merito exsultat Ecclesia.
10. [v 17, 18.] Concludatur Psalmus. Videte angulum exsultantem, iam de utroque pariete
gaudentem 20. Superbiebant Iudaei; humilati sunt: desperabant Gentes; erectae sunt. Veniant ad
angulum; ibi conveniant, ibi concurrant, ibi pacis osculum inveniant: de diverso veniant, sed in
adversum non veniant; illi de circumcisione, isti de praeputio. Longe erant parietes, sed antequam
ad angulum venirent: in angulo autem teneant se, et tota iam Ecclesia ex utroque pariete, quid
dicat? Ego autem cantabo potentiam tuam, et exsultabo mane misericordia tua. Mane transactis
tentationibus, mane cum nox huius saeculi transierit, mane quando iam latronum insidias et diaboli
et angelorum eius non expavescimus, mane quando iam non ad lucernam prophetiae ambulamus,
sed ipsum Dei Verbum tamquam solem contemplamur. Et exsultabo mane misericordia tua. Merito
in alio psalmo dicitur: Mane astabo tibi, et contemplabor 21. Merito et ipsius Domini resurrectio
diluculo fuit, ut impleretur quod dictum est in alio psalmo: Vespere demorabitur fletus, et in
matutino exsultatio 22. Ad vesperam quippe discipuli mortuum planxerunt Dominum nostrum Iesum
Christum; diluculo ad resurgentem exsultaverunt. Exsultabo mane misericordia tua.

Quidquid sumus, totum de misericordia Domini est.
11. Quia factus es susceptor meus, et refugium meum in die tribulationis meae. Adiutor meus tibi
psallam, quia tu Deus susceptor meus es. Quid eram, nisi subvenires? Quam desperatus eram, nisi
curares? Ubi iacebam, nisi advenires? Certe ingenti vulnere periclitabar, sed illud vulnus meum
medicum omnipotentem requirebat. Omnipotenti medico nihil est insanabile; non renuntiat ad
aliquem: opus est ut tu curari velis, opus est ut manus eius non refugias. Sed etsi nolis curari,

361

