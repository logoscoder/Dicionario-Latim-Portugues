tabernaculo tuo usque in saecula. Saeviat quantumlibet inimicus, oppugnet me, insidias mihi
praeparet, scandalis crebrescat, et faciat angi cor meum: inquilinus ero in tabernaculo tuo usque in
saecula. Non vincetur Ecclesia, non eradicabitur, nec cedet quibuslibet tentationibus, donec veniat
huius saeculi finis, et nos ab ista temporali aeterna illa habitatio suscipiat, ad quam nos deducet qui
factus est spes nostra. Inquilinus ero in tabernaculo tuo usque in saecula. Si diu eris inquilinus,
quasi hoc illi diceremus, laboraturus ergo es in terra inter tantas tentationes: nam si paucorum
dierum hic esset Ecclesia, cito finirentur tentatoris insidiae. Bene; paucorum dierum velles esse
tentationes: sed quomodo colligeret natos omnes, nisi diu hic esset, nisi usque in finem
protenderetur? Noli invidere caeteris post futuris; noli, quia iam transisti, pontem misericordiae
velle praecidere: sit hic usque in saecula. Et quid de tentationibus, quae necesse est ut abundent
quanto magis veniunt scandala? Etenim ipse ait: Quoniam abundabit iniquitas, refrigescet caritas
multorum 12. Sed illa Ecclesia quae clamat a finibus terrae, in his est de quibus sequitur dicens: Qui
autem perseveraverit usque in finem, hic salvus erit 13. Sed unde perseverabis? Quae vires tuae
inter tanta scandala, inter tantas tentationes, inter tantas pugnas? quibus viribus vincis hostem
quem non vides? numquid tuis? Ergo quia usque in saecula erit inquilinus iste hic, quae illi spes est
ut duret? Cooperiar in velamento alarum tuarum. Ecce quare securi sumus inter tantas tentationes,
donec veniat finis saeculi, et suscipiant nos saecula aeterna: quia cooperimur in velamento alarum
ipsius. Aestus est saeculi, sed magna umbra est sub alis Dei: Cooperiar in velamento alarum
tuarum.
7. [v 6.] Quoniam tu, Deus, exaudisti orationem meam. Quam? A qua coepit: Exaudi, Deus,
deprecationem meam, intende orationi meae: a finibus terrae ad te clamavi 14. Hoc ad te clamavi a
finibus terrae. Ideo cooperiar in velamento alarum tuarum, quia exaudisti deprecationem meam.
Admonemur ergo, fratres, non cessare orando, quamdiu tempus est tentationum. Dedisti
haereditatem timentibus nomen tuum. Perseveremus ergo in timore nominis Dei: aeternus Pater
non nos fallit. Laborant filii, ut suscipiant parentum suorum haereditatem, quibus mortuis
successuri sunt? nos non laboramus accipere haereditatem ab illo Patre, cui non morienti
succedamus, sed cum illo in ipsa hereditate in aeternum vivamus! Dedisti hereditatem timentibus
nomen tuum.

De praesenti et aeterna vita.
8. [v 7.] Dies super dies regis adicies annos eius. Hic est ergo rex cuius membra sumus. Rex
Christus est, caput nostrum, rex noster. Dedisti illi dies super dies; non solum istos dies in isto
tempore cum fine, sed dies super istos dies sine fine. Habitabo, inquit, in domo Domini, in
longitudinem dierum 15. Quare, in longitudinem dierum, nisi quia modo brevitas est dierum? Omnis
enim res quae finem habet, brevis est: sed regis huius dies super dies, ut non diebus solum istis
transeuntibus regnet Christus in Ecclesia sua, sed regnent cum illo sancti in diebus illis qui non
habent finem. Ibi unus dies est, et multi dies sunt. Quia multi dies sunt, dixi iam: In longitudinem
dierum: quia unus dies, sic intellegitur: Filius meus es tu, ego hodie genui te 16. Unum diem dixit
hodie: sed iste dies non ponitur in medio inter hesternum et crastinum, nec initium eius finis est
hesterni, nec finis eius initium crastini. Nam et anni Dei dicti sunt: Tu autem idem ipse es, et anni
tui non deficient 17. Quomodo anni, sic dies, sic unus dies: Quidquid vis dicis de aeternitate. Ideo
quidquid vis dicis, quia quidquid dixeris, minus dicis. Sed ideo necesse est aliquid dicas, ut sit unde
cogites quod non potest dici. Dies super dies regis adicies annos eius, usque in diem generationis
et generationis. Generationis huius et generationis futurae: generationis huius quae comparatur
lunae, propter quod luna nascitur, crescit, perficitur, senescit et occidit; sic sunt generationes istae
mortales: et generationis qua regeneramur resurgendo, et permanebimus in aeternum cum Deo,
quando iam non sicut luna, sed quod ait Dominus: Tunc iusti fulgebunt sicut sol in regno Patris
sui 18. Luna enim figurate in Scripturis pro mutabilitate huius mortalitatis ponitur. Ideo ad Iericho
descendebat ille ab Ierusalem qui incurrit in latrones: quia Iericho civitas verbum est hebraeum, et
interpretatur latine Luna. Descendebat ergo tamquam ab immortalitate ad mortalitatem: et merito
in itinere vulneratus a latronibus et semivivus relictus est 19 ille Adam, ex quo est totum genus
humanum. Ergo dies super dies regis adicies annos eius, usque in diem generationis, generationis
mortalis accipio. Cuius generationis alterius mentionem fecisti? Cuius? audi:

Deum misericordem et veracem imitemur.
9. [v 8.] Permanebit in aeternum in conspectu Dei: Secundum quid, aut propter quid?
Misericordiam et veritatem eius quis requiret ei? Dicit et alio loco: Universae viae Domini
misericordia et veritas, requirentibus testamentum eius et testimonia eius 20. Magnus sermo de
veritate et misericordia, sed brevitatem promisimus. Breviter accipite quid sit veritas et

370

