3. [v 2.] Benedic, anima mea, Dominum, et noli oblivisci omnes retributiones eius. Benedic, inquit,
anima mea Dominum. Quid est anima tua? Omnia interiora tua. Benedic, anima mea, Dominum.
Repetitio ad exhortationem valet. Ut autem benedicas semper Dominum. Noli oblivisci omnes
retributiones eius. Si oblivisceris, tacebis. Non autem poterunt ante oculos tuos esse retributiones
Domini, nisi ante oculos tuos fuerint peccata tua. Non sit ante oculos tuos delectatio praeteriti
peccati, sed sit ante oculos tuos damnatio peccati: damnatio a te, remissio a Deo. Haec enim
retribuit Dominus, ut possis dicere: Quid retribuam Domino, pro omnibus quae retribuit mihi? 2 Hoc
enim considerantes martyres, quorum etiam memoriam hodie celebramus, et omnes omnino sancti
qui vitam istam contempserunt, et sicut audistis in Epistola Ioannis, animas suas pro fratribus
posuerunt 3, quae est perfectio caritatis, dicente Domino: Maiorem caritatem nemo habet, quam ut
animam suam ponat pro amicis suis 4: hoc ergo considerantes sancti martyres, contempserunt
animas suas hic, ut ibi eas invenirent, sequentes verba Domini dicentis: Qui amat animam suam,
perdet eam; et qui perdiderit eam propter me, in vitam aeternam inveniet eam 5. Voluerunt enim
retribuere: qui? et quid? et cui? Homines ministerium suum usque ad mortem Deo retribuerunt.
Quid, quod ille non donaverit? Quid dederunt, quod non acceperint? Retribuit ergo ille vere, qui
solus donat: sed non retribuit peccatis nostris; nam retributiones nobis aliae debebantur, et aliae
redditae sunt. Noli, inquit, oblivisci omnes retributiones eius: non tributiones, sed retributiones.
Aliud enim debebatur, et redditum est quod non debebatur. Unde et ille: Quid retribuam Domino,
pro omnibus, inquit, quae retribuit mihi 6? Non ait, quae tribuit mihi; sed, "quae retribuit mihi".
Retribuisti tu mala pro bonis; retribuit ipse bona pro malis. Quomodo retribuisti tu, o homo, Deo
mala pro bonis? Qui prius fuisti blasphemus, et persecutor, et iniuriosus, retribuisti blasphemias 7.
Pro quibus bonis? Primo, quia es: sed est et lapis. Deinde, quia vivis: sed vivit et pecus. Quid
retribues Domino, pro eo quod super omnia pecora et super omnia volatilia fecit te ad imaginem et
similitudinem suam 8? Noli quaerere quid ei retribuas: similitudinem ipsius retribue illi, non plus
quaerit; nummum suum exigit 9. Tu autem pro gratiis agendis, pro humilitate, pro obsequio, pro
cultu religioso, id est, pro his omnibus bonis quae debebas Deo tuo, pro bonis quae accepisti, quae
dixi, retribuisti blasphemias. Quid ergo ille? Confitere, ignosco. Retribuo et ego, sed non quod tu
retribuisti: tu retribuisti mala pro bonis; ego retribuo bona pro malis.

Non vult Deus sibi retribui de tuo, sed de suo.
4. Cogita ergo, anima, omnes retributiones Dei, cogitando omnia mala facta tua: quam multa enim
mala facta tua, tam multae bonae retributiones eius. Et quid illi offeres forte xeniorum? quid
munerum? quid sacrificiorum? Quoniam non oblivisceris retributiones eius, hoc sacrificio delectatur:
Benedic, anima, Dominum. Sacrificium laudis glorificabit me: immola Deo sacrificium laudis, et
redde Altissimo vota tua 10. Laudari se vult Deus; et hoc, ut tu proficias, non ut ille sublimetur. Non
est omnino quod illi retribuere: et quod exigit, non sibi, sed tibi exigit; tibi proderit, tibi servatur.
Non hoc a te amat, quod illum augeat, sed quod te ad illum perducat. Propterea quaerebant
martyres, deficiebant quodammodo non inveniendo, et dicebant: Quid retribuam Domino, pro
omnibus quae retribuit mihi 11? Et non invenerunt quid retribuerent, nisi: Calicem salutaris
accipiam, et nomen Domini invocabo 12. Quid retribues Domino? Cogitabas enim, et non inveniebas:
Calicem salutaris accipiam. Quid? calicem salutaris nonne ipse Dominus dedit? De tuo aliquid
retribue, si potes. Non, dixerim; ne feceris, noli de tuo retribuere; non vult Deus de tuo sibi retribui.
Si de tuo retribuis, peccatum retribuis. Omnia enim quae habes, ab illo habes: tuum peccatum
solum habes. Non vult sibi retribui de tuo, de suo vult. Quomodo agricolae, de terra quam
seminavit, si segetem attuleris, de agricolae fructu retribuisti; si spinas, de tuo obtulisti. Veritatem
retribue, in veritate Dominum lauda: si de tuo volueris, mentieris. Qui loquitur mendacium, de suo
loquitur 13. Si qui loquitur mendacium, de suo loquitur; qui loquitur veritatem, de Dei loquitur. Quid
est autem accipere calicem salutaris, nisi passiones Domini imitari? Hoc martyres fecerunt. Hoc
superbientibus dixit, et sedes sublimes iam quaerentibus, et convallem plorationis devitantibus, qui
volebant sedere, unus ad dexteram, alius ad sinistram. Quid ergo ait? Potestis bibere calicem quem
ego bibiturus sum? 14 Iam ergo martyr paratus ad victimam sanctam dicit. Calicem salutaris
accipiam: accipiam calicem Christi bibam passionem Domini. Cave ne deficias. Sed nomen Domini
invocabo 15. Quid ergo defecerunt, Dominum non invocaverunt; de sua fortitudine praesumpserunt.
Tu sic redde, ut te accepisse quod reddis memineris. Sic ergo benedicat anima tua Dominum, ut
non obliviscatur omnes retributiones eius.

Deus te, quem fecit et certus curat et gratis.
5. [vv 3-5.] Audite omnes retributiones eius. "Qui propitius fit omnibus iniquitatibus tuis, qui sanat
omnes languores tuos. Qui redimit de corruptione vitam tuam, qui coronat te in miseratione et

697

