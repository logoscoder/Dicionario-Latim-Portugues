docere quod oberat. Sic autem quodam genere locutionis nescire Filius dicitur quod non docet: id
est, nescire dicitur quod nescire nos facit, quomodo quotidie loquimur, modo quodam locutionis, ut
dixi. Laetum enim diem dicimus, quia laetos nos facit; et tristem diem, quia tristes nos facit; et
frigus pigrum, quia pigros nos facit. Quomodo contra dicitur a Domino: Nunc cognovi. Dictum est
Abrahae: Nunc cognovi quod timeas tu Deum 2. Hoc Deus noverat et ante illam probationem. Nam
illa probatio ideo facta est, ut nos nossemus quod Deus iam noverat, et propter nos docendos
conscriberetur, quod ante documentum ille noverat: et fortasse et ipse Abraham nondum noverat
quas vires haberet fides eius: unusquisque enim se tentatione tamquam interrogatus agnoscit:
sicut Petrus quas vires haberet fides eius utique nesciebat, quando dixit Domino: Tecum sum usque
ad mortem. Dominus autem qui noverat eum, praedixit ubi deficeret, praenuntians illi infirmitatem
eius, tamquam tacta vena cordis eius 3. Proinde Petrus, qui ante tentationem praesumpsit de se, in
tentatione didicit se. Sic ergo non absurde sentimus et patrem nostrum Abraham cognovisse vires
fidei suae, ubi iussus immolare unicum filium suum, non dubitavit nec trepidavit ei offerre qui
dederat; quia quemadmodum nescivit unde daturus erat nondum natum, sic credidit posse
reparare immolatum. Dixit ergo Deus: Nunc cognovi: quod intellegimus. Nunc cognoscere te feci:
secundum locutiones quas commendavimus: Pigrum frigus, quod pigros faciat; et laetum diem,
quod laetos faciat: sic cognoscens, quod cognoscentes faciat. Inde est illud: Tentat vos Dominus
Deus vester, ut sciat si diligitis eum 4. Dabis enim profecto Domino Deo nostro. Deo summo, Deo
vero magnam ignorantiam, quod utique sacrilegum esse intelleges, si sic acceperis: Tentat vos
Dominus ut sciat, tamquam ipse de nostra tentatione concipiat scientiam, in quo erat ante
ignorantia. Sed quid est: Tentat vos, ut sciat? Tentat vos, ut scire vos faciat. Accipite ergo a
contrario regulam intellegentiae; et quemadmodum cum Deum auditis dicere: Cognovi, intellegitis:
Cognoscere vos feci: sic et cum auditis de Filio hominis, id est de Christo dici quod illum diem
nesciat, intellegite dici quod nescire faciat. Quid est autem, nescire faciat? Occultet, ut nesciatur
quod nobis prodi non prodest. Hoc est quod dixi, magistrum bonum nosse quid prodat, nosse quid
legat: sicut quaedam eum legimus distulisse. Unde intellegimus non omnia promenda esse, quae
capere non possunt hi quibus promuntur. Dicit enim alibi: Multa habeo vobis dicere, sed non
potestis illa portare modo 5. Dicit et Apostolus: Non potui loqui vobis quasi spiritalibus, sed quasi
carnalibus, quasi parvulis in Christo lac vobis potum dedi, non escam: neque enim poteratis; sed
nec adhuc quidem potestis 6. Quo proficit iste sermo? Ut quoniam diem novissimum scimus
venturum, utiliter autem scimus venturum et utiliter ignoramus quando venturus sit, paratum cor
habeamus bene vivendo; et non solum non timeamus venturum illum diem, sed et amemus. Dies
quippe ille sicut infidelibus laborem auget, sic fidelibus finit. Quid autem horum duorum esse velis,
antequam veniat, nunc est in potestate; cum venerit, non erit. Elige ergo cum tempus est: quia
Deus quod misericorditer occultat, misericorditer differt.

In quocumque genere vitae inveniuntur probi et reprobi.
2. Iam vero quia in quocumque genere vitae, quod habet aliquam professionem, non omnes
inveniuntur probi, non omnes reprobi, ex hoc apparet, quia de quibusdam hominum generibus,
quae per similitudines in Evangelio modo proposita audivimus, sic concluditur: Unus assumetur, et
unus relinquetur 7. Assumetur bonus, relinquetur malus. Videntur duo in agro; eadem professio est,
sed non idem cor. Professionem vident homines, cor novit Deus. Quodlibet ergo ager significet.
Unus assumetur, et unus relinquetur. Non quasi dimidia pars assumetur, et dimidia relinquetur: sed
genera hominum duo dicit. Et si aliud eorum sit in paucis, aliud in multis: Unus assumetur, et unus
relinquetur: hoc est, unum genus assumetur, et alterum relinquetur. Sic in lecto, sic in molendino.
Exspectatis fortasse quid ista sint: videtis tecta esse, et similitudinibus quibusdam involuta. Potest
mihi aliud videri, alteri aliud: sed neque ego eo quod dixero praescribo alteri ad meliorem
intellectum, nec ille mihi ad utrumque accipiendum, si utrumque cum fide concordat. Videntur enim
mihi in agro laborare qui praesunt Ecclesiis; sicut Apostolus dicit: Dei agricultura, Dei aedificatio
estis. Nam et architectum se dicit, cum dicit: Ut sapiens architectus fundamentum posui: et
agricolam, cum dicit: Ego plantavi, Apollo rigavit, sed Deus incrementum dedit 8. In molendino ergo
duas dixit 9, non duos; credo, quod haec figura ad plebes pertineat: quia praepositi regunt, plebes
reguntur. Et molendinum puto dictum mundum istum; quia rota quadam temporum volvitur, et
amatores suos conterit. Sunt ergo qui de actionibus mundi non recedunt: sed tamen et ibi alii bene
operantur; alii male; alii sibi amicos faciunt de mammona iniquitatis, a quibus recipiantur in
tabernacula aeterna 10, quibus dicitur: Esurivi, et dedistis mihi manducare alii ista neglegunt, quibus
dicitur ibi: Esurivi, et non dedistis mihi manducare 11. Proinde, quia de his qui versantur in negotiis
et operibus huius mundi, alii diligunt benefacere indigentibus, alii neglegunt: tamquam de duabus
in molendino una assumetur, et una relinquetur. Lectum autem positum arbitror pro quiete: quia
sunt qui neque actiones mundi pati volunt, sicut sunt coniugati homines habentes domos, familias,
filios; neque aliquid in Ecclesia agunt, sicut praepositi velut in agricultura laborantes; sed velut ad
haec infirmi, secedunt ad otium, et quieti esse diligunt; veluti memores infirmitatis suae, non se

166

