Domini semper, et contempletur eius delectationem 82. Cui dicit cor fidelium: Saturabor, non ollis
carnium Aegyptiorum, nec melonibus et peponibus, et allio et cepis, quae generatio prava et
amaricans etiam pani coelesti praeferebat 83, nec manna visibili atque ipsis volatilibus pennatis; sed
saturabor, cum manifestabitur gloria tua 84. Haec est enim haereditas Novi Testamenti, in quo illi
fideles habiti non sunt, cuius tamen fides etiam tunc quando velabatur erat in electis, et nunc
quando iam revelata est, non est in multis vocatis: Multi enim sunt vocati, pauci autem electi 85.
Talis ergo erat generatio prava et amaricans, etiam cum Deum quaerere videretur; diligens in ore
et in lingua mentiens; in corde autem non recta cum Deo, ubi ea potius diligebat propter quae Dei
adiutorium requirebat.

Deus malos tolerat, in fine puniturus.
22. [vv 38.39.] Ipse autem est misericors, et propitius fiet peccatis eorum, et non disperdet eos. Et
abundabit ut avertat iram suam, et non accendet omnem iram suam. Et recordatus est quia caro
sunt; spiritus vadens, et non revertens. In his verbis multi sibi iniquitatis impunitatem de divina
misericordia pollicentur, etiamsi tales esse perstiterint, qualis generatio ista describitur prava et
amaricans quae cor non direxit suum, et non est creditus cum Deo spiritus eius: quibus consentire
non expedit. Si enim, ut secundum ipsos loquar, Deus fortasse non perdet nec malos, sine dubio
non perdet bonos. Cur ergo non potius id eligimus, ubi dubitatio nulla est? Nam qui in lingua sua
mentiuntur illi, cum aliud habeat cor eorum, putant utique et volunt, quando poenam aeternam
talibus comminatur, etiam Deum esse mendacem. Sed cum ipsi eum mentiendo non fallant, ille
verum dicendo non fallit. Haec itaque verba divinorum eloquiorum, de quibus sibi generatio prava
blanditur, non ea depravet, sicut cor suum; quia et illo depravato ista recta persistunt. Primo quippe
secundum hoc intellegi possunt quod in Evangelio scriptum est: Ut sitis sicut Pater vester qui in
coelis est; qui facit oriri solem suum super bonos et malos, et pluit super iustos et iniustos 86. Quis
enim non videat quanta misericordiae patientia malis parcat! sed ante iudicium. Sic ergo pepercit
illi genti, ut non accenderet omnem iram suam ad eam penitus eradicandam atque finiendam; quod
in verbis eius et intercessione pro peccatis eorum Moysi servi eius evidenter apparet, ubi Deus
dicit: Deleam eos, et faciam te in gentem magnam 87: ille intercedit, paratior deleri pro ipsis quam
ipsos; sciens apud misericordem se id agere, qui quoniam nullo modo deleret ipsum, etiam illis ipsis
parceret propter ipsum. Videamus enim quantum pepercerit, et adhuc parcat. Nam introduxit eos in
terram promissionis, et servavit eam gentem quousque se, Christum interficiendo, sceleri omnium
maximo colligarent: et quod eos ex illo regno eradicatos per cuncta gentium regna disseminavit,
non utique delevit; sed manet idem populus prolis successione servatus, velut Cain signo accepto,
ne quis eum occidat, id est, penitus perdat 88. Ecce quemadmodum impletur quod dictum est: Ipse
autem est misericors, et propitius erit peccatis eorum, et non perdet eos; et abundabit ut avertat
iram suam, et non accendet omnem iram suam. Quia si omnis ira eius, id est, quantum digni sunt,
in eos accenderetur, gens illa nulla relinqueretur. Ita Deus cui cantatur misericordia et iudicium 89,
et in isto saeculo per misericordiam facit oriri solem suum super bonos et malos, et in fine saeculi
per iudicium ab aeterna luce sua separatos, aeternis tenebris punit malos.

Israelitarum reliquiae salvae fient.
23. Deinde ne vim divinis verbis inferre videamur, et ubi dictum est: Non perdet eos, nos dicamus:
Sed postea perdet eos: de hoc ipso praesenti psalmo usitatissimam Scripturae locutionem
advertamus, unde ista quaestio multo diligentius veriusque solvatur. Certe de his ipsis loquens
paulo post, cum commemorasset quae propter eos Aegyptii perpessi fuerant, commemorans
ultimam plagam: Et percussit, inquit, omne primitivum in terra Aegypti, primitias laboris eorum in
tabernaculis Cham. Et abstulit sicut oves populum suum, et perduxit eos tamquam gregem in
deserto. Et deduxit eos in spe, et non timuerunt: et inimicos eorum operuit mare. Et induxit eos in
montem sanctificationis suae; montem quem acquisivit dextera eius. Et eiecit a facie eorum
gentes, et sorte distribuit eis terram in funiculo distributionis 90. Si quis ad haec verba nobis
inferens quaestionem dicat: Quomodo eis haec omnia collata esse commemorat, cum ipsi non
fuerint perducti in terram promissionis, qui ab Aegypto liberati sunt, quoniam illi mortui sunt? quid
respondebimus, nisi eos dictos, quia idem ipse populus fuit per successionem filiorum? Sic ergo,
cum audimus, maxime quia futuri temporis verba sunt: Et propitius fiet peccatis eorum, et non
perdet eos; et abundabit ut avertat iram suam, et non accendet omnem iram suam, intellegamus in
his impletum de quibus dicit Apostolus: Sic ergo et in hoc tempore reliquiae per electionem gratiae
salvae factae sunt 91. Unde etiam dicit: Numquid repulit Deus plebem suam? Absit. Nam et ego
Israelita sum ex genere Israel, tribu Beniamin, Hebraeus ex Hebraeis 92. Hos igitur Scriptura
praevidit qui in Christum fuerant ex isto populo credituri, et accepturi peccatorum remissionem,
usque ad illud maximum quo insanientes ipsum medicum peremerunt. Hinc omnino dictum: Ipse

522

