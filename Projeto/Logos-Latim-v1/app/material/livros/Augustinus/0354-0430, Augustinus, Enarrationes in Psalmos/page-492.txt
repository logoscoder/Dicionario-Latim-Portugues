porta carnem tuam, et intra ad sanatam conscientiam tuam. Quoniam repleti sunt qui obscurati
sunt terrae domorum iniquarum: obscurati sunt, repleti sunt terra. Illi obscurati, qui sunt? Qui corda
iniqua habent: reddit illis Dominus secundum cor suum.

Humiles corde laudant Deum.
24. [v 21.] Ne avertatur humilis confusus. Illos enim superbia confudit. Egenus et inops laudabunt
nomen tuum. Videtis, fratres, quam debeat dulcis esse paupertas: videtis pauperes et inopes
pertinere ad Deum; sed pauperes spiritu, quoniam ipsorum est regnum coelorum 87. Qui sunt
pauperes spiritu? Humiles, trementes verba Dei, confitentes peccata sua; non de suis meritis, nec
de sua iustitia praesumentes. Qui sunt pauperes spiritu? Qui quando faciunt aliquid boni, Deum
laudant; quando mali, se accusant. Super quem requiescet Spiritus meus, ait propheta, nisi super
humilem, et quietum, et trementem verba mea? 88 Iam ergo Asaph intellexit; iam terrae non haeret,
iam promissa terrena ex Veteri Testamento non expetit: mendicus tuus factus est, pauper tuus
factus est; fluvios tuos sitit, quia sui siccati sunt. Quia ergo talis factus est, non fraudetur spe:
quaesivit manibus nocte coram te; non decipiatur 89. Ne avertatur humilis confusus: egenus et
inops laudabunt nomen tuum. Confitentes peccata sua, laudabunt nomen tuum; desiderantes
aeterna promissa tua, laudabunt nomen tuum: non de temporalibus turgidi, non de propria iustitia
in superbiam elati et inflati, non ipsi; sed qui? Egenus et inops laudabunt nomen tuum.

Insipienter negantur Deus ab eoque promissa carnis resurrectio. Deus in
implendis promissis fidelis et verax.
25. [v 22.] Exsurge, Domine; iudica causam meam. Desertus enim videor, quia nondum accepi
quod promisisti: et factae sunt mihi lacrymae meae panis die ac nocte, dum dicitur mihi quotidie:
Ubi est Deus tuus? 90 Et quia non possum ostendere Deum meum; quasi inane sequar, insultatur
mihi. Nec paganus tantum, vel Iudaeus, vel haereticus; sed aliquando frater ipse catholicus torquet
os, quando promissa Dei praedicantur, quando futura resurrectio praenuntiatur. Et adhuc et ipse,
quamvis iam tinctus aqua salutis aeternae, portans sacramentum Christi, forsitan dicit: Et quis huc
resurrexit? et: Non audivi patrem meum de sepulcro loquentem, ex quo eum sepelivi. Deus dedit
legem ad tempus servis suis, ad quod se avocent: nam quis redit ab inferis? Et quid faciam talibus?
ostendam quod non vident? Non possum: non enim propter illos Deus visibilis debet fieri. Iam id
agant, si placet; ita faciant, ita conentur: quia ipsi nolunt converti in melius, Deum convertant in
peius. Videat qui potest, credat qui non potest, esse Deum. Etsi videt qui potest, numquid oculis
videt? Intellectu videt, corde videt. Non enim solem et lunam volebat ostendere, qui dicebat: Beati
mundo corde, quoniam ipsi Deum videbunt 91. Immundum autem cor nec ad fidem idoneum, ut
quod non potest videre vel credat. Non video, inquit: quid crediturus sum? Anima enim tua videtur,
ut opinor! Stulte! corpus tuum videtur; animam tuam quis videt? Cum ergo corpus tuum solum
videatur, quare non sepeliris? Miratur quia dixi: Si corpus tantum videtur, quare non sepeliris? Et
respondet (sapit enim ad hoc): Quia vivo. Unde scio quia vivis, cuius animam non video? unde scio?
Respondebis: Quia loquor, quia ambulo, quia operor. Stulte! ex operibus corporis agnosco
viventem; ex operibus creaturae non potes agnoscere Creatorem! Et forte qui dicit: Cum mortuus
fuero, postea nihil ero: et litteras didicit, et ab Epicuro didicit hoc, nescio quo deliro philosopho, vel
potius amatore vanitatis, non sapientiae; quem ipsi etiam philosophi porcum nominaverunt: qui
voluptatem corporis summum bonum dixit, hunc philosophum porcum nominaverunt, voluntatem
se in coeno carnali. Ab illo forte didicit iste litteratus dicere: Non ero posteaquam mortuus fuero.
Siccentur flumina Etham; pereant doctrinae istae Gentium, pullulent vireta Ierusalem: videant quod
possunt; corde credant quod videre non possunt. Certe ista omnia quae per mundum modo
videntur, quando operabatur Deus salutem in medio terrae, cum ista dicebantur, nondum erant: et
ecce tunc praedicta sunt; nunc impleta monstrantur, et adhuc dicit stultus in corde suo: Non est
Deus 92. Vae perversis cordibus! quoniam ita ventura sunt quae restant, sicut venerunt ista quae
tunc non fuerunt, et ventura praenuntiabantur. An vero exhibuit nobis Deus omnia quae promisit, et
de solo die iudicii nos fefellit? Non erat Christus in terra; promisit, exhibuit: non virgo pepererat:
promisit, exhibuit: non erat fusus sanguis pretiosus, quo deleretur chirographum mortis nostrae;
promisit, exhibuit: nondum resurrexerat caro in vitam aeternam; promisit, exhibuit: nondum
crediderant Gentes; promisit, exhibuit: nondum haeretici nomine Christi armati, contra Christum
militabant; praedixit, exhibuit: nondum idola Gentium de terra deleta erant; praedixit, exhibuit: ista
omnia cum praedixisset et exhibuisset, de solo die iudicii mentitus est? Veniet omnino, quomodo
ista venerunt; quia et ista antequam venirent futura erant, et futura prius praenuntiata sunt, et
postea venerunt; veniet, fratres mei. Nemo dicat: Non veniet; aut: Veniet, sed longe est quod
veniet: sed tibi prope est ut eas hinc. Sufficiat prima deceptio: si non potuimus primo permanere in
praecepto, saltem corrigamur exemplo. Nondum erat exemplum casus humani, quando dictum est

492

