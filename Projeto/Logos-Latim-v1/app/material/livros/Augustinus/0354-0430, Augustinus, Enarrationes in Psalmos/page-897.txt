de ore ipsius corporis nihil processit? Sed de ore cordis iam Deus audivit. Ecce, fratres mei,
attendite quae dico. Nomino furtum: modo nominavi furtum; numquid quia nominavi furtum,
contaminavit me furtum? Ecce de ore meo exiit, et non me fecit immundum. Fur autem surgit in
nocte, et nihil dicit ore, et faciendo fit immundus. Non solum non dicit, sed et premit facinus toto
silentio; et usque adeo vocem suam timet audiri, ut nec vestigia sua velit sonare: numquid ergo
quia ita silet, mundus est? Plus autem dico, fratres mei. Ecce adhuc in stratu suo iacet, nondum
surrexit ut furtum faciat; vigilat, et exspectat ut homines dormiant: iam Deo clamat, iam fur est,
iam immundus est, iam facinus de ore interiore processit. Quando enim facinus ex ore procedit?
Quando voluntas faciendi decernitur. Decrevisti facere; dixisti, fecisti. Si furtum non feceris foris;
forsitan ille non meruit perdere, cui disponebas auferre: et ille nihil perdidit, et tu de furto
damnaberis. Decrevisti occidere hominem; dixisti in corde, sonuit de ore tuo interiore homicidium:
adhuc vivit homo, et tu homicida puniris. Quid sis enim apud Deum, quaeritur, non quid non dum
apparueris apud homines.

Susanna tacens exaudita est.
8. Certe ergo novimus, et nosse debemus, et tenere quia est os cordis, est et lingua cordis. Ipsum
os impletur gaudio: in ipso ore intus oramus Deum, quando labia clausa sunt, et patet conscientia.
Silentium est, et clamat pectus: sed auribus cuius? Non hominis, sed Dei. Securus ergo esto; ille
audit qui miseretur. Et rursus quando nemo hominum audit mala, si procedunt de ore tuo, noli esse
securus, quia ille audit qui damnat. Susanna non audiebatur ab iniustis iudicibus, tacebat et
orabat 24. Os eius non audiebatur ab hominibus, cor eius clamabat ad Deum. Numquid quia vox eius
de ore corporis non processit, propterea exaudiri non meruit? Exaudita est illa; quando oravit, nemo
hominum scivit. Ergo, fratres, quid habeamus in ore interiore, cogitate. Ibi videte ne quid mali
dicatis intus, et nihil mali facitis foris: non potest enim fieri ab homine foris, nisi quod dictum fuerit
intus. Custodi os cordis a malo, et innocens eris: innocens erit lingua corporis tui, innocentes manus
erunt; etiam pedes innocentes erunt, oculi innocentes erunt; omnia membra tua iustitiae
militabunt, quia imperator iustus tenuit cor.

Ierusalem cives, nunc peregrini, patriae suae suspirant.
9. [vv 2.3.] Tunc dicent inter Gentes: Magnificavit Dominus facere cum eis. Magnificavit Dominus
facere nobiscum; facti sumus iucundati. Videte, fratres, si modo Sion non illud dicit inter Gentes,
per totum orbem terrarum; videte si non ad Ecclesiam curritur. In toto orbe terrarum pretium
nostrum accipitur; amen respondetur. Dicunt ergo inter Gentes Ierosolymitani captivi,
Ierosolymitani redituri, peregrini, suspirantes patriae suae. Quid dicunt? Magnificavit Dominus
facere nobiscum; facti sumus iucundati. Numquid ipsi secum fecerunt? Ipsi male secum fecerunt,
quia sub peccato se vendiderunt. Redemptor venit, et bene cum illis fecit: et magnificavit Dominus
facere cum eis. Magnificavit Dominus facere nobiscum; facti sumus iucundati.

Spiritu Sancto a frigore solvimur iniquitatis.
10. [v. 4.] Converte, Domine, captivitatem nostram, sicut torrens in austro. Quid sit hoc, attendat
Caritas vestra. Iam dixerat: Cum converteret Dominus captivitatem Sion. Quasi de praeterito
loquebatur: sed solet fieri ut de praeterito loquens, futura praenuntiet Propheta. Nam quasi de
praeterito loquebatur, cum in alio psalmo diceret: Foderunt manus meas et pedes meos,
dinumeraverunt omnia ossa mea 25. Non dixit, fossuri sunt; non dixit, dinumerabunt; non dixit,
divident sibi vestimenta mea; non dixit, super vestimentum meum mittent sortem: futura erant, et
quasi facta cantabantur. Omnia enim quae futura sunt, Deo iam facta sunt. Hic ergo cum diceret:
Cum converteret Dominus captivitatem Sion, facti sumus sicut consolati; tunc repletum est gaudio
os nostrum, et lingua nostra exsultatione; ut ostenderet se figura praeteriti futura cogitare, ait:
Tunc dicent inter Gentes. Dicent, iam de futuro est. Magnificavit Dominus facere nobiscum; facti
sumus iucundati. Tunc cum cantabantur, futura erant, et nunc videntur praesentia. Ergo orat
tamquam de futuris, qui futura tamquam praeterita praecinebat: Converte, Domine, captivitatem
nostram. Nondum erat ergo conversa captivitas, quia nondum Redemptor advenerat. Ergo, quando
cantati sunt Psalmi, quod orabatur tunc, iam factum est: Converte, Domine, captivitatem nostram,
sicut torrens in austro. Sicut convertuntur torrentes in austro, sic converte captivitatem nostram.
Quaerebatur quid sit; sed patebit modo, adiuvante Domino, vestris orationibus. Quodam loco
Scriptura, cum praeciperet et moneret de operibus bonis, ait: Sicut glacies in sereno, ita solventur
peccata tua 26. Ergo peccata ligabant nos. Quomodo? Quomodo frigus ligat aquam ne currat. Et
illigati frigore peccatorum gelavimus. Auster autem calidus ventus est: quando fiat auster, liquescit
glacies, et implentur torrentes. Torrentes autem dicuntur flumina hiemalia; magno enim impetu

897

