Angustia nostrae tribulationis finitur: latitudo autem quo transimus, non habet terminum. Quis enim
accusabit adversus electos Dei? 7

De occulta lucta contra spiritus nequam.
4. [vv 6.7.] Dominus mihi adiutor; non timebo quid faciat mihi homo. Sed numquid solos homines
habet inimicos Ecclesia? Quid est homo carni et sanguini deditus, nisi caro et sanguis? Sed ait
Apostolus: Non est nobis colluctatio adversus carnem et sanguinem, sed adversus principes et
rectores mundi tenebrarum harum: id est, rectores iniquorum, mundum istum diligentium, et
propterea tenebrarum; quia et nos fuimus aliquando tenebrae, nunc autem lux in Domino 8.
Adversus spiritalia, inquit, nequitiae in coelestibus 9: id est, diabolum et angelos eius; quem
diabolum alio loco dicit principem potestatis aeris huius 10. Audi ergo quod sequitur: Dominus mihi
adiutor, et ego despiciam inimicos meos. Ex quolibet genere inimici exsurgant, sive ex numero
malorum hominum, sive ex numero malorum angelorum; in Domini adiutorio despicientur cui
confitemur laudem, cui cantamus Alleluia.
5. [vv 8.9.] Despectis autem inimicis, non sic mihi tamquam bonus homo se amicus opponat, ut
ipse in se spem meam iubeat collocari: Bonum est enim confidere in Domino, quam confidere in
homine. Nec quisquis secundum quemdam modum dici potest angelus bonus, sic a me cogitetur, ut
in eo confidere debeam: nemo enim bonus, nisi solus Deus 11; et cum videntur adiuvare homo vel
angelus, cum hoc vera dilectione faciunt, ille per eos facit, qui eos pro modo eorum bonos fecit.
Bonum est ergo sperare in Dominum, quam sperare in principes. Nam et Angeli dicti sunt principes,
sicut in Daniele legimus: Michael princeps vester 12.

Ecclesiae labores et victoriam recolit psalmus.
6. [vv 10.11.] Omnes gentes circumdederunt me, et in nomine Domini ultus sum eos: circumdantes
circumdederunt me, et in nomine Domini ultus sum eos. Quod ait: Omnes gentes circumdederunt
me, et in nomine Domini ultus sum eos, significat Ecclesiae labores atque victoriam; sed quasi
causa quaereretur unde tanta mala superare potuerit, respectum est ad exemplum, et dixit quid
primo passa sit in capite suo, addendo quod sequitur: Circumdantes circumdederunt me: et bene
ibi non repetitum est, omnes gentes; quod a Iudaeis solis factum est. Et in nomine Domini ultus
sum eos: quia illic ipse pius populus, quod est corpus Christi, persecutores sensit, de quorum
genere caro illa suscepta et suspensa est, et pro quo factum est quidquid ab illa interiore divinitate
per exteriorem carnem virtute immortali mortaliter factum est.
7. [v 12.] Circumdederunt me sicut apes favum, et exarserunt sicut ignis in spinis, et in nomine
Domini ultus sum eos. Hic iam ex ordine gestarum rerum, etiam verborum ordo contexitur. Nam
ipsum Dominum caput Ecclesiae recte accipimus circumdatum a persecutoribus, sicut circumdant
apes favum. Quid enim ab ignorantibus gestum sit, mystica subtilitate Spiritus sanctus loquitur. Mel
quippe apes operantur in favis: nescientes autem persecutores Domini, fecerunt eum nobis ipsa
passione dulciorem; ut gustemus et videamus quam suavis est Dominus 13, qui mortuus est propter
delicta nostra, et resurrexit propter iustificationem nostram 14. Iam vero quod sequitur: Et
exarserunt velut ignis in spinis: in eius corpore, hoc est, in populo ubique diffuso melius intellegitur;
quem circumdederunt omnes gentes, cum sit collectus de omnibus gentibus. Exarserunt quippe
velut ignis in spinis, quando peccatricem carnem atque huius mortalis vitae molestissimas
compunctiones, persecutionis incendio cremaverunt. Et in nomine, inquit: Domini ultus sum eos:
sive quia et ipsi, malitia quae in eis iustos persequebatur exstincta, christiano populo sociati sunt;
sive quia caeteri eorum qui contempserunt hoc tempore vocantis misericordiam, veritatem
iudicantis in fine sensuri sunt.
Christus invocantibus fratribus nusquam deesse potuit.
8. [v 13.] Tamquam cumulus arenae impulsus sum ut caderem, et Dominus suscepit me. Quamvis
enim esset iam magna multitudo credentium, quasi arenae innumerabili comparanda, et in unam
societatem tamquam in cumulum ducta; tamen quid est homo, nisi quod memor es eius? 15 Non
dixit: Abundantiam numeri mei, numerus gentium superare non valuit; sed: Dominus, inquit,
suscepit me. Multitudinem ergo fidelium in unitate fidei simul habitantem persecutio gentium quo
impelleret, ut deiceret, non habebat: quando in eum creditum est, qui et singulos et omnes et
ubique susciperet; quia eis invocantibus nusquam deesse potuisset.

800

