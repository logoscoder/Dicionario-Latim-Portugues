homines in memoria ipsius, nec descendebat una gutta super linguam ipsius ardentem 33? Ventri
suo serviunt homines, non spiritibus suorum. Ad spiritus mortuorum non pervenit, nisi quod secum
vivi fecerunt: si autem vivi secum non fecerunt, ad mortuos nihil pervenit. Sed quid faciunt illi?
Solum invocabunt nomina eorum in terris ipsorum.

In bonis operibus domum aeternam nobis praeparare debemus.
16. [v 13.] Et homo, cum in honore esset, non intellexit: comparatus est iumentis insensatis, et
similis factus est illis. Quomodo insultatum est hominibus, qui non intellexerunt quid facerent de
divitiis cum viverent, et putarunt se beatos futuros, si haberent memoriam marmoratam, quasi
aeternam domum, et si sui, quibus reliquissent substantiam suam, invocarent nomina eorum in
terris ipsorum. Debuerunt autem contra praeparare sibi domum aeternam in bonis operibus,
praeparare sibi vitam immortalem, mittere ante se sumptus, sequi opera sua, attendere comitem
egentem, dare ei cum quo ambulabant, non contemnere Christum ante ianuam ulcerosum, qui
dixit: Cum uni ex minimis meis fecistis, mihi fecistis 34. Quia ergo non intellexit homo in honore
positus. Quid est, in honore positus? Factus ad imaginem et similitudinem Dei, homo praelatus
iumentis 35. Non enim fecit Deus sic hominem, quomodo fecit iumentum; sed fecit Deus hominem
cui servirent iumenta: numquid eius viribus, et non intellectui? Ille autem non intellexit: et qui
factus erat ad imaginem Dei, comparatus est iumentis insensatis, et similis factus est illis. Unde
alibi dicitur: Nolite esse sicut equus et mulus, quibus non est intellectus 36.
17. [v 14.] Haec via ipsorum scandalum ipsis. Ipsis sit scandalum, non tibi. Quando autem erit et
tibi? Si putes quod beati sint tales. Si intellegas quia non sunt beati, ipsis erit scandalum via
ipsorum; non Christo, non corpori eius, non membris eius. Et postea in ore suo benedicent. Quid
est, postea in ore suo benedicent? Cum facti fuerint tales ut non quaerant nisi bona temporalia,
fiunt hypocritae; et quando benedicunt Deum, labiis benedicunt, non corde. Tales facti christiani,
quando illis laudatur vita aeterna, et dicitur illis contemptores divitiarum esse debere in nomine
Christi, torquent os in corde suo: et si non audent in facie, ne erubescant, aut ne corripiantur ab
hominibus, in corde id faciunt, contemnunt; et remanet eis in ore benedictio, et in corde maledictio.
Et postea in ore suo benedicent. Longum est ut psalmum finiamus: sufficiat Caritati vestrae quod
audistis interim hodie; cras, quod Domino placuerit audietis.

64

IN PSALMUM 48
ENARRATIO
Sermo 2

1. [v 14.] Hesterno die coepto psalmo terminus debebatur, sicut meminit Caritas vestra.
Perveneramus autem usque ad istum versum, ubi designat Spiritus Dei homines non attendentes
nisi ad praesentia saecularia et terrena, et in posterum post hanc vitam nihil cogitantes, neque
ullam felicitatem esse arbitrantes, nisi divitias et honores huius saeculi, et transitoriam virtutem;
post obitum autem suum non attendentes, nisi quemadmodum eis procurentur funera pomposa, et
sepeliantur in monumentis opere mirabili exstructis, et invocentur nomina eorum in terris ipsorum a
domibus eorum; non autem sibi comparant, ubi spiritus sit post hanc vitam, stulti non
contremiscentes vocem Christi, dicentis: Stulte, hac nocte auferetur anima tua a te, et quae
praeparasti cuius erunt 1? nec attendentes post epulas quotidianas splendidas, et purpuram et
byssum, divitem damnatum ad tormenta in infernum; et post labores et ulcera et famem,
pauperem requiescentem in sinu Abrahae 2: ista non curantes, sed attendentes ad id quod
praesens est, et post hanc mortem non providentes, nisi quemadmodum nomen eorum quod
reprobatur in coelo, invocetur in terra. Describens ergo tales Spiritus sanctus ait: Haec via ipsorum
scandalum ipsis, et postea in ore suo benedicent. Sicut dixit Dominus Iesus Christus de quibusdam,
qui primo accedunt ad fidem mundati verbo Dei et exorcismis in nomine Christi, ut accipiant
gratiam Dei, ut baptizentur, et postea redeuntes ad peiora mala quam antea commiserant: Fient
illis, inquit, posteriora deteriora prioribus 3: hoc Petrus apostolus: Dominus autem: Et erunt
posteriora, inquit, illius hominis peiora quam erant priora 4. Quare? Quia primo vel apertus paganus
erat, postea palliatur nomine christiano, sub velamine religionis occultus malus. Et erit deterior,
quia occultus est, sicut ait: Et postea in ore suo benedicent: id est, nomen Dei et nomen Christi
audis in labiis, in corde non invenis. De quibus dictum est: Populus iste labiis me honorat, cor
autem eorum longe est a me 5. Huc usque ergo psalmus tractatus erat.

273

