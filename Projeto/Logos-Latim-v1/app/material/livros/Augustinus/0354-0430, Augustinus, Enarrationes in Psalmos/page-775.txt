fratrum. Dominare, dominare, fili David, Domine David, dominare in medio Paganorum, Iudaeorum,
haereticorum, falsorum fratrum. Dominare in medio inimicorum tuorum. Hunc versum non recte
intellegimus, si non fieri iam videmus. Sede ergo a dextris Dei, occultare ut credaris, donec
impleantur tempora gentium. Sic enim scriptum est: Quem oportebat coelum recipere, donec
impleantur tempora gentium 36. Ut enim resurgeres, mortuus es; ut ascenderes, resurrexisti; ut
sederes ad dexteram Patris, ascendisti: ergo ut ad dexteram Patris sederes, mortuus es. De morte
enim resurrectio, de resurrectione ascensio, de ascensione ad dexteram sessio: hoc totum ergo
coepit a morte. Excellentia claritatis huius, principium habet humilitatis. Te itaque sedente ad
dexteram Patris, implentur tempora gentium, ponuntur inimici omnes scabellum pedum tuorum, et
ad hoc ut perveniatur, prius dominaberis in medio inimicorum tuorum: ad hoc enim virgam virtutis
tuae emittet Dominus ex Sion 37. Ut autem morereris, et per mortem tuam deleretur chirographum
peccatorum 38, et praedicaretur poenitentia et remissio delictorum per omnes gentes, incipientibus
ab Ierusalem, caecitas Iudaeorum fecit. Aliis illuminandis, aliorum caecitas militavit: Caecitas enim
ex parte Israel facta est, ut plenitudo Gentium intraret, et sic omnis Israel salvus fieret 39. Caecitas
ex parte Israel facta occidit te; occisus resurrexisti, sanguine tuo peccata Gentium diluisti, ad
dexteram Patris sedens undique patientes et ad te confugientes collegisti. "Facta est" ergo
"caecitas ex parte Israel, facta est ut plenitudo Gentium intraret, et sic omnis Israel salvus fieret,"
et omnes inimici tui essent scabellum pedum tuorum. Sed hoc nunc, postea quid?

Videntibus servi formam Christus Dei formam videndam promisit.
12. [v 3.] Tecum principium in die virtutis tuae. Quis iste dies est virtutis eius? Quando cum illo
principium, vel quod principium, vel quomodo cum illo principium; quandoquidem et ipse
principium? Adiuvet Dominus, ut nec mihi dicere perturbetur, nec vobis audire. Video enim quod
iam factum est, et vobiscum video oculis fidei: oculis quoque carnis video quod iam fit, rursusque
oculis fidei vobiscum spero quod futurum est. Quid ergo factum est? quid fit? quid futurum est?
Christus passus est, mortuus est, resurrexit tertia die, ascendit in coelum, ut novimus,
quadragesimo die, sedet ad dexteram Patris: hoc iam factum est, hoc non vidimus, sed credimus.
Quid nunc fit? Dominatur in medio inimicorum suorum, emissa virga virtutis eius ex Sion; fit hoc, id
agitur. Formam servi et praesentem tunc viderunt servi, et absentem nunc credunt servi. Hoc
credimus de forma servi, quod possumus capere, dum adhuc sumus servi. Hoc est enim illud lac
parvulorum, quod temperavit, panem traiciens per carnem. Nam panis ille Angelorum, in principio
erat Verbum: ut tamen panem Angelorum manducaret homo 40, Creator Angelorum factus est
homo. Ita nobis Verbum incarnatum factum est receptibile: quod recipere non valeremus, si Filius
aequalis Deo non se exinaniret formam servi accipiens, in similitudine hominum factus, et habitu
inventus ut homo 41. Ut ergo utcumque capere possemus eum qui non posset capi a mortalibus,
mortalis factus est immortalis; ut peracta sua morte faceret immortales, et aliquid daret
inspiciendum, aliquid credendum, aliquid post videndum. Inspiciendam dedit formam servi
praesentibus, non solum oculis videndam, sed etiam manibus pertractandam. Cum eadem forma
ascendit in coelum, credere nobis iussit quod illis videre concessit. Sed et nos habemus quod
videamus: illi enim viderunt virgam emissam ex Sion, nos videmus dominari in medio inimicorum
suorum. Hoc totum, fratres, pertinet ad dispensationem formae servilis, quae tolerabiliter capitur a
servis, et amatur a futuris liberis. Veritas enim incommutabilis quod est Verbum Dei, Deus apud
Deum, per quem facta sunt omnia, in se manens innovat omnia 42. Hanc ut videamus, magna et
perfecta cordis munditia necessaria est, quae fit per fidem. Demonstrata enim forma servi, dilata
est ad demonstrandam formam Dei. Idem quippe in forma servi loquens servis ait: Qui diligit me,
mandata mea custodit: et qui diligit me, diligetur a Patre meo; et ego diligam eum, et ostendam
meipsum illi 43. Videntibus se promisit demonstraturum se. Quid videbant? quid promittebat?
Videbant formam servi, promittebat formam Dei. Ostendam, inquit, meipsum illi. Ipsa est claritas ad
quam perducitur regnum quod modo transitu saeculi huius colligitur: ducitur enim ad quamdam
visionem ineffabilem, quam non merebuntur impii. Caeterum forma servi cum hic esset, visa est ab
impiis: viderunt eam qui crediderunt, viderunt et qui occiderunt. Ne aliquid magnum putes videri
formam illam, viderunt amici, viderunt inimici; et quidam videntes interfecerunt, quidam non
videntes crediderunt. Hanc ergo formam servi, quam hic iam in humilitate viderunt et pii et impii,
videbunt et in iudicio et pii et impii. Cum enim Dominus ante oculos discipulorum suorum ferretur in
coelum, sonuit vox angelica intuentibus eum: Viri Galilaei, quid statis intuentes in coelum? Iste
Iesus sic veniet, quomodo eum vidistis euntem in coelum 44. Sic ergo, sic, in eadem forma: quia de
impiis dictum est: Videbunt in quem pupugerunt 45. Videbunt iudicaturum, quem irriserunt
iudicatum. Ipsa itaque forma servi in iudicio conspicua erit et iustis et iniustis, et piis et impiis, et
fidelibus et infidelibus. Quid ergo impii non videbunt? Nam de quibus dictum est: Videbunt in quem
pupugerunt; de ipsis rursum dictum est: Tollatur impius, ut non videat claritatem Domini 46. Quid
est hoc, fratres? Discernamus, discutiamus. Excitatur impius, ut aliquid videat; tollitur impius, ut

775

