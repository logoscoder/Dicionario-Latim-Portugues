12. [v 10.] Nutantes transferantur filii eius, et mendicent. Nutantes dictum est, incerti quo eant,
omni praesidio destituti. Eiciantur de habitationibus suis. Exposuit quod supra dixerat,
transferantur. Hoc autem totum quomodo uxori eius filiisque contigerit, sequentes indicant versus.
13. [vv 11.12.] Scrutetur fenerator omnem substantiam eius, et diripiant alieni labores eius. Non sit
illi adiutor: ad tuendam eius posteritatem dicit; ideo sequitur: Nec sit qui misereatur pupillis eius.
14. [v 13.] Sed quia possent etiam pupilli sine adiutore et sine tutore in aerumnis et egestate
tamen crescere, et genus propagatione servare; sequitur, et dicit: Fiant nati eius in interitum, in
generatione una deleatur nomen eius: id est, quod de illo generatum est, iam non generet, et cito
transeat.

Quando et quibus filiis noceant patrum peccata.
15. [v 14.] Sed quid est quod deinde subiungit? In memoriam redeat iniquitas patrum eius in
conspectu Domini, et peccatum matris eius non deleatur. An intellegendum est, ut reddantur ei
peccata etiam parentum suorum? Ei quippe non redduntur, qui fuerit mutatus in Christo, et coeperit
esse non filius iniquorum, non imitatus mores eorum: quia et illud verissime scriptum est: Reddam
peccata patrum in filios 34; et illud quod per prophetam dicitur: Et anima patris mea est, et anima
filii mea est; anima quae peccaverit, ipsa morietur 35. Hoc quippe dictum est de his qui convertuntur
ad Deum, et non imitantur mala parentum suorum; quod ipse propheta evidenter ostendit: dicit
enim parentum iniquitates eis non obesse, qui iustitiam faciendo dissimiles fuerint. Illud autem
quod dictum est: Reddam peccata patrum in filios, additum est, qui oderunt me, hoc est, sicut me
oderant parentes eorum: ut quemadmodum bonorum imitatio facit ut etiam propria peccata
deleantur, sic malorum imitatio faciat ut non solum sua, sed etiam eorum quos imitati sunt, merita
sortiantur. Si ergo Iudas teneret illud ad quod vocatus est, nullo modo ad eum vel sua praeterita,
vel parentum iniquitas pertineret: quia ergo non tenuit adoptionem in familia Dei, sed iniquitatem
vetusti generis potius elegit; rediit iniquitas patrum eius in conspectu Domini, ut in eo etiam ipsa
puniretur; et peccatum matris eius non est in eo deletum.
16. [v 15.] Fiant contra Dominum semper: id est, patres eius et mater eius fiant contra Dominum
semper, non ut Domino adversentur, sed ut merita eorum pessima non obliviscatur in isto Dominus,
cum illi et ipsa retribuet. Contra Dominum enim dixit: In conspectu Domini: nam et alii interpretes
sic transtulerunt: Fiant in conspectu Domini semper; alii vero: Fiant coram Domino semper: sicut
alibi dictum est: Posuisti iniquitates nostras in conspectu tuo 36. Semper autem dicit, ut sine
remissione sit tantum illud scelus, et hic, et in futuro saeculo. Dispereat de terra memoria eorum:
patrum scilicet et matris eius. Memoriam dicit eorum, quae in propagine generationis custoditur:
hanc prophetavit de terra perituram, quia et ipse Iudas, et filii eius qui erant tamquam memoria
patrum et matris eius, sine successione prolis, sicut superius dictum est, in brevitate unius
generationis exstincti sunt.

Utrum quae circa nos aguntur noverit spiritus mortuorum.
17. Dicit aliquis: Etiamne hoc ad poenam Iudae pertinere credendum est, quod post eius mortem
ad mendicitatem uxor eius et filii pervenerunt, et translati sunt, eiecti de habitationibus suis,
scrutante feneratore omnem substantiam eius, et diripientibus alienis omnes labores eius, nemine
adiuvante nec miserante pupillos eius, et quod cito sunt sine posteris mortui? Numquid etiam de his
quae in suis post mortem cuiusque contingunt, ullus mortuos tangit dolor? aut haec saltem scire
putandi sunt, quorum sensus alibi est pro meritis, seu bene, seu male? Cui respondeo magnam
quidem esse quaestionem, nec in praesentia disserendam, quod sit operis prolixioris, utrum, vel
quatenus, vel quomodo ea quae circa nos aguntur, noverint spiritus mortuorum. Verumtamen, quod
breviter dici potest, si nulla illis esset cura de nobis, non diceret Dominus dixisse illum divitem qui
tormenta apud inferos patiebatur: Habeo ibi quinque fratres, ne et ipsi veniant in locum hunc
tormentorum 37. Sed quomodolibet intellegant qui hoc aliter intellegere conantur, et quia fatendum
est non esse consequens ut si sciunt mortui suos vivere, quia nec in locis poenarum eos vident, ubi
dives ille erat, nec in requie beatorum, ubi Lazarum et Abraham quamvis longe agnoscebat, ideo
eos etiam quae circa eorum caros aguntur vel laeta vel tristia scire necesse sit: hoc dico, paucos
esse eius animi homines, qui post mortem suam quid suis boni malive contingat, saltem dum
vivunt, neglegant, atque omnino contemnant; multos autem, quod indicat etiam tanta cura
commendandae ultimae voluntatis et qualiumcumque testamentorum, satis agere ut cum defuncti
fuerint, suis bene sit. Permansionem vero posteritatis suae per successiones generationum soli

765

