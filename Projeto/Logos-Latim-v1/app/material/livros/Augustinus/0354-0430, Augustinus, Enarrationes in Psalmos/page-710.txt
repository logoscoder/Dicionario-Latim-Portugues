7. [v 2.] Circumamictus lucem, sicut vestimentum. Ipsa est vestis eius, de qua iam dixi: Non
habens maculam, neque rugam 22. Lux vocatur; et hoc iam dixi: Fuistis aliquando tenebrae; nunc
autem lux in Domino. Non ergo in vobis; nam tenebrae in vobis, lux autem in Domino. Ergo:
Circumamictus lucem, velut vestimentum. Extendit coelum sicut pellem. Quomodo fecerit hoc, ut
indueret se sicut vestimentum lucem Ecclesiam, enumerare vult figuratis quibusdam sacramentis:
quomodo lux facta sit Ecclesia, quomodo facta sit sine macula et ruga, quomodo facta sit candida,
dealbata, fulgens in vestitu sponsi sui inhaerens illi, quomodo facta sit, audiamus. Extendit coelum
sicut pellem. Et hoc quidem video. Quis enim extendit hoc coelum, quod nostris carnalibus oculis
intuemur, nisi Deus? Et: Extendit sicut pellem, ad facilitatem redegit, si ad litteram accipias. Etenim
cum videris istam fabricam magnam, quia quisquis hominum unam vel parvam cameram
extenderit, magno molimine, magno labore et difficultate ac diuturna operatione id facit; ne
huiusmodi laborem in Dei operibus infirmitas suspicaretur humana, attulit quamdam facilitatem pro
tua capacitate, ut sic quodammodo incipias credere facile operantem Deum, et non putare sic eum
extendisse coelum, sicut tu tectum domus tuae; sed quam tibi facile est extendere unam pellem,
tam facile illi fuisse extendere tam magnum coelum. Mira facilitas, et tamen adhuc Spiritus tibi
tardo loquitur. Tibi, inquam, adhuc tardo loquitur Spiritus. Nam nec sic extendit Deus coelum, sicut
et tu pellem. Si enim sic extendit, ecce ante te pellis vel rugosa, vel plicata ponitur; dic ut
extendatur, dicto tuo extende pellem. Non possum, inquis. Ergo et in extendenda pelle multum
longe es a facilitate Dei. Ipse enim dixit, et facta sunt 23. Dixit: Fiat firmamentum inter aquam et
aquam; et sic factum est 24. Tamen propter facilitatem significandam, secundum sensum tuum
acceperis aliquid interim ad litteram.

Divina Scriptura a Deo per homines ministrata.
8. Figurate autem si aliquid tectum retegi volumus, et pulsare ad clausum, invenimus extendisse
Deum coelum sicut pellem, ut intellegamus coelum sanctam Scripturam. Hanc auctoritatem primo
posuit Deus in Ecclesia sua; inde coepit exsequi caetera: posuit enim coelum, et extendit sicut
pellem, et non frustra sicut pellem. Primo istam famam praedicantium extendit sicut pellem: pellis
mortalitatem significat 25: propterea et illi duo homines primi parentes nostri, auctores peccati
generis humani, Adam et Eva, cum in paradiso, contempto Dei praecepto, ad suggestionem
suasionemque serpentis transgressi essent quod iusserat Deus, facti mortales dimissi sunt de
paradiso; ut autem significaretur ipsa mortalitas eorum, induti sunt tunicis pelliceis; de pellibus
enim tunicas factas acceperunt: pelles autem detrahi non solent, nisi animalibus mortuis: ergo
pellium nomine mortalitas illa figurata est. Quid ergo, hic si divina Scriptura significatur pellis
nomine, quomodo Deus de pelle fecit coelum, et extendit coelum sicut pellem? Quia per quos nobis
Scriptura praedicata est, mortales fuerunt. Illud quidem Verbum Dei semper idem, semper
incommutabile atque indeficiens. Ecce: In principio erat Verbum, et Verbum erat apud Deum, et
Deus erat Verbum 26. Numquid erat, et modo non est? Et est, et semper erit. Si ergo est Verbum Dei
Deus apud Deum, lege si potes. Sed quid dicis? quia sursum est, et ideo legere non potes? Ubique
est Verbum Dei; pertendit a fine usque ad finem fortiter, et attingit omnia propter suam
munditiam 27. In hoc mundo erat, et mundus per ipsum factus est 28: et cum venit, hic erat. Venit
enim in carne, nunquam absens divinitate. Quare ergo legere non poteras? Quia in sapientia Dei
non cognovit mundus per sapientiam Deum, ibi constitutus in sapientia Dei; omnia enim ibi, et, ipsa
subtracta, nulla sunt; ibi constitutus non poteras cognoscere per sapientiam Deum: ergo
necessarium erat quod sequitur: Placuit Deo per stultitiam praedicationis salvos facere
credentes 29. Si per stultitiam praedicationis salvi futuri erant credentes, elegit Deus quaedam
mortalia, elegit homines mortales et morituros; adhibita lingua mortali exhibuit sonos mortales,
adhibita dispensatione mortalium adhibuit instrumenta mortalia, et in eo tibi factum est coelum, ut
in re mortali cognosceres Verbum immortale, et fieres tu quoque eiusdem Verbum participatione
immortalis. Vixit Moyses, et mortuus est: ait enim illi Deus: Ascende in montem, et morere 30.
Mortuus est Ieremias, et tot Prophetae mortui sunt; et mortuorum dicta, quia non eorum, sed per
eos illius erant, qui extendit coelum, sicut pellem, manent usque ad posteritatem nostram. Ecce
Apostolus solutus de hac vita, qui dixit, dissolvi et esse cum Christo 31, multo magis esse optimum,
vivit nunc cum Christo, sicut illi Prophetae omnes vivunt cum Christo: sed per quid nobis
dispensavit id quod legimus? Per id quod moriturum erat, per os, per linguam, dentes, manus.
Omnia ista quibus operatus est Apostolus totum quod legimus, corporis officia sunt, sed iubente
anima cui iubebat Deus: propterea extentum est coelum sicut pellis. Nos sub coelo, tamquam sub
pelle divinarum Scripturarum legimus modo, cum tenditur. Etenim postea coelum plicabitur ut
liber 32. Non frustra, fratres, hic ut pellis, ibi ut liber; figuratum ibi quiddam nobis est. Quod ad
divinam Scripturam attinet, extenditur sermo mortuorum: ergo ideo tenditur sicut pellis; et multo
magis tenditur, quia illi mortui sunt. Nam post mortem plus innotuerunt Prophetae et Apostoli; non
erant tam noti cum viverent: Prophetas vivos sola Iudaea habuit, mortuos omnes gentes. Cum enim

710

