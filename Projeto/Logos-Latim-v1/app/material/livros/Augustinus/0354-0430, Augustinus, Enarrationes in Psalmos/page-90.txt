quia discernit bonum a malo: in hoc factus est ad imaginem et similitudinem Dei. Habet ergo
aliquid quod non habent pecora. Et quia contemnit in se quo melior est pecoribus; perimit in se vel
deterit, et quodammodo obsolefacit imaginem Dei, ut dicatur talibus: Nolite esse sicut equus et
mulus, quibus non est intellectus 11. Illi igitur haeretici dixerunt Dominum nostrum Iesum Christum
non habuisse mentem humanam, et illud quod
Graeci dicunt, nos dicimus rationale, unde
homo ratiocinatur, quod non habent caetera animalia. Sed quid dicunt? Ipsum Verbum Dei, hoc erat
in illo homine pro mente. Exclusi sunt isti, respuit illos catholica fides, et haeresim fecerunt.
Confirmatum est in catholica fide, hominem illum quem suscepit Sapientia Dei, nihil minus habuisse
quam caeteri homines, quantum pertinet ad integritatem naturae: quantum autem ad excellentiam
personae, aliud quam caeteri homines. Nam caeteri homines possunt dici participes Verbi Dei,
habentes Verbum Dei, nullus autem eorum potest dici Verbum Dei, quod dictus est ille, cum dictum
est: Verbum caro factum est.

Christus verus et perfectus homo.
3. Non defuerunt etiam alii quidam ex ipso errore venientes, qui non solum mentem dicerent non
habuisse illum hominem, mediatorem Christum inter Deum et homines, sed nec animam: sed
tantum dixerunt: Verbum et caro erat, et anima ibi non erat humana, mens ibi non erat humana.
Hoc dixerunt. Sed quid erat? Verbum et caro. Et istos respuit Ecclesia catholica, et expellit eos ab
ovibus, et a simplici et vera fide: et confirmatum est, quemadmodum dixi, hominem illum
mediatorem habuisse omnia hominis, praeter peccatum. Si enim multa gessit secundum corpus, ex
quo intellegamus quia habuit corpus non in mendacio, sed in veritate: ut puta, quomodo
intellegimus quia habuit corpus? Ambulavit, sedit, dormivit, comprehensus est, flagellatus est,
colaphizatus est, crucifixus est, mortuus est. Tolle corpus, nihil horum fieri potuit. Quomodo ergo ex
his indiciis cognoscimus in Evangelio quia verum corpus habuit, sicut et ipse etiam post
resurrectionem dixit: Palpate, et videte, quia spiritus carnem et ossa non habet, sicut me videtis
habere 12: quomodo ex his rebus, ex his operibus credimus et intellegimus et novimus quia corpus
habuit Dominus Iesus, sic et ex quibusdam aliis officiis naturalibus quia habuit animam. Esurire,
sitire, animae sunt ista: tolle animam, corpus haec exanime non poterit. Sed si falsa dicunt ista
fuisse, falsa erunt et illa quae de corpore creduntur: si autem ex eo verum corpus, quia vera officia
corporis; ex eo vera anima, quia vera officia animae.
4. Quid ergo? Quoniam Dominus factus est infirmus propter te, o homo qui audis; non tibi compares
Deum Etenim creatura es, ille creator tuus. Nec illum hominem tibi conferas, quia propter te homo
Deus tuus, et Verbum Filius Dei: sed illum hominem tibi praeferas, tamquam mediatorem, Deum
autem supra omnem creaturam: et sic intellegas, quia qui homo factus est propter te, non
incongrue orat pro te. Si ergo non incongrue orat pro te, non incongrue potuit et ista verba dicere
propter te: Exaltabo te, Domine, quoniam suscepisti me, nec iucundasti inimicos meos super me.
Sed ista verba, si non intellegamus inimicos, falsa erunt, ipsum Dominum Iesum Christum
cogitantes. Quomodo enim verum est, si Christus Dominus loquitur: Exaltabo te, Domine, quoniam
suscepisti me? Ex persona hominis, ex persona infirmitatis, ex persona carnis, quomodo verum est:
quandoquidem iucundati sunt inimici eius super eum, quando illum crucifixerunt, tenuerunt eum, et
flagellaverunt, et colaphizaverunt, dicentes: Prophetiza nobis, Christe 13? Ista iucunditas eorum
quasi cogit nos putare falsum esse quod dictum est: Nec iucundasti inimicos meos super me.
Deinde cum in cruce penderet, et transibant vel stabant, et attendebant, et caput movebant, et
dicebant: Ecce Filius Dei, alios salvos fecit, seipsum non potest, descendat de cruce, et credimus in
eum 14; dicentes ista nonne iucundabantur super eum? Ubi est ergo ista vox: Exaltabo te, Domine,
quoniam suscepisti me, nec iucundasti inimicos meos super me?

Omnis homo in Christo unus homo est.
5. Fortasse non est ista vox Domini nostri Iesu Christi, sed ipsius hominis, sed universae Ecclesiae
populi christiani: quia omnis homo in Christo unus homo est, et unitas Christianorum unus homo.
Fortasse ipse homo, id est, unitas Christianorum ipsa dicit: Exaltabo te, Domine, quoniam suscepisti
me, nec iucundasti inimicos meos super me. Quomodo et hoc verum est de illis? Non sunt
comprehensi Apostoli, non sunt caesi, non sunt flagellati, non sunt occisi, non sunt crucifixi, non
sunt incensi vivi, non ad bestias pugnaverunt, quorum memorias celebramus? Quando autem ista
illis faciebant homines, nonne iucundabantur super eos? Quomodo ergo potest et populus
christianus dicere: Exaltabo te, Domine, quoniam suscepisti me, nec iucundasti inimicos meos
super me?

Persecutiones a Domino permittuntur.
90

