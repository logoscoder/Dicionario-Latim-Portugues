aliud videbat medicus in viribus eius. Ergo pie pureque clametur ad Dominum, quia vere clamatur:
Tu cognovisti semitas meas. Sed vis ut ducat te per ipsas semitas? Esto mitis, esto mansuetus; noli
esse ferox, noli superbus, noli excussa et erecta cervice, sicut equus et mulus, quibus non est
intellectus 30. Cum enim fueris mitis, cum fueris mansuetus, insidet Dominus, et ducet te per vias
suas: diriget enim mites in iudicio, docebit mansuetos vias suas 31. Tu ergo cognovisti semitas
meas.

Paganus Christi crucem reprehendit, quam non intellegit.
9. In via hac qua ingrediebar, absconderunt mihi muscipulam. Via haec qua ingrediebatur, Christus
est: ibi illi absconderunt muscipulam, qui persequuntur in Christo, propter nomen Christi. Ibi ergo
absconderunt muscipulam mihi. Quid in me zelant? quid in me persequuntur? Quod christianus
sum. Si ergo hoc persequuntur, quod christianus sum: In via qua ingrediebar, absconderunt mihi
muscipulam. Quantum in ipsis est, in via qua ingrediebar, ipsi absconderunt muscipulam mihi:
quantum ad eorum cupiditatem pertinet, quantum ad eorum conatum, quantum ad eorum votum,
in ipsa via me voluerunt habere muscipulam qua caperer. Sed novit Dominus viam iustorum 32; et
tu cognovisti semitas meas. Hoc quidem illi voluerunt; sed tu eos non permittis in te ponere
scandalum, quia tu es via mea. Nam et haeretici in nomine Christi nobis volunt abscondere
scandalum, et ipsi falluntur. Quod se in via putant ponere, extra viam ponunt, quia et ipsi extra
viam sunt: muscipulam ponere non possunt ubi ipsi non sunt. Sed dictum est hoc secundum
cupiditatem ipsorum, secundum votum et opinionem eorum: nam expresse alibi dictum est: Iuxta
semitas scandala posuerunt mihi 33. Hoc quod dictum est, in via; secundum cupiditatem eorum et
votum dictum est: illud quod dictum est, iuxta viam, id est, iuxta semitas; secundum veritatem
dictum est. Revera enim non ponunt in semita, non ponunt in ipsa via, quia Christus est via 34: sane
iuxta semitas ponunt. Non eos Christus sinit ponere in via, ne non sit qua eamus: sinit tamen eos
ponere iuxta viam, ut de via non declinemus. In via se putat ponere scandalum paganus, quando
mihi dicit: "Colis Deum crucifixum". Reprehendit crucem Christi, quam non intellegit. In Christo se
putat ponere quod iuxta viam ponit. Non egrediar a Christo, et non incidam a via in muscipulam.
Insultet ille crucifixo Christo; videam ego in frontibus regum crucem Christi. Quod irridet, ibi salvor.
Nihil est superbius aegroto qui deridet medicamentum suum. Si non derideret, acciperet et ipse, et
sanaretur. Crux illa signum est humilitatis; ille autem superbia nimia non agnoscit unde sanetur
tumor animae ipsius. Si autem ego agnosco, in via ambulo. Usque adeo de cruce non erubesco, ut
non in occulto loco habeam crucem Christi, sed in fronte portem. Multa Sacramenta aliter atque
aliter accipimus: quaedam, sicut nostis, ore accipimus, quaedam per totum corpus accipimus. Quia
vero in fronte erubescitur, ille qui dixit: Qui me erubuerit coram hominibus, erubescam eum coram
Patre meo, qui in coelis est 35; ipsam ignominiam quodam modo, quam Pagani derident, in loco
pudoris nostri constituit. Audis hominem insultare impudenti, et dicere: Frontem non habet. Quid
est: Frontem non habet? Impudens est. Non habeam nudam frontem; tegat eam crux Domini mei.
Ergo In via qua ingrediebar, absconderunt muscipulam mihi, quantum in ipsis est; nam iuxta viam
posuerunt: ego autem tutus ero, si de via non recessero. Ignoras quia in medio laqueorum
ingrederis 36? ait Scriptura. Quid est, in medio laqueorum? In via Christi, et hinc laquei, et hinc
laquei; laquei a dextris, laquei a sinistris: laquei a dextris, prosperitas saeculi; laquei a sinistris,
adversitas saeculi: laquei a dextris, promissiones; laquei a sinistris, terrores. Tu in medio laqueorum
ingredere, a via noli recedere: nec promissio te capiat, nec terror elidat. In via hac qua ingrediebar,
absconderunt muscipulam mihi.

Quis te in tribulationibus consolatur nisi Dominus?
10. [v 5.] Considerabam in dexteram, et videbam. In dexteram considerabat, et videbat: in
sinistram qui considerat, excaecatur. Quid est in dexteram considerare? Ubi erunt illi quibus
dicetur: Venite, benedicti Patris mei, possidete regnum 37. Erunt enim quidam in sinistra, quibus
dicetur: Ite in ignem aeternum, qui paratus est diabolo et angelis eius 38. Fremente ergo toto
mundo et minante in persecutionibus, crebrescentibus undique insultationibus hominum atque
terroribus, ille contemnens praesentia, respiciebat in futura, attendebat in dexteram ubi futurus
est; ibi esse meditabatur, illuc attendebat, et videbat, et ideo omnia ferebat: illi autem qui
persequebantur, non videbant. Ideo cum diceret: Considerabam in dexteram, et videbam; secutus
ait: Et non erat qui cognosceret me. Cum enim toleras omnia, quis novit quid attendas; utrum in
dexteram oculum dirigas, an in sinistram? In eo quod toleras, si laudem hominum quaeris, in
sinistram attendisti: in eo quod toleras, si promissa Dei quaeris, in dexteram attendisti. Attendisti in
dexteram, videbis: attendisti in sinistram, excaecaberis. Sed et cum vides in dexteram, non erit qui
te agnoscat. Quis enim te consolatur, nisi Dominus cui dicis: Et tu cognovisti semitas meas 39? Nec
erat qui cognosceret me.

997

