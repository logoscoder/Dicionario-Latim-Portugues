9. [vv. 48.49.] Memento quae est substantia mea. David iste dicit positus in carne in Iudaeis,
positus in spe in Christo: Memento quae est substantia mea. Non enim quia Iudaei defecerunt,
defecit substantia mea. Etenim de illo populo virgo Maria, de virgine Maria caro Christi; et caro illa
non peccatrix; sed peccatorum mundatrix: ibi est, inquit, substantia mea. Memento quae est
substantia mea. Non enim omnino interiit radix; veniet semen cui promissum est, dispositum per
Angelos in manu Mediatoris 30. Memento quae est substantia mea: non enim vane constituisti
omnes filios hominum. Ecce omnes filii hominum ierunt in vanitatem; tu tamen non vane illos
constituisti. Cum ergo ierunt omnes in vanitatem, quos tu non vane constituisti; unde eos mundares
a vanitate, numquid nihil tibi servasti? Illud quod tibi servasti unde mundares homines a vanitate,
sanctus ille tuus, in eo substantia mea. Ex illo enim mundantur omnes, quos non frustra constituisti
a propria vanitate: quibus dicitur: Filii hominum quousque graves corde? utquid diligitis vanitatem,
et quaeritis mendacium? Forte solliciti facti converterentur a vanitate, invenirent se vanitate
inquinatos, quaererent unde mundarentur; succurre, fac securos. Et scitote quoniam mirificavit
Dominus sanctum suum 31. Sanctum suum admirabilem fecit; inde omnes a vanitate mundavit: ibi
est, inquit, substantia mea, memento eius. Non enim vane constituisti omnes filios hominum. Ergo
servasti aliquid unde mundarentur. Quis est iste quem servasti? Quis est homo qui vivet et non
videbit mortem? Ergo ille homo qui vivet et non videbit mortem, ipse mundat a vanitate. Non enim
in vanitate constituit omnes filios hominum, aut potest illos contemnere qui fecit illos, ut non eos
converteret et non mundaret.

De Christi Domini resurrectione.
10. Quis est homo qui vivet et non videbit mortem? Surgens enim a mortuis iam non moritur, et
mors ei ultra non dominabitur 32. Denique cum in alio psalmo scriptum legatur: Non derelinques
animam meam in inferno, nec dabis Sanctum tuum videre corruptionem 33, assumit hoc
testimonium apostolica disciplina, et ita in Actibus Apostolorum contra infideles disputat, dicens:
Viri fratres, scimus quia David patriarcha mortuus est, et caro eius vidit corruptionem; non ergo de
illo dictum est: Nec dabis Sanctum tuum videre corruptionem 34. Si ergo non de illo dictum est, de
quo dictum est: Quis est homo qui vivet et non videbit mortem? Sed forte nullus est. Imo: Quis est,
ut quaeras dictum est, non ut desperes. Sed forte est aliquis homo qui vivet et non videbit mortem;
non tamen de Christo dixit, qui mortuus est? Nullus omnino homo est qui vivet et non videbit
mortem, nisi qui iam pro mortalibus mortuus est. Nam ut scias quia de illo dixit, vide quid sequitur.
Quis est homo qui vivet et non videbit mortem? Ergo nunquam fuit in morte? Fuit. Quomodo ergo
vivet et non videbit mortem? Eruet animam suam de manibus inferni. Ecce vere solus, omnino
singulariter solus vivet et non videbit mortem; eruet animam suam de manibus inferni: quia etsi
caeteri fideles eius resurgent a mortuis, et vivent et ipsi in aeternum, et non videbunt mortem; non
tamen animam suam ipsi eruent de manibus inferni. Ille qui eruit animam suam de manibus inferni,
ipse eruit animas fidelium suorum; ipsi se eruere non possunt. Proba quia ipse animam suam eruit.
Potestatem habeo ponendi animam meam, et potestatem habeo iterum sumendi eam. Nemo tollit
eam a me; quia ego dormivi 35: sed ipse eam pono a me, et iterum sumo eam 36, quia ipse est qui
eruit animam suam de manibus inferni.
11. [v. 50.] Sed et in ipsa fide Christi laboratum est aliquantum, et diu dixerunt Gentes frementes:
Quando morietur, et peribit nomen eius 37? Propter hos ergo iam in Christum credentes, sed
aliquandiu laboraturos, sequitur et dicit: Ubi sunt misericordiae tuae antiquae, Domine? Iam
agnovimus Christum mundatorem, iam tenemus in quo comples promissa; exhibe in illo quod
promisisti. Ipse est qui vivet et non videbit mortem, ipse est qui eruit animam suam de manibus
inferni: et nos tamen adhuc laboramus. Dixerunt ista martyres, quorum natalitia celebramus. Ipse
vivet et non videbit mortem, ipse eruit animam suam de manibus inferni; et nos propter te
mortificamur tota die, deputati sumus velut oves occisionis 38: Ubi sunt misericordiae tuae
antiquae, Domine, quas iurasti David in veritate tua?

Multa opprobria Christianis obiecta.
12. [v. 51.] Memento, Domine, opprobrii, servorum tuorum. Iam illo vivente, iam in coelo ad
dexteram Patris sedente, opprobria obiecta sunt Christianis: crimen de Christo Christiani diu
habuerunt. Vidua illa pariens, et habens filios abundantiores quam illa quae habebat virum 39,
audivit ignominias, audivit opprobria: sed Ecclesia multiplicata, extendens in dexteram atque
sinistram, ignominiae viduitatis suae iam non est memor. Memento, Domine, apud quem est
abundantia suavitatis memoriae tuae; Memento, noli oblivisci. Quid: Memento? Memento opprobrii
servorum tuorum, quod continui in sinu meo multarum gentium. Ibam, inquit, praedicare, et
opprobria audiebam, et in sinu meo continebam; quia implebam: Blasphemamur, rogamus; quasi

598

