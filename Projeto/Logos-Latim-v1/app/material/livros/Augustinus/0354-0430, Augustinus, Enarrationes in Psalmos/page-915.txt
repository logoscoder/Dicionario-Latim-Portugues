Publicanus, et dicit: Domine, propitius esto mihi peccatori 22? Si ergo omnes peccatores, et nemo
invenitur sine peccato; omnibus timendus est gladius in cervices, quia Dominus iustus concidet
cervices peccatorum. Non puto, fratres mei, quia omnium peccatorum; sed in membro quod
percutit, ibi designat quos peccatores percutiat. Non enim dixit: Dominus iustus concidet manus
peccatorum; aut, Dominus iustus concidet pedes peccatorum, non dixit: sed quia peccatores
superbos volebat intellegi, superbi autem omnes cervicati sunt, qui non solum faciunt mala, sed
nec agnoscere volunt, et quando obiurgantur, iustificant se (Ecce fecisti; saltem agnosce quid
feceris: odit Deus peccatorem, oderis et tu; coniungere Deo, simul persequimini peccatum tuum.
Non, inquit: ego bene feci, Deus male fecit. Quid hoc est? Ego nihil mali feci, inquit: quia Saturnus
fecit, quia Mars fecit, quia Venus fecit; ego nihil feci, stellae fecerunt. Iustificas te, accusas Deum
qui fecit stellas, qui ornavit coelum): itaque quoniam iustificas peccatum tuum, et superbis
adversus Deum, quia te facis extra culpam, et Deum in culpa, et tantum erexisti cervicem tuam, et
cucurristi contra Deum, sicut scriptum est in Iob (dicebat de empio peccatore): Currens adversus
Deum in crassa cervice scuti sui 23; et ibi cervicem nominavit; quia sic te erigis, et non elidis oculos
ad terram, et tundis pectus, et dicis: Domine, propitius esto mihi peccatori 24; sed iactas te de
meritis tuis, et vis mecum, inquit Deus, iudicio contendere, intrare mecum ad iudicium; cum debeas
in reatu tuo satisfacere Deo, et clamare ad illum, quod clamatur in alio psalmo: Si iniquitates
observaveris, Domine; Domine, quis sustinebit? 25 clamare ad illum, quod clamatur in alio psalmo:
Ego dixi: Domine, miserere mei, sana animam meam, quia peccavi tibi 26: quoniam haec non vis
dicere, sed iustificas facta tua adversus sermonem Dei; venit in te quod sequitur Scriptura, et dicit:
Dominus iustus concidet cervices peccatorum.
10. [v. 5.] Confundantur, et avertantur retrorsum, omnes qui oderunt Sion. Qui oderunt Sion,
oderunt Ecclesiam: Sion Ecclesia est. Et qui intrant in Ecclesiam ficte, oderunt Ecclesiam. Qui nolunt
observare verbum Dei, oderunt Ecclesiam: Super dorsum meum fabricaverunt. Quid factura est
Ecclesia, nisi portatura usque in finem?

Foenum arescens omnes peccatores.
11. [v 6.] Sed quid de illis dicit? Sequitur: Fiant sicut fenum tectorum, quod prius quam evellatur
aruit. Fenum tectorum herba est quae nascitur in tectis, in solario integulato. In alto videtur, et
radicem non habet. Quanto melius humilius nasceretur, et laetius viresceret? Modo nascitur altius
ad celeriorem ariditatem. Nondum evulsum est, et aruit: nondum finiti sunt in iudicio Dei, et iam
non habent succum viriditatis. Attendite opera ipsorum, et videte quia aruerunt. Sed vivunt, et hic
sunt: nondum ergo avulsi sunt: Aruerunt, sed nondum avulsi sunt: facti sunt sicut fenum tectorum,
quod prius quam evellatur aruit.
12. Et venient messores, sed non de illis implent manipulos. Venturi sunt enim messores, et
collecturi sunt triticum in horreum, et zizania alligabunt, et mittent in ignem. Sic et fenum tectorum
expurgatur, et quidquid inde evellitur, in ignem mittitur; quia et priusquam evelleretur aruit. Non
inde implet messor manus. Sequitur enim et dicit: Non replevit manum suam messor, et sinum
suum qui manipulos colligit. Messores autem Angeli sunt 27, Dominus dicit.

Nullum Scripturam invenis quae de superbis bene loquatur.
13. [v. 8.] Et non dixerunt transeuntes viam: Benedictio Domini super vos; benediximus vos in
nomine Domini. Nostis enim, fratres, quando transitur per operantes, est consuetudo ut dicatur illis:
Benedictio Domini super vos. Et magis ista consuetudo erat in gente Iudaeorum. Nemo transibat et
videbat aliquos facere aliquod opus in agro, vel in vinea, vel in messe, vel aliquid huiusmodi; non
licebat transire sine benedictione. Alii sunt qui manipulos colligunt, alii sunt transeuntes viam. Qui
manipulos colligunt, non de illis replent manus; quia non colligitur ad horreum fenum tectorum. Qui
sunt qui manipulos colligunt? Messores. Qui sunt messores? Dominus dixit: Messores autem Angeli
sunt. Qui sunt transeuntes? Illi qui iam per viam istam, id est, per vitam istam transierunt hinc ad
patriam: Apostoli transeuntes erant in ista vita, Prophetae transeuntes erant. Quos benedixerunt
Prophetae et Apostoli? Illos in quibus radicem caritatis viderunt. Quos autem invenerunt in tectis
eminere et superbire in cervice scuti sui, dixerunt contra illos quod futuri erant, benedictionem
autem super eos non dederunt. Ergo omnes istos malos quos portat Ecclesia, qui legitis in
Scripturis, invenitis maledictos designatos ad antichristum pertinere, ad diabolum pertinere, ad
paleam pertinere, ad zizania pertinere. Et multa innumerabilia per similitudinem dicuntur de illis:
Quia non omnis qui dicit mihi, Domine, Domine, intrabit in regnum coelorum 28. Nullam invenis
Scripturam quae de illis bene loquatur, quia transeuntes viam non illos benedixerunt. Transeuntes

915

