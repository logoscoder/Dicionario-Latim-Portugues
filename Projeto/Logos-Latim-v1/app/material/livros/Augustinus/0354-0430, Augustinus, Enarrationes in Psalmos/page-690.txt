Vetus Testamentum; in alia autem generatione pertinet ad Novum Testamentum. Et quia hoc quod
prophetatum est, Novum Testamentum praenuntiat; Scribantur haec in generationem alteram: et
populus qui creabitur, laudabit Dominum. Non populus qui creatus est, sed populus qui creabitur.
Quid evidentius, fratres mei? Hic praedicta est illa creatura de qua dicit Apostolus: Si qua igitur in
Christo nova creatura, vetera transierunt, ecce facta sunt omnia nova; omnia autem ex Deo 73. Quid
est, omnia autem ex Deo? Et vetera et nova, quia memoriale tuum in generationem et
generationem: Et populus qui creabitur, laudabit Dominum. Quoniam prospexit ex alto sancto suo.
Prospexit ex alto, ut veniret ad humiles: ex alto factus est humilis, ut humiles exaltaret.

123 IN EUMDEM PSALMUM 101
ENARRATIO
Sermo 2

Consolatoria psalmi verba incipiunt.
1. Hesterno die audivimus cuiusdam pauperis gemitum in oratione; eumque esse cognovimus, qui
propter nos pauper factus est, cum dives esset 1, eique membra cohaerentia et per suum caput
loquentia. Vidimus enim ibi et nos ipsos; si tamen per eius gratiam aliquid et nos. Finita autem iam
erant verba gemituum, et coeperant consolationum; sed ea finiri hesterno die tractando minime
potuerunt: in iis quae restant, audiamus hodie non iam gementem pauperem, sed gaudentem; ideo
gaudentem, quia sperantem; ideo sperantem, quia non de se praesumentem. Praenuntiavit
felicitatem rerum humanarum in Scriptis Dei, et adiecit: Scribantur haec in generationem alteram:
et populus qui creabitur, laudabit Dominum. Quoniam prospexit ex alto sancto suo. Huc usque
sermo hesternus perductus est; videte quae sequantur.

Timoris et disciplinae compedibus Martyres ligabantur.
2. [vv. 20-22.] Dominus de coelo in terram prospexit, ut audiret gemitum compeditorum, ut solvat
filios mortificatorum. Invenimus in alio psalmo dictum: Intret in conspectum tuum gemitus
compeditorum 2; et in eo loco dictum, ubi vox martyrum intellegebatur. Unde martyres compediti?
Nonne catenati potiusquam compediti? Ductos enim sanctos Dei martyres post iudices, per
provincias circumeuntes, in catenas novimus missos; in compedes autem non novimus.
Agnoscuntur et compedes disciplinae Dei et timoris eius, de quo dictum est: Initium sapientiae
timor Domini 3. Per hunc enim timorem non timuerunt servi Dei eos qui corpus occidunt, animam
autem non possunt occidere; quia eum timebant qui habet potestatem et corpus et animam
occidere in gehennam ignis 4. Nisi enim compedibus timoris huius ligati essent martyres, quando
illa omnia dura et molesta sustinerent a persecutoribus suis, cum eis liberum fuerit facere quod
cogebantur, et evadere quod patiebantur? Sed alligaverat eos Deus istis compedibus, duris quidem
et molestis ad tempus, sed tolerandis propter promissa eius, cui dicitur: Propter verba labiorum
tuorum, ego custodivi vias duras 5. Gemendum quidem est in his compedibus ad impetrandam
misericordiam Dei; unde vox martyrum est in alio psalmo: Intret in conspectum tuum gemitus
compeditorum: non tamen evitandae sunt tales compedes, ut appetatur perniciosa libertas, et
temporalis vitae brevisque dulcedo, quam sequatur amaritudo perpetua. Proinde Scriptura, ne
recusemus esse compediti sapientiae, sic nos alloquitur: Audi, fili, et excipe sententiam meam, et
ne abicias consilium meum; et infer pedem tuum in compedes illius, et in torquem eius collum
tuum: subice humerum tuum et porta illam, et ne oderis vincula illius. In omni anima tua accede ad
illam, et in omni virtute tua serva vias eius: investiga et quaere, et innotescet tibi; et continens
factus, ne derelinquas eam. In novissimis enim invenies requiem eius, et convertetur tibi in
laetitiam, et erunt tibi compedes eius in protectionem fortitudinis, et torques illius in stolam gloriae.
Decus enim aureum est in illa, et vincula illius fila hyacinthina: stolam gloriae indues eam, et
coronam exsultationis superpones tibi 6. Clament ergo compediti, quamdiu sunt in vinculis
disciplinae Dei, in qua sunt exercitati martyres: solventur compedes, et volabunt, et eaedem ipsae
in ornamentum postea convertentur. Factum est hoc de martyribus. Quid enim persecutores
occidendo fecerunt, nisi ut compedes solverentur, et in coronas converterentur.

Iure meritoque Ecclesia a peccatis absolvit.

690

