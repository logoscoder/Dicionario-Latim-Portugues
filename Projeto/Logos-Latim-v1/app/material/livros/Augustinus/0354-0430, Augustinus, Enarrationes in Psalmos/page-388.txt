et singillatim etiam modo patitur. Quis enim pertinens ad Christum, non variis tentationibus
agitatur, et quotidie agit cum illo diabolus et angeli eius, ut pervertatur qualibet cupiditate, qualibet
suggestione, aut promissione lucri, vel terrore damni, vel promissione vitae, vel terrore mortis, aut
alicuius potentis inimicitiis, aut alicuius potentis amicitiis? Omnibus modis instat diabolus,
quemadmodum deiciat; et in persecutionibus vivimus, et habemus perpetuos inimicos, diabolum et
angelos eius: sed non timeamus. Sic sunt diabolus et angeli eius, quasi milvi: sub illius gallinae alis
sumus, et non nos potest contingere; gallina enim quae nos protegit, fortis est. Infirma est propter
nos; sed fortis est in se Dominus noster Iesus Christus, ipsa sapientia Dei. Ergo dicit hoc et Ecclesia:
Agglutinata est anima mea post te; me suscepit dextera tua.

Divina ultio in Iudaeos exarsit.
18. [v 10.] Ipsi vero in vanum quaesierunt animam meam. Quid mihi fecerunt qui quaesierunt
animam meam perdere? Utinam quaererent animam meam, ut crederent mecum! Sed quaesierunt
animam meam ut perderent me. Quid facturi? Non enim rapturi erant gluten, quo adhaesit anima
mea post te. Quis enim nos separabit a caritate Christi? tribulatio, an angustia, an persecutio, an
fames, an nuditas, an gladius? 26 Dextera tua suscepit me. Ergo propter illud gluten et propter
potentissimam dexteram tuam, in vanum quaesierunt animam meam. Quotquot persecuti sunt, vel
persequi cupiunt Ecclesiam, potest de his hoc intellegi: maxime hoc tamen accipiamus de Iudaeis,
qui quaesierunt animam Christi perdere, et in ipso capite nostro quod crucifixerunt, et in discipulis
eius quos postea persecuti sunt. Quaesierunt animam meam. Introibunt in inferiora terrae. Terram
perdere noluerunt, ut crucifigerent Christum: in inferiora terrae ierunt. Quae sunt inferiora terrae?
Terrenae cupiditates. Melius est carne ambulare super terram, quam cupiditate ire sub terram.
Omnis enim qui contra salutem suam cupit terrena, sub terra est: quia terram sibi praeposuit,
terram super se posuit, et se subter fecit. Illi ergo timentes terram perdere, quid dixerunt de
Domino Iesu Christo, cum viderent multas turbas ire post illum, quia mirabilia faciebat? Si illum
dimiserimus vivum, venient Romani, et tollent nobis et locum, et gentem 27. Timuerunt perdere
terram, et ierunt sub terram: accidit eis et quod timuerunt. Nam ideo voluerunt Christum occidere,
ne terram perderent; et ideo terram perdiderunt, quia Christum occiderunt. Occiso enim Christo,
quia dixerat illis ipse Dominus: Auferetur a vobis regnum, et tradetur genti facienti iustitiam 28,
secutae sunt illos magnae calamitates persecutionum. Vicerunt illos imperatores Romani, et reges
gentium: exclusi sunt de ipso loco ubi crucifixerunt Christum; et modo locus ille plenus est
laudatoribus christianis, nullum Iudaeum habet; caruit inimicis Christi, impletus est laudatoribus
Christi. Ecce perdiderunt a Romanis locum, quia Christum occiderunt, qui propterea occiderunt ne
locum a Romanis perderent. Ergo, introibunt in ima terrae.
19. [v 11.] Tradentur in manus gladii. Revera sic illis visibiliter contigit; expugnati sunt irruentibus
hostibus. Partes vulpium erunt. Vulpes dicit reges saeculi, qui tunc fuerunt quando debellata est
Iudaea. Audite, ut noveritis et intellegatis quia ipsos dicit vulpes. Herodem regem ipse Dominus
vulpem appellavit: Ite, inquit, et dicite vulpi illi 29. Videte, et attendite, fratres mei: Christum regem
habere noluerunt, et partes vulpium facti sunt. Quando enim Pilatus praeses, in Iudaea legatus,
occidit Christum ex vocibus Iudaeorum, dixit ipsis Iudaeis: Regem vestrum crucifigam? Quia
dicebatur rex Iudaeorum, et verus rex ipse. Et illi repellentes Christum, dixerunt: Nos non habemus
regem nisi Caesarem 30. Reiecerunt agnum; elegerunt vulpem; merito partes vulpium facti sunt.

Mundum vicit Christus non milite sed cruce.
20. [v 12.] Rex vero: ideo ita positum est quia illi vulpem elegerunt, regem vero noluerunt. Rex
vero: id est verus rex, cui titulus inscriptus est, quando passus est. Nam Pilatus hunc titulum super
caput eius inscriptum posuit, Rex Iudaeorum, hebraea lingua, graeca, et latina: ut omnes qui
transirent legerent gloriam regis, et ignominiam ipsorum Iudaeorum, qui reicientes verum regem,
elegerunt vulpem Caesarem. Rex vero laetabitur in Deo. Illi facti sunt partes vulpium: Rex vero
laetabitur in Deo. Quem sibi visi sunt quasi superasse cum crucifigerent, tunc crucifixus fudit
pretium quo emit orbem terrarum. Rex vero laetabitur in Deo: laudabitur omnis qui iurat in ipso.
Quare, laudabitur omnis qui iurat in ipso? Quia sibi elegit Christum, non vulpem; quia quando illi
Iudaei insultaverunt, tunc dedit ille unde redimeremur. Ad ipsum ergo pertinemus qui nos redemit,
qui pro nobis mundum vicit, non armato milite, sed irrisa cruce. Rex vero laetabitur in Deo:
laudabitur omnis qui iurat in ipso. Quis iurat in eo? Qui pollicetur ei vitam suam, qui vovet illi et
reddit, qui fit christianus: hoc est quod ait: Laudabitur omnis qui iurat in ipso. Quoniam oppilatum
est os loquentium iniqua. Quanta iniqua locuti sunt Iudaei? Quanta mala dixerunt, non solum Iudaei,
sed et omnes qui propter idola Christianos persecuti sunt? Quando saeviebant in Christianos,
putabant quod possent finire Christianos: cum putabant quod possent finire, Christiani creverunt, et

388

