Scripturarum, non ut denegentur, sed ut pulsantibus aperiantur 1. Si ergo affectu pio et sincera
cordis caritate pulsetis, ille aperiet qui videt unde pulsetis. Notum est omnibus nobis (atque utinam
de numero eorum non simus), multos murmurare adversus Dei patientiam, et dolere iniquos
homines et impios vel vivere in hac terra, vel etiam plurimum posse; et quod est amplius,
plerumque plurimum posse malos adversus bonos, et saepe malos premere bonos; malos
exsultare, bonos laborare; malos superbire, bonos humiliari. Attendentes talia in genere
humano (abundant enim), pervertuntur impatientes et infirmi animi, quasi frustra sint boni; quia
Deus avertit vel avertere videtur oculos suos a bonis operibus piorum et fidelium, et augere malos
in his quae diligunt. Putantes ergo infirmi frustra se bene vivere, aut invitantur ad imitandam
malitiam eorum quos quasi florere conspiciunt: aut si per infirmitatem vel personae suae vel animi,
timent male facere, ne aliquid illis secundum leges saeculi mali accidat; non quia iustitiam diligunt,
sed, ut dicam apertius, timentes damnari inter homines ab hominibus, abstinent se quidem a factis
malis, sed non se abstinent a cogitationibus malis. Et inter cogitationes eorum iniquas, praecipue
caput iniquitatis illa tenet impietas, qua videtur eis Deus neglegere et non curare res humanas; et
aut aequaliter habere bonos et malos; aut etiam, quod est perniciosius cogitare, insectari bonos et
malis favere. Qui talia cogitat, etsi nihil mali alicui faciat, facit plurimum sibi, et in seipsum impius
est; et iniquitate sua non laedit Deum, sed interficit se. Neque nocent hominibus, quia timidi sunt
qui talia cogitant; sed tamen homicidia eorum, adulteria eorum, fraudes et rapinas eorum videt
Deus, et punit in cogitationibus eorum. Quid enim velint, ille attendit, cuius oculus non repellitur
carne, ut non videat voluntatem. Tales si occasiones inveniant, non mali fiunt, sed manifestantur:
non ut sentias quod natum sit manifestum, sed ut intellegas quod latebat inclusum. Paucis his
annis, et prope hesterno die viderunt haec homines, et probaverunt etiam qui tarde intellegunt.
Erat enim hic una domus potentissima ad tempus, de qua flagellum fecerat Deus generi humano, et
castigatum est inde genus humanum; si cognoscat flagellum patris, et timeat sententiam iudicis.
Cum ergo esset hic eadem domus magna, multi sub illa gemebant, murmurabant, reprehendebant,
detestabantur, blasphemabant. Quomodo se artant homines, et dantur divino illo iudicio multi in
concupiscentias cordis sui 2? Subito fiebant ipsius domus illi qui murmurabant de ipsa domo; et ab
eis talia homines patiebantur, qualia se pati ipsi a talibus paulo ante querebantur. Bonus ergo ille
est, qui et quando potest male facere, non facit; de quo scriptum est: Qui potuit transgredi, et non
est transgressus; et facere mala, et non fecit. Quis est hic, et laudabimus eum? Fecit enim mirabilia
in vita sua 3. Loquebatur Scriptura de potentibus innocentibus. Et lupus enim tantum vult nocere,
quantum leo: dissimiliter nocent, sed non dissimiliter cupiunt. Leo enim non solum contemnit
canem latrantem; sed etiam fugat, et venit ad ovile, et obmutescentibus canibus rapit quod potest:
lupus non audet inter latratus canum. Numquid propterea quia non potuit auferre a canibus territus,
innocentior remeavit? Docet ergo Deus innocentiam, ut quisque innocens sit non timore poenae,
sed amore iustitiae. Tunc enim liber est innocens et verus est innocens. Qui autem timore innocens,
fit, non est innocens, quamvis non noceat cui vult nocere. Non enim nocet alteri per factum malum,
sed sibi plurimum per cupiditatem malam. Nam quomodo sibi noceat, audi Scripturam: Qui autem
amat iniquitatem, odit animam suam 4. Et revera multum errant homines qui putant iniustitiam
suam aliis nocere, et sibi non nocere. Ad alios procedit iniquitas cuiuslibet, ut corpori noceat, ut rem
familiarem laedat, ut villam invadat, ut mancipium abducat, ut aurum auferat, aut argentum, vel si
quid aliud possidet. Ad hoc profertur ad alterum illa iniquitas. Ergo iniquitas tua alieno corpori
nocet, tuo animo non nocet?

Si res impiis prospere cedunt, ne Deum argueris.
2. Contra istam simplicem veracemque doctrinam, qua insinuatur hominibus bonis, ut ipsam
iustitiam diligant, et ex ea placere Deo velint; ab illo intellegant luce quadam intellegibili perfundi
animam suam, ut faciant iusta opera, et illam lucem sapientiae omnibus quae in saeculo diliguntur
praeponant: contra istam doctrinam talia murmura sunt hominum; et si non procedunt in voce,
roduntur in corde. Quid ergo dicunt? Vere placiturus sum Deo per iustitiam? aut iusti illi placent, sub
cuius imperio mali florent? Tanta mala committunt, et nihil illis evenit mali. Aut si forte evenit
aliquid mali; quid tibi dicunt illi, cum eis coeperis dicere: Ecce quanta fecit mala, quomodo illi
redditum est? qualem exitum habui? Incipiunt illi cogitare iustos quibus mala evenerunt, et
opponunt nobis, et dicunt: Si illi propterea mali aliquid accidit, quia iniquus fuit; illi quare accidit, qui
tam iuste vixit? Qui eleemosynas tantas fecit, qui tam multa bona operatus est in Ecclesia, quare
talem sortem invenit? quare talem exitum habuit, qualem ille homo qui multa iniqua commisit? Ad
hoc autem ista dicunt, ut ostendant se propterea non facere male, quia non possunt, aut quia non
audent. Nam quid velit cor, lingua testatur: et quidem, etiamsi lingua obmutesceret et ipsa timore
compressa, Deus videret intus quid cogitaret homo, etiamsi alium hominem lateret. Tacitas ergo
cogitationes hominum tales, aut etiam erumpentes in verba vel facta, curat iste psalmus, si curari
velint. Intendant ergo, et curentur. Atque utinam in hac multitudine tota quae nunc est inter istos
parietes, et audit per nos verbum Domini, nulla sint talia vulnera quae curentur; utinam nulla sint.

627

