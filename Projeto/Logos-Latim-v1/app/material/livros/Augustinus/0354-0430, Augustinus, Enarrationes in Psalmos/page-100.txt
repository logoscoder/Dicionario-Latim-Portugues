facias. Domus refugii tu mihi esto, Deus protector, domus refugii. Aliquando enim periclitor, et volo
fugere: quo fugio? ad quem locum tutus fugio? ad quem montem? ad quam speluncam? ad quae
tecta munita? Quam arcem teneam? quibus muris ambiar? Quocumque iero, sequor me. Quidquid
enim vis potes fugere, homo, praeter conscientiam tuam. Intra in domum tuam, requiesce in lecto
tuo, intra in interiora: interius habere nihil potes, quo fugias a conscientia tua, si rodunt te peccata
tua. Quia vero dixit: Accelera ut eximas me, et in tua iustitia erue me, ut dimittas peccata mea, et
aedifices in me iustitiam tuam: tu mihi eris domus refugii, ad te confugio. Nam a te quo fugiam?
Irascitur tibi Deus, quo fugies? Audi quid dicat in alio psalmo, timens iram Dei: Quo ibo a spiritu tuo,
et quo a facie tua fugiam? Si ascendero in coelum, tu ibi es: si descendero in infernum, ades 25.
Quocumque iero, ibi te invenio. Et si irasceris, ultorem te invenio; si placatus es, adiutorem. Nihil
mihi ergo restat, nisi ad te fugere, non a te. Ut evadas hominem dominum quicumque servus es,
fugis in ea loca ubi non est dominus tuus: ut evadas Deum, fuge ad Dominum. Nam non est quo
fugias Deum. Praesto sunt omnia et nuda Omnipotentis oculis. Tu ergo mihi, inquit, esto domus
refugii. Nam si salvus non fuero, quomodo fugio? Sana me, et fugio ad te. Nam si me non sanas,
ambulare non possum, fugere quomodo potero? Quo iret, quo fugeret, si ambulare non posset,
semivivus in via, sauciatus vulneribus latronum? Quem transiens sacerdos praeteriit, transiens
Levita praeteriit, transiens Samaritanus miseratus est 26, id est ipse Dominus, qui miseratus est
genus humanum. Samarites enim custos interpretatur. Et quis nos custodit, si ille deserit? Merito,
cum Iudaei conviciantes dicerent: Nonne verum dicimus, quia Samaritanus es, et daemonium
habes 27, unum respuit, alterum amplexus est: Ego, inquit, daemonium non habeo: non dixit: Non
sum Samaritanus: sic intellegi volens nostrum se esse custodem. Miseratus ergo accessit, curavit,
ad stabulum perduxit, implevit circa eum misericordiam: ille iam potest ambulare, potest et fugere.
Quo fugeret nisi ad Deum, ubi fecit sibi domum refugii?
9. [v 4.] Quia fortitudo mea et refugium meum es tu, et propter nomen tuum dux mihi eris, et
enutries me: non propter meritum meum, sed propter nomen tuum, ut tu glorificeris, non quia ego
dignus sum; dux mihi eris, ne aberrem a te; et enutries me, ut validus sim ad manducandum
escam, qua pascis Angelos. Hic enim lacte nos nutrivit, qui nobis coelestem cibum promisit; et usus
est materna misericordia. Sicut enim mater lactans eamdem escam, cui sumendae idoneus infans
non est, per carnem traicit, et lac infundit (hoc enim accipit parvulus quod accepturus erat ad
mensam, sed quod per carnem traicitur, congruit parvulo); sic Dominus sapientiam suam ut lac
nobis faceret, carne indutus venit ad nos. Ergo corpus Christi loquitur: Et enutries me.

Tentatur corpus Christi Ecclesia.
10. [v 5.] Educes me de muscipula ista, quam occultaverunt mihi. Iam passio significatur: Educes
me de muscipula ista, quam occultaverunt mihi. Nec sola illa passio est, qua passus est Dominus
noster Iesus Christus: muscipulam suam diabolus tetendit usque in finem. Et vae illi, qui in illam
muscipulam cadit: cadit autem omnis qui non sperat in Deum; qui non dicit: In te, Domine, speravi,
non confundar in aeternum: et in tua iustitia erue me, et exime me. Extenta est et parata muscipula
inimici. Posuit in muscipula errorem et terrorem: errorem quo illiciat, terrorem quo frangat, et
rapiat. Tu claude ianuam cupiditatis contra errorem; tu claude ianuam timoris contra terrorem, et
educeris de muscipula. Huiusmodi pugnae exemplum ipse tibi Imperator tuus, qui propter te etiam
tentari dignatus est, in se demonstravit. Et primo tentatus est illecebris; quia tentata est in illo
ianua cupiditatis, quando cum tentavit diabolus dicens: Dic lapidibus istis ut panes fiant. Adora me,
et dabo tibi regna ista. Mitte te deorsum, quia scriptum est: Quia Angelis suis mandavit de te, et in
manibus tollent te, ne quando offendas ad lapidem pedem tuum 28. Omnis haec illecebra
cupiditatem tentat. At ubi clausam ianuam invenit cupiditatis in eo qui tentabatur pro nobis,
convertit se ad tentandam ianuam timoris, et praeparavit illi passionem. Denique hoc dicit
Evangelista: Et consummata tentatione, diabolus recessit ab eo ad tempus 29. Quid est, ad tempus?
Tamquam rediturus et tentaturus ianuam timoris, quia clausam invenit ianuam cupiditatis. Totum
ergo corpus Christi tentatur usque in finem. Fratres mei, quando iussum est nescio quid contra
Christianos mali, simul impingebatur hoc corpus, totum impingebatur: unde dictum erat in psalmo:
Tamquam cumulus arenae impulsus sum ut caderem, et Dominus suscepit me 30. At ubi finita sunt
illa quae totum corpus impingebant ut caderet, coepit tentatio esse per partes. Tentatur corpus
Christi, una Ecclesia non patitur persecutionem, alia patitur. Non patitur furorem imperatoris, sed
patitur furorem mali populi. Quantae vastationes a plebibus? Quanta mala ingesta sunt Ecclesiae a
malis christianis, ab eis qui capti in illo retiaculo, tam multiplicati sunt, ut premerent naves 31 in
piscatione illa Domini ante passionem? Non ergo desunt pressurae tentationis. Nemo sibi dicat: Non
est tempus tentationis. Qui sibi hoc dicit, pacem sibi promittit: qui sibi pacem promittit, securus
invaditur. Totum ergo corpus Christi dicat: Educes me de muscipula ista, quam occultaverunt mihi:
quia eductum est et caput nostrum de muscipula, quam absconderunt illi, quibus modo dicebatur in
Evangelio, quia dicturi erant: Hic est haeres, venite occidamus eum, et nostra erit haereditas. Et in

100

