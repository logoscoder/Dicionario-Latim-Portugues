quare mori debeam. Sed ut sciant omnes quia voluntatem, inquit: Patris mei facio, surgite, eamus
hinc 45. Ut moriar, inquit, voluntatem Patris mei facio, non autem morte sum dignus. Nihil feci unde
moriar, sed facio ut moriar; ut illi per innocentis mortem liberentur, qui habebant quare morerentur.
Collocaverunt me in tenebrosis, tamquam in infernis, tamquam in sepulcro, tamquam in ipsa
passione; velut mortuos saeculi, eum qui dicit: Factus sum sicut homo sine adiutorio, inter mortuos
liber 46. Quid est, liber? quare liber? Quia omnis qui facit peccatum, servus est peccati 47. Denique
non solveret a vinculis, nisi liber a vinculis. Ille liber mortem occidit, vinculum vinxit, captivitatem
captivavit, et collocaverunt eum in tenebrosis tamquam mortuos saeculi.
9. [v 4.] Et taedium, inquit, passus est in me spiritus meus. Recordamini: Tristis est anima mea
usque ad mortem 48. Videte vocem unam. Numquid non apparet ipse transitus a capite ad membra,
a membris ad caput? Taedium, inquit, passus est in me spiritus meus. Agnoscimus: Tristis est
anima mea usque ad mortem 49. Sed et illic nos eramus. Transfiguravit enim in se corpus humilitatis
nostrae, conformans corpori gloriae suae; et vetus homo noster confixus est cruci cum illo 50. In me
turbatum est cor meum. In me, inquit, non in aliis. Illi enim me deseruerunt, et illi qui inhaeserant
recesserunt, et me ipsum quia mori videbant, aliud aliquid putaverunt; et a latrone victi sunt, qui
tunc credidit, quando illi defecerunt 51.

Dono Dei creati et salvati sumus.
10. [v 5.] Inde ad membra. Memoratus sum dierum antiquorum. Numquid memoratus est ille
dierum antiquorum, per quem factus est omnis dies? Sed loquitur corpus, loquitur unusquisque
illius gratia iustificatus, inhaerens illi in caritate et devota humilitate; loquitur, et dicit: Memoratus
sum dierum antiquorum, meditatus sum in omnibus operibus tuis. Quia utique omnia bona tu
fecisti, et nihil constitisset quod a te constitutum non esset. Creatura tua spectaculum mihi facta
est: quaesivi in opere artificem, et in conditis omnibus conditorem. Quare hoc? utquid hoc, nisi ut
hoc intellegeret, quidquid in se boni esset, ab illo factum esse; ne ignorans iustitiam Dei, et suam
volens constituere, iustitiae Dei subiectus non esset 52; ut ei conveniret vox illa superior: In veritate
tua et in iustitia tua 53? In omnibus ergo Dei operibus et meditatione omnium operum Dei gratiam
insinuat, gratiam commendat, gratiam se invenisse gloriatur, gratiam qua gratis salvi facti sumus:
quia et gratis salvi facti sumus. Quid gloriaris in tua iustitia? quid te extollis, ignorans Dei iustitiam?
Dedisti forte aliquid, ut salvus esses: quid dedisti, ut homo esses? Respice ergo conditorem vitae
tuae, substantiae et iustitiae et salutis auctorem. Meditare in facturis manuum eius, quia et
iustitiam quae in te est, ad manum eius invenies pertinere. Audi Apostolum hoc te docentem: Non
ex operibus, inquit, ne forte quis extollatur 54. Opera bona non habemus? Habemus plane; sed vide
quid sequitur: Ipsius enim sumus figmentum 55, dixit. Ipsius sumus figmentum: forte naturam, qua
homines sumus, commemorare voluit, hoc appellato figmento? Non plane; de operibus loquebatur:
Non, inquit, ex operibus, ne quis forte extollatur. Sed non coniciamus; sequatur: Ipsius enim sumus
figmentum, creati in Christo Iesu in operibus bonis 56. Noli ergo putare te aliquid operari, nisi in
quantum malus es. Averte ab opere tuo te, ad opus illius qui fecit te: ipse format; et ipse quod
formaverat et tu exterminasti, reformet. Ut enim sis, ipse operatus est; ut bonus sis, si bonus es,
ipse operatur. Cum tremore, inquit, et timore vestram ipsorum salutem operamini 57. Si nostram
ipsorum salutem operamur, quare cum timore, quare cum tremore, cum sit in potestate nostra
quod operamur? Audi quare cum timore et tremore: Deus est enim qui operatur in vobis et velle et
operari, pro bona voluntate 58. Ergo cum timore et tremore, ut delectet in convalle operari artificem
nostrum. Sic enim operatur tamquam in deiectis, qui iudicat in gentibus, et replet ruinas. In facturis
manuum tuarum meditatus sum. Vidi ergo, et inspexi opera tua; quia nihil boni esse in nobis potest,
nisi abs te fiat, qui nos fecisti.
11. [v 6.] Et quid feci, cum viderem a te omne datum optimum, et omne donum perfectum de
sursum esse, descendens a Patre luminum, apud quem non est commutatio, nec momenti
obumbratio 59? Cum hoc viderem, aversus ab opere malo quod feceram in me, extendi manus meas
ad te. Extendi, inquit, manus meas ad te: anima mea velut terra sine aqua tibi. Complue, inquit, me
ad faciendum fructum bonum. Dominus enim dabit suavitatem, ut terra nostra det fructum suum 60.
Extendi manus meas ad te: anima mea velut terra sine aqua, non mihi, sed tibi. Sitire tibi possum,
me irrigare non possum. Anima mea velut terra sine aqua tibi: quia sitivit anima mea in Deum
vivum 61. Quando veniam, nisi quando venerit? Sitivit anima mea in Deum vivum; quia anima mea
velut terra sine aqua tibi. Abundat mare, inundat, copiosum est, fluctuat, sed amarum est. Discreta
est aqua, apparuit arida anima mea 62; irriga eam, quia velut terra sine aqua tibi.

Deus Spiritum suum emittit et terra renovatur.
1004

