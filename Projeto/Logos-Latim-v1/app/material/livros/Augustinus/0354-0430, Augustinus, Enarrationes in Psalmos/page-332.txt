auferre non potest nisi volenti. Illa perdet et invitus; et volens habere aurum, perdet aurum, et
volens habere domum, perdet domum: fidem nemo perdet nisi qui spreverit.

Sanctitatis et piae in Deum devotionis exemplar, Iob.
20. [v 13.] In me sunt, Deus, vota tua, quae reddam laudis tibi: quia eruisti animam meam de
morte, oculos meos a lacrymis, et pedes meos de lapsu; ut placeam eorum Deo in lumine
viventium. Merito non placet filiis alienis longe factis a sanctis, quia non habent lumen viventium,
unde videant quod Deo placet. Lumen viventium est lumen immortalium, lumen sanctorum. Qui
non est in tenebris, placet in lumine viventium. Attenditur homo et ea quae ipsius sunt, nemo scit
qualis est: Deus videt qualis est. Aliquando et ipsum diabolum latet; nisi tentet, non invenit sicut de
isto viro quem modo commemoravi. Noverat eum Deus, et ei testimonium perhibebat: diabolus
eum non noverat, et ideo dixerat: Numquid Iob gratis colit Deum? 55 Videte quo provocat inimicus:
ibi perfectio est. Videte quid obicit inimicus. Videbat hominem Deo servientem, in omnibus
obsequentem, omnia bene operantem; et quia dives erat et felicissima domus, hoc obicit quia ideo
colit Deum, quoniam dedit illi haec omnia: Numquid Iob gratis colit Deum? Hoc enim erat verum
lumen, hoc lumen viventium, ut gratis coleret Deum. Deus videbat in corde servi sui cultum suum
gratuitum. Placebat enim illud cor in conspectu Domini, in lumine viventium: diabolum latebat, quia
in tenebris erat. Admisit Deus tentatorem, non ut ipse nosset quod noverat, sed ut nobis
noscendum et imitandum praeberet. Numquid enim si tentator non admitteretur, videremus nos
ipsi in Iob quod deberemus et vellemus imitari? Admissus est tentator, abstulit omnia, remansit ille
solus a facultatibus, solus a familia, solus a filiis, plenus Deo. Uxor sane relicta erat. Misericordem
putatis diabolum, qui ei reliquit uxorem? Noverat per quam deceperat Adam. Suam reliquerat
adiutricem, non mariti consolatricem. Ille ergo plenus Deo, in quo vota erant quae redderet laudis,
ut ostenderet quia gratis Deum colebat, non ideo quia tanta acceperat; et amissis omnibus talis est,
quia illum qui dederat omnia non amisit: Dominus dedit, inquit: Dominus abstulit; sicut Domino
placuit, ita factum est: sit nomen Domini benedictum. Vulnere etiam percussus a capite usque ad
pedes, integer tamen intus, respondit tentatrici, de lumine viventium, de lumine cordis sui: Locuta
es tamquam una ex insipientibus mulieribus 56, id est, tamquam ea quae non habet lumen
viventium. Lumen enim viventium sapientia, et tenebrae insipientium stultitia est. Locuta es
tamquam una ex insipientibus mulieribus: carnem meam vides, lumen cordis mei non vides. Poterat
enim illa tunc virum amplius amare, si pulchritudinem interiorem nosset, et inspiceret ubi ille
pulcher erat coram oculis Dei: quia in illo erant vota, quae redderet laudis Deo. Quomodo illud
patrimonium non invaserat inimicus! Quam integrum erat quod possidebat, et propter quod
amplius possidendum sperabat iturus a virtutibus in virtutem! Ergo, fratres, ad hoc nobis valeant
haec omnia, ut Deum gratis diligamus, in illo speremus semper, nec hominem, nec diabolum
timeamus. Nec ille, nec iste facit aliquid, nisi quando permittitur: permitti ad nihilum potest, nisi
quod nobis prodest. Toleremus malos, simus boni, quia et nos fuimus mali. Pro nihilo salvos faciet
Deus omnes, de quibus desperare audemus. Ergo de nemine desperemus, pro omnibus quos
patimur oremus, a Deo nunquam recedamus. Patrimonium nostrum ipse sit, spes nostra ipse sit,
salus nostra ipse sit. Ipse hic consolator, ibi munerator, ubique vivificator et vitae dator; non
alterius vitae, sed illius de qua dictum est: Ego sum via et veritas et vita 57: ut et hic in lumine fidei,
et ibi in lumine speciei, tamquam in lumine viventium, in conspectu Domini placeamus.

72

IN PSALMUM 56
ENARRATIO
Sermo ad plebem

In Christo caritatis perfecta mensura. Christus, caput et corpus.
1. Audivimus in Evangelio modo, fratres, quantum nos diligat Dominus et Salvator noster Iesus
Christus, Deus apud Patrem, homo apud nos, ex nobis ipsis, iam circa dexteram Patris, audistis
quantum nos diligat. Nam suae caritatis mensuram, et ipse dixit, et nobis indixit, mandatum suum
dicens esse ut nos invicem diligamus 1. Et ne quaereremus dubitantes et aestuantes quantum nos
debeamus invicem diligere, quantaque illa sit quae Deo placet caritatis perfecta mensura, ea enim
perfecta est, qua maior esse non potest, expressit ipse, docuit, et ait: Maiorem hac caritatem nemo
habet, quam ut animam suam quis ponat pro amicis suis 2. Fecit ipse quod docuit, fecerunt Apostoli
quod ab illo didicerunt, et nobis faciendum praedicaverunt. Faciamus et nos; quia etsi non sumus
quod ille secundum id quod creavit nos, quod ille tamen sumus secundum id quod factus est

332

