corpore quod oculos delectet? Curva membra, frontem rugatam, caput canis albatum,
imbecillitatem undique querelis plenam. Sed forte quia tuos oculos non delectat senex iste
decrepitus, aures tuas delectat: quibus vocibus? quo cantu? etsi forte adolescens bene cantavit,
omnia cum aetate defecerunt. An forte sonus verborum eius delectat aures tuas, qui verba vix
plena enuntiat lapsis dentibus? Tamen si iustus est, si alienum non concupiscit, si de suo quod
habet erogat indigentibus, si bene monet, et rectum sapit, si integre credit, si paratus est pro fide
veritatis etiam ipsa confracta membra impendere, multi enim martyres etiam senes; unde illum
amamus? quid in eo bonum videmus oculis carnis? Nihil. Quaedam ergo est pulchritudo iustitiae,
quam videmus oculo cordis, et amamus, et exardescimus; quam multum dilexerunt homines in
ipsis martyribus, cum eorum membra bestiae laniarent. Nonne cum sanguis foedaret omnia, cum
morsibus belluinis viscera funderentur, non habebant oculi nisi quod horrerent? Quid ibi erat quod
amaretur, nisi quid erat in illa foeditate dilaniatorum membrorum integra pulchritudo iustitiae? Ista
sunt bona domus Dei; his te para satiari. Sed ut inde satieris, cum perveneris; hoc te oportet esurire
et sitire, cum peregrinaris: hoc siti, hoc esuri; quia ipsa erunt bona Dei. Audi illum regem cui ista
dicuntur, qui venit ut te reducat, et se tibi fecit viam 35. Quid dicit? Beati qui esuriunt et sitiunt
iustitiam, quoniam ipsi saturabuntur 36. Sanctum templum tuum, admirabile in iustitia. Et ipsum
templum, fratres, nolite praeter vos cogitare. Amate iustitiam, et vos estis templum Dei.

Mare in figura dicitur saeculum hoc nequam. Intra retia fidei nos natare
gaudeamus.
9. Exaudi nos, Deus, salvator noster. Aperuit modo quem Deum dicat. Salvator est proprie Dominus
Iesus Christus. Apparuit modo apertius de quo dixerat: Ad te omnis caro veniet. Exaudi nos, Deus,
salvator noster. Ille unus vir qui assumitur in templum Dei, et plures sunt, et unus est. Ex unius
persona dixit, Exaudi, Deus, orationem meam 37; et quia ipse unus ex pluribus constat, modo ait,
Exaudi nos, Deus, salvator noster. Audi illum iam apertius praedicari: Exaudi nos, Deus, salvator
noster; spes omnium finium terrae, et in mari longe. Ecce unde dictum est: Ad te omnis caro
veniet. Undique venitur. Spes omnium finium terrae: non spes unius anguli, non spes solius
Iudaeae, non spes solius Africae, non spes Pannoniae, non spes Orientis, aut Occidentis; sed spes
omnium finium terrae, et in mari longe; ipsorum finium terrae. Et in mari longe: et quia in mari,
ideo longe. Mare enim in figura dicitur saeculum hoc, salsitate amarum, procellis turbulentum; ubi
homines cupiditatibus perversis et pravis facti sunt velut pisces invicem se devorantes. Attendite
mare malum, mare amarum, fluctibus saevum; attendite qualibus hominibus plenum sit. Quis optat
haereditatem, nisi morte alterius? quis optat lucrum, nisi damno alterius? Quam multi aliorum
defectione cupiunt sublimari! quam multi ut emant optant alios vendere res suas! quomodo se
invicem opprimunt, et qui possunt devorant! et cum devoraverit unus piscis maior minorem,
devoratur et ipse a maiore. O piscis male, praedam vis de parvo; praeda efficieris magno. Quotidie
ista eveniunt, ante nos sunt; videmus illa, horreamus illa. Non illa agamus, fratres, quia spes est ille
finium terrae. Ille si non esset spes, et in mari longe, non diceret discipulis suis: Faciam vos
piscatores hominum 38. Iam in mari capti per retia fidei, gaudeamus nos ibi natare adhuc intra retia;
quia adhuc mare hoc saevit procellis, sed retia quae nos ceperunt, perducentur ad littus. Littus est
finis maris: ergo perventio in finem saeculi. Interim intra ipsa retia, fratres, bene vivamus: non retia
rumpentes foras exeamus. Multi enim ruperunt retia, et schismata fecerunt, et foras exierunt, quia
malos pisces intra retia captos tolerare se nolle dixerunt; ipsi mali facti sunt potiusquam illi quos se
non potuisse tolerare dixerunt. Namque illa retia ceperunt pisces et bonos, et malos. Dominus dicit:
Simile est regnum coelorum sagenae missae in mare, quae congregat ex omni genere; quam cum
impleta esset educentes, et secus littus sedentes, elegerunt bonos in vasa, malos autem foras
miserunt: sic erit, inquit, in consummatione saeculi. Ostendit littus, ostendit finem maris. Exibunt
Angeli, et separabunt malos de medio iustorum, et mittent eos in caminum ignis: ibi erit fletus et
stridor dentium 39. Eia, cives Ierusalem, qui intra retia estis, et pisces boni estis, tolerate malos;
retia nolite rumpere: cum illis estis in mari; non cum illis eritis in vasis. Spes enim ille finium terrae,
ipse spes est, et in mari longe. Longe, quia et in mari.
10. [v 7.] Praeparans montes in fortitudine sua: non in fortitudine illorum. Praeparavit enim magnos
praedicatores, et ipsos appellavit montes; humiles in se, excelsos in illo. Praeparans montes in
fortitudine sua. Quid dicit unus ex ipsis montibus? Ipsi in nobismetipsis responsum mortis
habuimus, ut non fidentes in nobis simus, sed in Deo qui suscitat mortuos 40. Qui in se fidit, et in
Christo non fidit, non est de his montibus quos ille praeparat in fortitudine sua. Praeparans montes
in fortitudine sua, circumcinctus in potentatu. Potentatum intellego: circumcinctus, quid est?
Christum qui in medio ponunt, circumcinctum faciunt, id est undique cinctum. Habemus illum
omnes communiter; ideo in medio est: circumcingimus illum omnes qui credimus in illum; et quia
fides nostra non de viribus nostris, sed de illius potentia est, ideo circumcinctus in potentatu suo,
non nostra fortitudine.

400

