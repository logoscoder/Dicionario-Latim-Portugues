3. [vv. 9-12.] Quoniam tu es, Domine, spes mea, altissimum posuisti refugium tuum. Non accedent
ad te mala. Domino dicit: Quoniam tu es, Domine, spes mea; altissimum posuisti refugium tuum.
Non accedent ad te mala; et flagellum non appropinquabit tabernaculo tuo. Deinde iam verba quae
audistis dicta a diabolo: Quoniam Angelis suis mandavit de te, ut custodiant te in omnibus viis tuis.
In manibus tollent te, nequando offendas ad lapidem pedem tuum. Cui hoc dicit? Cui dixit: Quoniam
tu es, Domine, spes mea. Iam puto non esse exponendum Christianis quis sit Dominus. Si Deum
Patrem intellegunt, quomodo illum tollent Angeli in manibus, ne offendat ad lapidem pedem suum?
Videtis ergo quia et Christus Dominus, dum loqueretur de corpore, subito coepit loqui de capite.
Caput nostrum appellatum est modo, cum diceretur: Quoniam tu es, Domine, spes mea; altissimum
posuisti refugium tuum. Ideo posuisti altissimum refugium tuum, quoniam tu es, Domine, spes
mea. Quid sibi hoc vult? Attendat Caritas vestra: Quoniam tu es, Domine, spes mea; altissimum
posuisti refugium tuum. Iam non est mirandum: propterea enim sequitur: Non accedent ad te mala,
quia altissimum posuisti refugium tuum; et flagellum non appropinquabit tabernaculo tuo, quia
altissimum posuisti refugium tuum. Non autem legimus in Evangelio quia alicubi Angeli portaverunt
Dominum, ne offenderet ad lapidem: et tamen intellegimus. Haec enim iam facta sunt, et non sine
causa prophetata sunt, nisi quia futura erant. Et non possumus dicere: Postea venturus est
Christus, ut non offendat ad lapidem pedem suum: iudicaturus enim veniet. Ubi ergo completum
est? Intendat Caritas vestra.

Domini et Capitis nostri glorificatio.
4. Primo hos versus audite: Quoniam tu es, Domine, spes mea; altissimum posuisti refugium tuum.
Genus humanum mori hominem noverat, resurgere non noverat: ideo quod timeret habebat, quod
speraret non habebat. Ut ergo ille qui propter disciplinam fecit timorem mortis, propter praemium
futurae vitae aeternae daret spem resurrectionis, prior resurrexit Dominus noster Iesus Christus.
Mortuus est post multos; resurrexit ante omnes. Hoc passus est moriendo quod iam multi passi
erant; hoc iam fecit resurgendo, quod nullus ante illum: quando enim hoc accipiet Ecclesia, nisi in
fine? Praecessit in capite quod membra sperent: novit enim Caritas vestra quomodo inter se dicant.
Dicat ergo Ecclesia Domino suo Iesu Christo, dicat corpus capiti suo: Quoniam tu es, Domine, spes
mea; altissimum posuisti refugium tuum: id est, ideo resurrexisti a mortuis, et in coelum ascendisti,
ut altum poneres refugium tuum ascendens, et fieres spes mea, qui in terra desperabam, et me
resurrecturum esse non credebam; modo iam credo, quia ascendit in coelum caput meum; quo
caput praecessit, et membra secutura sunt. Puto iam manifestum esse quod dictum est: Quoniam
tu es, Domine, spes mea; altissimum posuisti refugium tuum. Hoc planius dixerim. Ut haberem
spem resurrectionis quam non habebam, ideo prior resurrexisti, ut quo praecessisti, illuc me
secuturum sperarem. Vox enim est Ecclesiae ad Dominum suum, vox est corporis ad caput suum.

Christus imperator noster, tentatus est ne miles deficeret.
5. Noli ergo mirari: Non accedent ad te mala, et flagellum non appropinquabit tabernaculo tuo.
Tabernaculum Dei caro est. In carne inhabitavit Verbum, et caro facta est tabernaculum Deo: in
ipso tabernaculo Imperator militavit pro nobis; in ipso tabernaculo ab hoste tentatus est, ne miles
deficeret. Et quia ipsam carnem ostendit oculis nostris, quia oculi nostri ista luce gaudent, et visibili
lumine isto delectantur, quia in manifestatione posuit carnem suam, ut omnes viderent; ideo
psalmus dicit: In sole posuit tabernaculum suum 14. Quid est, in sole? In aperto, in manifesto, in luce
terrena; id est, in luce quae terras de coelo perfundit, ibi posuit tabernaculum suum. Sed quomodo
ibi poneret tabernaculum suum, si non tamquam sponsus procederet de thalamo suo? hoc enim
sequitur. In sole posuit tabernaculum suum: et quasi diceretur ei: Quomodo? Et ipse, inquit,
tamquam sponsus procedens de thalamo suo; exsultavit ut gigas ad currendam viam 15. Quod est
tabernaculum, ipsa est sponsa. Verbum sponsus, caro sponsa, et thalamus uterus virginis. Et quid
dicit Apostolus? Et erunt duo in carne una. Sacramentum hoc magnum est; ego autem dico in
Christo et in Ecclesia 16. Et quid ipse Dominus in Evangelio? Igitur iam non sunt duo, sed una
caro 17. Ex duobus unum, ex Verbo et carne unus homo, unus Deus. Hoc autem tabernaculum eius
sensit flagella in terra; manifestum est quia flagellatus est Dominus 18. Numquid in coelo sentit
flagella? Nequaquam. Quare? Quia altissimum posuit refugium suum, ut esset spes nostra; et non
ad eum accedent mala, nec flagellum propinquabit tabernaculo eius. Longe est super omnes
coelos, sed pedes habet in terra: caput in coelo est, corpus in terra. Cum autem pedes ipsius
flagellarentur et calcarentur a Saulo, clamavit caput: Saule, Saule, quid me persequeris? 19 Ecce
caput nemo persequitur, ecce caput in coelo: quia Christus resurgens a mortuis, iam non moritur, et
mors ei ultra non dominabitur 20: Non accedent ad te mala, et flagellum non appropinquabit
tabernaculo tuo. Sed ne putemus quia separatum est caput a corpore: discretum est enim locis, sed
iunctum est affectu; ipsa affectus coniunctio clamavit de coelo: Saule, Saule, quid me persequeris?

612

