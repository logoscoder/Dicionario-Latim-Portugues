autumno, hieme. Haec sunt notissima. Nam de quaternario numero corporis tractatur etiam alibi
subtilius, sed obscurius: quod in hoc sermone vitandum est, quem etiam minus eruditis
accommodatum esse volumus. Ad animum vero ternarium numerum pertinere potest intellegi, ex
eo quod tripliciter Deum diligere iubemur, ex toto corde, ex tota anima, ex tota mente 9: de quibus
singulis non in Psalterio, sed in Evangelio disputandum est. Nunc ad testimonium ternarii numeri ad
animum pertinentis, satis puto esse quod dictum est. Peractis igitur numeris corporis ad veterem
hominem et ad Vetus Testamentum pertinentibus, peractis etiam numeris animi ad novum
hominem et ad Novum Testamentum relatis, sicut septenario numero transacto, quia
unumquodque temporaliter agitur, quaternario in corpus, ternario in animum distributo, veniet
octavus iudicii dies, qui meritis tribuens quod debetur, iam non ad opera temporalia, sed ad vitam
aeternam sanctos transferet, impios vero damnabit in aeternum.

De poenis iudicii.
3. [v 2.] Quam damnationem metuens, orat Ecclesia in hoc psalmo, dicens: Domine, ne in ira tua
arguas me. Dicit etiam Apostolus iram iudicii: Thesaurizas tibi, inquit, iram in die irae iusti iudicii
Dei 10; in qua se non vult argui, quisquis in hac vita sanari desiderat. Nec in furore tuo corripias me:
corripias, mitius videtur; ad emendationem enim valet. Nam qui arguitur, id est accusatur,
metuendum est ne finem habeat damnationem. Sed quoniam furor plus videtur esse quam ira,
potest movere cur illud quod est mitius, id est correptio, cum eo positum est quod est durius, id est
cum furore. Sed ego puto unam rem duobus verbis significatam: nam in graeco
, quod est in
primo versu, hoc significat quod
, quod est in secundo versu; sed cum Latini vellent etiam ipsi
duo verba ponere, quaesitum est quid esset vicinum irae, et positum est furor. Ideo varie codices
habent: nam in aliis prius invenitur ira, deinde furor; in aliis, prius furor, deinde ira; in aliis pro
furore indignatio ponitur, aut bilis. Sed quidquid illud est, motus est animi provocans ad poenam
inferendam: qui tamen motus, non tamquam animae Deo tribuendus est, de quo dictum est: Tu
autem, Domine virtutum, cum tranquillitate iudicas 11; quod autem tranquillum est, non est
perturbatum. Non ergo cadit in Deum iudicem perturbatio; sed quod in eius ministris fit, quia per
leges eius fit, ira eius dicitur. In qua ira, non solum argui se non vult anima quae nunc orat, sed nec
corripi, id est emendari vel erudiri: nam in graeco
positum est, id est, erudias.
Arguuntur autem in die iudicii omnes qui non habent fundamentum quod est Christus: emendantur
autem, id est purgantur, qui huic fundamento superaedificant lignum, foenum, stipulam;
detrimentum enim patientur, sed salvi erunt tamquam per ignem 12. Quid ergo iste orat, qui non
vult in ira Domini vel argui vel emendari? Quid, nisi ut sanetur? ubi enim sanitas est, nec mors
metuenda est, nec urentis aut secantis medici manus.
4. [vv 3.4.] Sequitur itaque, et dicit: Miserere mei, Domine, quoniam infirmus sum: sana me,
Domine, quoniam conturbata sunt ossa mea, id est firmamentum animae meae, vel fortitudo; hoc
enim ossa significant. Dicit ergo anima fortitudinem suam esse turbatam, cum ossa nominat: neque
enim credendum est, quod habeat ossa quae videmus in corpore. Quapropter ad expositionem
pertinet quod subicitur: Et anima mea turbata est valde; ne quod ossa appellavit, corporis
intellegerentur. Et tu, Domine, usquequo? quis non intellegat significari animam luctantem cum
morbis suis, diu autem dilatam a medico, ut ei persuaderetur in quae mala se peccando
praecipitaverit? Quod enim facile sanatur, non multum cavetur; ex difficultate autem sanationis,
erit diligentior custodia receptae sanitatis. Non ergo tamquam crudelis Deus aestimandus est, cui
dicitur: Et tu, Domine, usquequo? sed tamquam bonus persuasor animae, quid mali sibi ipsa
pepererit; nondum enim tam perfecte orat haec anima, ut ei dici possit: Adhuc loquente te dicam:
Ecce adsum 13. Simul ut etiam illud agnoscat, quanta poena impiis praeparatur, qui se nolunt
convertere ad Deum, si tantam difficultatem convertentes patiuntur; sicut alio loco scriptum est: Si
iustus vix salvus erit, peccator et impius ubi parebunt? 14

Misericordia Dei convertimur non meritis nostris.
5. [v 5.] Convertere, Domine, et erue animam meam. Convertens se, orat ut ad eam convertatur et
Deus, sicut dictum est: Convertimini ad me, et convertar ad vos, dicit Dominus 15. An ex illa
locutione intellegendum est: Convertere, Domine, id est, fac me converti, cum in ipsa sua
conversione difficultatem laboremque sentiret? Nam perfecta nostra conversio paratum invenit
Deum, sicut Propheta dicit: Tamquam diluculum paratum inveniemus eum 16. Quoniam ut eum
amitteremus, non eius absentia qui ubique adest, sed nostra fecit aversio: In hoc mundo erat,
inquit, et mundus per eum factus est, et mundus eum non cognovit 17. Si ergo in hoc mundo erat, et
mundus eum non cognovit, nostra immunditia non fert eius aspectum. Dum autem nos

15

