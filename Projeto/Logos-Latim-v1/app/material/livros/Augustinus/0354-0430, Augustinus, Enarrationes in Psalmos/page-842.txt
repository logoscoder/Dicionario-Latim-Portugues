non tamquam servus sine amore metuerem, sed casto timore ut filius diligerem, et dilectione casta
timerem.
7. [v 103.] Et ideo vide quid sequitur: Quam dulcia faucibus meis verba tua! vel, quod de graeco est
expressius, eloquia tua: super mel et favum ori meo. Haec est illa suavitas quam Dominus dat, ut
terra nostra det fructum suum 37; ut bonum vere bene, id est, non mali carnalis formidine, sed boni
spiritalis delectatione faciamus. Nonnulli sane codices non habent; favum, sed plures habent. Melli
est autem similis aperta doctrina sapientiae; favo vero, quae de abstrusioribus sacramentis,
tamquam de cellis cereis, ore disserentis, velut mandentis, exprimitur: verum ori cordis, non carnis
est dulcis.

Dulcedo sapientiae Deo obtemperantibus praebetur.
8. [v 104.] Sed quid est quod ait: A mandatis tuis intellexi? Aliud enim est: Mandata tua intellexi;
aliud est: A mandatis tuis intellexi. Nescio quid ergo aliud se significat intellexisse a mandatis Dei:
hoc est, quantum mihi videtur, faciendo mandata Dei pervenisse se dicit ad earum rerum
intellegentiam, quas concupiverat scire. Propter quod scriptum est: Concupisti sapientiam; serva
mandata, et Dominus praebebit illam tibi 38: ne quisquam praeposterus, antequam habeat
humilitatem obedientiae, velit ad altitudinem sapientiae pervenire, quam capere non potest, nisi
ordine venerit. Audiat ergo: Altiora te ne quaesieris, et fortiora te ne scrutatus fueris; sed quae
praecepit tibi Dominus, illa cogita semper 39. Sic homo ad occultorum sapientiam pervenit per
obedientiam mandatorum. Cum autem dixisset: Quae tibi praecepit Dominus, illa cogita; ideo
addidit, semper, quia et custodienda est obedientia, ut percipiatur sapientia, et percepta sapientia
non est deserenda obedientia. Spiritalium itaque membrorum Christi vox ista est: A mandatis tuis
intellexi. Hoc enim recte dicit Christi corpus in eis, quibus mandata servantibus propter ipsam
custodiam mandatorum praebetur uberior doctrina sapientiae: Propterea, inquit, odio habui omnem
viam iniquitatis. Necesse est enim ut oderit omnem iniquitatem amor iustitiae: qui tanto maior est,
quanto eum magis inflammat amplioris dulcedo sapientiae, quae praebetur ei qui obtemperat Deo,
et a mandatis eius intellegit.

167 IN EUMDEM PSALMUM 118
Sermo 23

Creatura participatione sempiternae Veritatis illuminatur.
1. [v 105.] Scrutandos atque tractandos pro viribus quas Deus donat, nunc istos versus psalmi
huius aggredimur, quorum primus est: Lucerna pedibus meis verbum tuum, et lumen semitis meis.
Quod est, lucerna; hoc repetitum est, lumen: quod, pedibus meis; hoc, semitis meis. Quid est ergo,
verbum tuum? Numquidnam illud quod in principio erat Deus apud Deum, Verbum scilicet per quod
facta sunt omnia 1? Non est ita. Nam illud Verbum lumen est, sed lucerna non est. Lucerna quippe
creatura est, non Creator, quae participatione incommutabilis lucis accenditur. Hoc erat Ioannes, de
quo dicit Verbum Deus: Ille erat lucerna ardens et lucens 2. Sed lumen est et lucerna: et tamen in
comparatione Verbi, de quo dictum est: Deus erat Verbum 3, non erat ille lumen; sed missus est, ut
testimonium perhiberet de lumine. Erat enim lumen verum, non quod illuminatur, ut homo, sed
quod illuminat omnem hominem. Nisi autem et lucerna lumen esset, non diceret Apostolis: Vos
estis lumen mundi 4. Quo audito ne id se putarent esse, quod ille qui hoc dixerat; nam et de seipso
quodam loco dixit: Ego sum lumen mundi 5: ait illis de illis: Non potest civitas abscondi super
montem constituta; neque accendunt lucernam et ponunt eam sub modio, sed super candelabrum,
ut luceat omnibus qui in domo sunt: sic luceat lumen vestrum coram hominibus 6; ut scirent se
tamquam lucernas de illo lumine quod immutabiliter lucet, accensas. Nulla quippe creatura,
quamvis rationalis et intellectualis, a seipsa illuminatur, sed participatione sempiternae veritatis
accenditur: etiamsi aliquando dies vocatur, non dies Dominus, sed quem fecit Dominus; et ideo
audit: Accedite ad eum, et illuminamini 7. Propter quam participationem, in quantum homo est et
ipse Mediator, lucerna in Apocalypsi nuncupatur 8. Sed singularis est ista susceptio: de nullo enim
sanctorum dici divinitus potuit, aut dici ullo modo fas est; Verbum caro factum est 9, nisi de uno
Mediatore Dei et hominum 10. Cum igitur lumen dicatur unigenitum Verbum aequale gignenti,
lumen dicatur et homo ab illo Verbo illuminatus, qui dicitur et lucerna, sicut Ioannes, sicut Apostoli,
nec ullus eorum homo sit Verbum, et illud Verbum a quo illuminati sunt lucerna non sit; quid est
hoc verbum, quod ita lumen dicitur, ut lucerna sit (ait enim: Lucerna pedibus meis verbum tuum, et

842

