in coelo iam respicit quos vocavit, et habitat in eis; in terra autem respicit quos vocat, ut habitet in
eis. Istos enim possidet coelestia cogitantes, illos excitat terrena somniantes.
6. Sed quia difficile obtinemus ut possint et ipsi iam humiles dici, qui nondum suavi iugo Domini pia
colla iunxerunt quandoquidem humilia isto loco, ut sancta intellegamus, per totum textum Psalmi
divinae admonent litterae; est et alius intellectus, quem mecum Caritas vestra consideret. Coelos
nunc significari arbitror eos qui sedebunt super duodecim thronos, et cum Domino iudicabunt 13;
terrae autem nomine caeteram multitudinem benedictorum, qui constituentur ad dexteram, ut per
opera misericordiae collaudati recipiantur ab eis in tabernacula aeterna, quos amicos sibi de
mammona iniquitatis in huius vitae mortalitate fecerunt 14. Eis quippe dicit Apostolus: Si nos vobis
spiritalia seminavimus, magnum est si vestra carnalia metamus? 15 Quod etiam his verbis dici
potest: Si nos vobis coelestia seminavimus, magnum est si terrena vestra metamus? In coelo ergo
respicit coelestia seminantes, in terra autem terrena reddentes; tamen humiles et hos et illos.
Humilia enim respicit in coelo et in terra; quia meminerunt utrique quid fuerint per suam malitiam,
quid facti sint per Domini gratiam. Neque enim illis tantummodo dicit Vas electionis: Fuistis enim
aliquando tenebrae; nunc autem lux in Domino 16; et iterum: Gratia salvi facti estis per fidem, et
hoc non ex vobis, sed Dei donum est, non ex operibus, ne forte quis extollatur 17: sed etiam
seipsum adiungit consequenter, dicens: Illius enim sumus figmentum, creati in operibus bonis 18.
Dicit etiam seorsum de se et ipsis qui respiciuntur in coelo: Fuimus enim, inquit, et nos naturaliter
filii irae, sicut et caeteri. Et iterum: Fuimus enim et nos", inquit, "stulti aliquando et increduli,
errantes, servientes desideriis et voluptatibus variis, in malitia et invidia agentes, abominabiles,
invicem odio habentes: cum autem benignitas et humanitas illuxit Salvatoris Dei nostri, non ex
operibus iustitiae quae fecimus nos, sed secundum suam misericordiam salvos nos fecit per
lavacrum regenerationis 19. Ecce humilia quae respiciuntur in coelo. Spiritales enim sunt, et omnia
iudicant; sed tamen humiles, ne deiecti iudicentur. Quid de seipso singulariter? nonne talia sunt
quae commemorat? Qui non sum, inquit, idoneus vocari apostolus, quia persecutus sum Ecclesiam
Dei 20: sed misericordiam consecutus sum, quia ignorans feci in incredulitate 21.

Ne dedignetur excelsorum capita sub Dei dextra humiliari.
7. [vv 7-9.] Denique post istos versus, quibus ait in Psalmo Spiritus: Quis sicut Dominus Deus
noster, qui in altis habitat, et humilia respicit in coelo et in terra: volens docere nos quare in coelo
humilia, cum iam spiritales magni et iudiciariis sedibus digni, tali significentur eloquio; subiecit
statim: Qui erigit a terra inopem, et de stercore exaltat pauperem; ut collocet eum cum principibus,
cum principibus populi sui. Non itaque dedignentur esse humilia capita excelsorum, sub dextera
Domini. Quamvis enim collocetur fidelis dominicae pecuniae dispensator cum principibus populi
Dei, quamvis sessurus sit in duodecim sedibus, et angelos quoque iudicaturus; a terra tamen inops
erigitur, et de stercore pauper exaltatur. An forte non est exaltatus de stercore, qui serviebat
desideriis et voluptatibus variis? Sed forte cum ista iam diceret, non erat inops, non pauper. Quid
ergo adhuc ingemiscit gravatus, habitaculum quod de coelo est superindui cupiens 22? Cur, ne forte
se extollat, colaphizatur, et subditur angelo satanae, stimulo carnis suae 23? Altus est quidem
habitante in se Domino, et habens eum Spiritum qui scrutatur omnia, etiam altitudinem Dei 24:
itaque in coelo est; sed et in coelo Dominus humilia respicit.

Universa fidelius multitudo humilitate salvabitur.
8. Quid ergo, fratres, si iam audivimus humilia quae in coelo sunt, exaltata de stercore, ut cum
populi collocarentur principibus; nihilne consequenter audivimus de humilibus quae in terra respicit
Dominus? Pauciores enim sunt illi amici iudicaturi cum Domino, plures autem isti quos recipiunt in
tabernacula aeterna. Quamvis enim tota frumenti massa in comparatione seiunctae paleae paucos
habere videatur; per se tamen considerata, copiosa est. Multi enim filii desertae, magis quam eius
quae habet virum 25: multi filii eius quae per gratiam in senectute concepit, quam eius quae ab
ineunte aetate Legis vinculo maritata est. Et ego quidem dico, in senectute concepit; intuens Saram
matrem nostram in uno Isaac, per omnes gentes matrem fidelium. Quae autem persona est apud
Isaiam, videte: quasi omnino non matris, nec eius quae peperit aliquem. Et tamen quid ei dicitur?
Dicent, inquit, in auribus tuis filii tui quos amiseras: Angustia nobis est in isto loco, facite itaque
nobis et nunc locum in quo commoremur. Tu vero dices in corde tuo: Quis generavit mihi istos, cum
sciam me esse sine filiis et viduam? Quis ergo istos educavit mihi? ego enim derelicta fui sola; hi
autem mihi ubi erant? 26 Ex ea ergo parte ista dicit Ecclesia, qua videtur nihil parere in istis turbis
quae non dimiserunt omnia, ut sequerentur Dominum, et sederent super duodecim thronos. Sed
quam multi in eadem turba facientes sibi amicos de mammona iniquitatis, per opera misericordiae

786

