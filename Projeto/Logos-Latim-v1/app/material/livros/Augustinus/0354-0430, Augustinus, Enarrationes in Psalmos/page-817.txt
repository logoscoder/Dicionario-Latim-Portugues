consilium meum iustificationes tuae. Consilium contra consilium: consilium sedentium principum
fuit inventos martyres perdere; consilium patientium martyrum fuit inimicos perditos invenire.
Reddebant illi mala pro bonis; isti, bona pro malis. Quid ergo mirum si illi occidendo defecerunt, isti
moriendo vicerunt? Quid, inquam, mirum si martyres saevientibus Gentibus temporalem mortem
patientissime pertulerunt, et Gentes martyribus orantibus ad aeternam vitam pervenire potuerunt;
dum corpus Christi sic exercetur, ut et martyria meditetur, et malis martyrum persecutoribus bona
precetur?

154 IN EUMDEM PSALMUM 118
Sermo 10

Terrenis rebus adhaerendo in mortem labimur.
1. [v 25.] Sequitur in isto psalmo maiore, quod considerare, et sicut Dominus dederit, pertractare
debemus: Adhaesit pavimento anima mea; vivifica me secundum verbum tuum. Quid est: Adhaesit
pavimento anima mea? Nam cum adiungit et dicit: Vivifica me secundum verbum tuum; quare se
vivificari poscat, utique causam praemisit, dicendo: Adhaesit pavimento anima mea. Ergo quia
propterea se vivificari petit, quia pavimento adhaesit anima eius; mirum si boni aliquid hinc vult
intellegi. Ita quippe se habet tota ista sententia, tamquam diceret: Mortuus sum; vivifica me. Quid
est ergo pavimentum? Si tamquam unam quamdam domum magnam universum mundum velimus
accipere, videmus velut eius cameram coelum: terra erit igitur pavimentum. Vult itaque terrenis
erui, et cum Apostolo dicere: Conversatio nostra in coelis est 1. Proinde terrenis adhaerere mors
animae est; cui malo contraria poscitur vita, cum dicitur: Vivifica me.

Carnis concupiscentia Spiritus Sancti dono consumenda.
2. Sed videndum est utrum congruant huic verba ista, qui superius talia dixerat, quibus magis Deo
videatur adhaesisse quam pavimento, ut conversatio eius non in terrenis, sed in coelestibus
haberetur. Quomodo enim potest intellegi terrenis adhaesisse qui dicit: Servus autem tuus
exercebatur in tuis iustificationibus; nam et testimonia tua meditatio mea est, et consilium meum
iustificationes tuae? Haec sunt enim verba eius antecedentia, quorum antecedentium ista sunt
consequentia: Adhaesit pavimento anima mea. An ex hoc intellegere debemus, quantumlibet
quisque proficiat in iustificationibus Domini, habere eum mortalis carnis affectum circa ista terrena,
in quibus vita humana tentatio est super terram 2; et ab hac morte si perseveranter proficit,
quotidie reviviscere, vivificante illo, cuius gratia homo noster interior renovatur de die in diem 3?
Nam et illud Apostolus cum dicebat: Quamdiu sumus in corpore, peregrinamur a Domino 4, et
concupiscebat dissolvi, et esse cum Christo 5; adhaeserat pavimento anima eius. Unde et corpus
ipsum, quia ex terra est, non absurde intellegitur pavimentum; quod adhuc quia corruptibile est et
aggravat animam 6, recte in illo congemiscitur et dicitur Deo: Adhaesit pavimento anima mea,
vivifica me secundum verbum tuum. Neque enim non cum corporibus nostris semper cum Domino
erimus 7; sed tunc quia non erunt corruptibilia nec animas aggravabunt, si diligenter consideremus,
non eis nos, sed ipsa nobis potius adhaerebunt, nos autem Deo. Unde alterius psalmi verba illa
sunt: Mihi autem adhaerere Deo bonum est 8: ut vivant corpora ex nobis, adhaerendo nobis; nos
autem vivamus ex Deo, quia nobis adhaerere Deo bonum est. Adhaesio quippe ista de qua dictum
est: Adhaesit pavimento anima mea, non coniunctionem carnis et animae, quamvis et ipsam
quidam intellexerint; sed carnalem magis animae affectum, quo caro concupiscit adversus
spiritum 9, significare mihi videtur. Quod si recte accipitur, profecto qui dicit: Adhaesit pavimento
anima mea, vivifica me secundum verbum tuum, non id orat, ut de corpore mortis huius, morte
ipsius corporis interveniente solvatur; quod dies ultimus vitae huius, qui propter eius brevitatem
non potest esse diuturnus, quandoque facturus est: sed ut concupiscentia qua concupiscitur
adversus spiritum, magis magisque minuatur, et concupiscentia qua concupiscitur adversus
carnem, magis ac magis augeatur; donec ista consumatur in nobis, et illa consummetur per
Spiritum sanctum qui datus est nobis.
Doceat nos Dominus vias suas...
3. [v 26.] Bene autem non ait: Vivifica me secundum meritum meum; sed ait, secundum verbum
tuum: quod quid est aliud, nisi, secundum promissum tuum? Filius promissionis vult esse, non filius
elationis; ut secundum gratiam firma sit promissio omni semini. Hoc est enim verbum promissionis:

817

