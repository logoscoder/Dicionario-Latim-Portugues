in interiore homine resolutis, iam desistat ab opere bono, et dicat sibi: Utquid bene operor? Utquid
panem meum frango esurienti, et nudum vestio, et sine tecto induco in domum meam, attendens
ad id quod scriptum est: Nunquam vidi iustum derelictum, nec semen eius quaerens panem: cum
videam tot homines bene viventes, plerumque fame laborantes? Sed si forte erro ego, ut tam illum
qui bene vivit quam illum qui male vivit, putem bene vivere, et aliter illum novit Deus, id est
iniquum esse, quem ego iustum puto; quid facio de Abraham, quem iustum ipsa Scriptura
commendat? Quid facio de ipso apostolo Paulo, qui dicit: Imitatores mei estote, sicut et ego
Christi 4? An ut etiam ego sim in malis qualia ille pertulit, in fame et siti, in frigore et nuditate?
3. Ita cogitantem, et, ut dixi, dissolutis membris omnibus interioribus a facultate operis boni,
possumusne, fratres, tamquam paralyticum tollere, et aperire tectum Scripturae huius, et eum
submittere ad Dominum? Videtis enim quia obscurum est. Porro si obscurum est, tectum est: et
paralyticum animo quemdam intueor. Et hoc tectum video, et sub hoc tecto Christum latere
agnosco. Faciam, quantum possum, quod laudatum est in illis qui aperto tecto ad Christum
paralyticum submiserunt, ut diceret illi: Constans esto, fili, remissa sunt enim tibi peccata tua. Sic
enim fecit interiorem hominem salvum a paralysi, remittendo peccata, et constringendo fidem. Sed
erant ibi homines, qui non habebant oculos ad videndum interiorem paralyticum iam esse sanatum,
et medicum curantem putaverunt blasphemantem. Quis est hic, inquiunt, qui peccata dimittit?
Blasphemat iste. Quis potest dimittere peccata, nisi solus Deus? Et quia ille erat Deus, talia
cogitantes audiebat 5. Hoc verum de Deo cogitabant, sed Deum praesentem non videbant. Fecit
ergo ille medicus aliquid et in corpore paralytici, ut et illorum qui talia dixerunt, interiorem
paralysim sanaret. Fecit enim quod viderent, et dedit quod crederent. Eia ergo quisquis es tam
infirmus et languens corde, ut attendens humana exempla, velis a bonis operibus desistere, et
paralysi quadam interiore dissolutus es, age, si possumus, aperto isto tecto submittere ad
Dominum.

Caput nostrum Christus est.
4. Dominus enim ipse in corpore suo, quod est Ecclesia, iunior fuit primis temporibus, et ecce iam
senuit. Nostis, et agnoscitis, et intellegitis, quia in hoc positi estis, et ita credidistis, quia caput
nostrum Christus est; corpus capitis illius nos sumus 6. Numquid soli nos, et non etiam illi qui
fuerunt ante nos? Omnes qui ab initio saeculi fuerunt iusti, caput Christum habent. Illum enim
venturum esse crediderunt, quem nos venisse iam credimus; et in eius fide et ipsi sanati sunt, in
cuius et nos: ut esset et ipse totius caput civitatis Ierusalem, omnibus connumeratis fidelibus ab
initio usque in finem, adiunctis etiam legionibus et exercitibus Angelorum, ut fiat illa una civitas sub
uno rege, et una quaedam provincia sub uno imperatore, felix in perpetua pace et salute, laudans
Deum sine fine, beata sine fine. Corpus autem Christi, quod est Ecclesia 7, tamquam unus quidam
homo, primo iunior fuit, et ecce iam in fine saeculi est in senecta pingui; quoniam de illa dictum est:
Adhuc multiplicabitur in senecta pingui 8. Multiplicata est per omnes gentes, et ipsius vox est
attendentis quasi unius hominis primam aetatem suam, et istam novissimam, respexit per omnia,
quia omnes aetates notas habet per Scripturas; et ait exsultans et monens: Iunior fui, primis
temporibus saeculi; et ecce senui, sum etiam novissimis temporibus saeculi; et nunquam vidi
iustum derelictum, nec semen eius quaerens panem.

Panis est verbum Dei.
5. Agnovimus hominem iuniorem et senem, et tamquam aperto tecto pervenimus ad Christum. Sed
quis est iustus, qui non est visus derelictus, nec semen eius quaerens panem? Si intellegis panem,
intellegis illum. Panis est enim verbum Dei, quod nunquam ab ore iusti discedit. Nam et in capite
suo iustus iste tentatus, hoc respondit. Quando enim ipsi Domino esurienti et famem patienti
diabolus ait: Dic lapidibus istis ut panes fiant; respondit: Non in solo pane vivit homo, sed in omni
verbo Dei 9. Deinde, fratres mei, attendite, quando non faciat iustus voluntatem Dei. Semper enim
facit, et secundum voluntatem eius vivit. Voluntas Dei de corde eius non recedit: quia voluntas Dei,
ipsa est lex Dei. Et quid dictum est de tali? Et in lege eius meditabitur die ac nocte 10. Panem istum
manducas una hora, et dimittis; panem illum verbi die ac nocte. Quando enim audis, aut quando
legis, manducas; quando inde cogitas, ruminas, ut sis animal mundum, non immundum 11. Quod
significat etiam sapientia per Salomonem dicens: Thesaurus desiderabilis requiescit in ore
sapientis; vir autem stultus glutit illum 12. Qui enim glutit, ut non in illo appareat quod voravit,
oblitus est quod audivit. Qui autem non est oblitus, cogitat, et cogitando ruminat, ruminando
delectatur. Unde dicitur: Cogitatio sancta servabit te 13. Et ecce si servat te in ruminatione panis
huius sancta cogitatio, nunquam vidisti iustum derelictum, nec semen eius quaerens panem.

181

