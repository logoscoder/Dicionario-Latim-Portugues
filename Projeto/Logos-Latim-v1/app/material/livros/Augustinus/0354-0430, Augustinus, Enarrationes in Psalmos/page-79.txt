30

IN EUMDEM PSALMUM 26
ENARRATIO II
Sermo ad plebem

Vox psalmi vox Spiritus est nostraque.
1. Dominus Deus noster alloquens et consolans nos, profecto quos respicit ex iusto iudicio suo in
sudore vultus nostri panem manducare 1, ex nobis nobis loqui dignatur, ut ostendat quia non solum
est conditor noster, sed et habitator. Voces istae psalmi, quas audivimus, et ex parte cantavimus, si
dicamus quod nostrae sint, verendum est quemadmodum verum dicamus: sunt enim voces magis
Spiritus Dei quam nostrae. Rursum si dicamus nostras non esse, profecto mentimur. Non enim est
gemitus nisi laborantium: aut omnis ista vox, quae hic sonuit, plena doloris et lacrymarum, potest
esse eius qui nunquam potest esse miser. Dominus ergo misericors, nos miseri: misericors loqui
dignatus miseris, dignatur etiam uti in ipsis voce miserorum. Ita utrumque verum est, et nostram
esse vocem, et nostram non esse; et Spiritus Dei esse vocem, et ipsius non esse. Spiritus Dei vox
est, quia ista nisi illo inspirante non diceremus: ipsius autem non est, quia ille nec miser est, nec
laborat. Istae autem voces miserorum et laborantium sunt. Rursus nostrae sunt, quia voces sunt
indicantes miseriam nostram: item non sunt nostrae, quia ex dono eius vel gemere meremur.

In Christo et Christi et Christus sumus.
2. [v 1.] Psalmus David priusquam liniretur. Hoc habet titulus psalmi: Psalmus David priusquam
liniretur, hoc est, priusquam ungeretur. Unctus est enim ille ut rex 2. Et solus tunc ungebatur rex, et
sacerdos: duae istae illo tempore unctae personae. In duabus personis praefigurabatur futurus unus
rex et sacerdos, utroque munere unus Christus, et ideo Christus a chrismate. Non solum autem
caput nostrum unctum est, sed et corpus eius nos ipsi. Rex autem est, quia nos regit et ducit;
sacerdos, quia pro nobis interpellat 3. Et quidem solus ille sacerdos talis extitit, ut ipse esset etiam
sacrificium. Sacrificium obtulit Deo non aliud quam seipsum. Non enim inveniret praeter se
mundissimam rationalem victimam, tamquam agnus immaculatus fuso sanguine suo redimens nos,
concorporans nos sibi, faciens nos membra sua, ut in illo et nos Christus essemus. Ideo ad omnes
Christianos pertinet unctio: prioribus autem Veteris Testamenti temporibus ad duas solas personas
pertinebat. Inde autem apparet Christi corpus nos esse, quia omnes ungimur: et omnes in illo et
Christi et Christus sumus, quia quodammodo totus Christus caput et corpus est. Unctio ista perficiet
nos spiritaliter in illa vita, quae nobis promittitur. Est autem haec vox desiderantis illam vitam; est
vox quaedam desiderantis gratiam Dei, quae in nobis in fine perficietur: ideo dictum est: Priusquam
liniretur. Ungimur enim modo in sacramento, et sacramento ipso praefiguratur quiddam quod futuri
sumus. Et illud nescio quid futurum ineffabile desiderare debemus, et in sacramento gemere, ut in
ea re gaudeamus quae sacramento praemonstratur.

A Domino illuminamur et salvamur.
3. Ecce quid dicit: Dominus illuminatio mea, et salutaris meus, quem timebo? ille me illuminat,
recedant tenebrae; ille me salvat, recedat infirmitas; ambulans in lumine firmus, quem timebo? Non
enim talem salutem dat Deus, quae ab aliquo possit extorqueri; aut tale lumen est, quod ab aliquo
possit obtenebrari. Dominus illuminans, nos illuminati; Dominus salvans, nos salvati: si ergo ille
illuminans, nos illuminati; et ille salvans, nos salvati; praeter ipsum nos tenebrae et infirmitas.
Habentes autem in ipso spem certam et fixam et veram, quem timebimus? Dominus illuminatio tua,
Dominus salutaris tuus. Inveni potentiorem, et time. Ad potentissimum omnium, ad omnipotentem,
sic pertineo, ut et illuminet me, et salvet me, nec timeo aliquem praeter ipsum. Dominus protector
vitae meae, a quo trepidabo?
4. [v 2.] Dum appropinquant super me nocentes, ut edant carnes meas: qui tribulant me inimici
mei, ipsi infirmati sunt, et ceciderunt. Itaque ego quid timebo, aut quem timebo? ego quem
trepidabo, aut quid trepidabo? Qui me persequuntur, ipsi infirmantur, ipsi cadunt. Quare autem
persequuntur? Ut edant carnes meas. Quae sunt carnes meae? Carnales affectus mei. Saeviant
persequendo, nihil in me moritur nisi mortale. Erit in me aliquid, quo persecutor pervenire non
possit, ubi habitat Deus meus. Manducent carnes meas: finitis carnibus spiritus ero, et spiritalis. Et
quidem tantam salutem mihi promittit Dominus meus, ut etiam modo ista caro mortalis, quae

79

