fusus est sanguis fidelis, surrexit seges Ecclesiae: haec iuventus. Progredientibus autem
temporibus confiteatur Ecclesia; dicat: Usque nunc annuntiabo mirabilia tua. Non tantum in
iuventute, quando Paulus, quando Petrus, quando primi Apostoli nuntiaverunt; procedente etiam
aetate, ego ipse, id est unitas tua, membra tua, corpus tuum, annuntiabo mirabilia tua. Quid
postea? Et usque ad senectam et senium annuntiabo mirabilia tua: usque in finem saeculi erit hic
Ecclesia. Si enim non hic futura est usque in finem saeculi; quibus Dominus dixit: Ecce ego
vobiscum sum omnibus diebus, usque in consummationem saeculi 14? Quare ista oportebat ut
dicerentur in Scripturis? Quia futuri erant inimici christianae fidei 15 qui dicerent: Ad parvum tempus
sunt Christiani, postea peribunt, et redibunt idola, rediet quod erat antea. Quamdiu erunt
Christiani? Usque ad senectam et senium; id est usque in finem saeculi. Tu cum exspectas, miser
infidelis, ut transeant Christiani, transis tu sine Christianis: et Christiani usque in finem saeculi
permanebunt; et tu per infidelitatem tuam, cum finieris brevem vitam tuam, qua fronte exies ad
iudicem quem cum viveres blasphemasti? Ergo a iuventute mea, et usque nunc, et usque ad
senectam et senium, Domine, ne derelinquas me. Non, quomodo dicunt inimici mei, usque ad
tempus erit. Ne derelinquas me, donec annuntiem brachium tuum generationi omni superventurae.
Et brachium Domini cui revelatum est 16? Brachium Domini, Christus. Noli ergo derelinquere me;
non gaudeant qui dicunt: Usque ad certum tempus erunt Christiani. Sint qui annuntient brachium
tuum. Cui? Generationi omni superventurae. Si ergo omni generationi superventurae; usque ad
finem saeculi: finito enim saeculo, iam nulla superveniet generatio.

Hominum et Angelorum bona a Deo sunt.
5. [v 19.] Potentiam tuam, et iustitiam tuam: hoc est, annuntiem generationi omni superventurae
brachium tuum. Et quid praestitit brachium tuum? Liberationem nostram gratuitam. Hoc ergo
annuntiem, ipsam gratiam omni generationi superventurae; dicam omni homini nascituro: Nihil es
per te, Deum invoca; tua peccata sunt, merita Dei sunt; supplicium tibi debetur, et cum praemium
venerit, sua dona coronabit, non merita tua, Dicam omni generationi superventurae: De captivitate
venisti; ad Adam pertinebas. Dicam hoc omni generationi superventurae, nullas vires meas, nullam
iustitiam meam; sed potentiam tuam et iustitiam tuam, Deus, usque in altissima quae fecisti
magnalia. Potentiam tuam et iustitiam tuam, usquequo? usque ad carnem et sanguinem? Imo,
usque ad altissima quae fecisti magnalia. In altis coeli sunt; in altis Angeli sunt, Sedes,
Dominationes, Principatus, Potestates: tibi debent quod sunt, tibi debent quod vivunt, tibi debent
quod iuste vivunt, tibi debent quod beate vivunt: Potentiam tuam et iustitiam tuam, usquequo?
Usque in altissima quae fecisti magnalia. Ne putes hominem solum pertinere ad gratiam Dei. Quid
erat Angelus antequam fieret? quid est Angelus, si deserat qui creavit? Ergo, potentiam tuam et
iustitiam tuam, usque in altissima quae fecisti magnalia.

Homo Dei imago et gloria.
6. Et homo se extollit! et ut pertineat ad primam captivitatem, audit serpentem suggerentem:
Gustate, et eritis sicut dii 17! Homines sicut dii! Deus, quis similis tibi? Non in abysso, non in inferno,
non in terra, non in coelo; omnia enim tu fecisti. Quid contendit opus cum artifice? Deus, quis
similis tibi? Ego autem, ait Adam miser, et in Adam omnis homo, cum volo esse perverse similis tibi,
ecce quid factus sum, ut de captivitate ad te clamem: cui bene erat sub rege bono, captivus factus
sum sub meo seductore; et clamo ad te, quia cecidi abs te. Et unde abs te cecidi? Cum quaero esse
perverse similis tibi. Quid enim? Deus nonne ad suam similitudinem nos vocat? Nonne ipse est qui
dicit: Diligite inimicos vestros; orate pro eis qui vos persequuntur; benefacite eis qui vos oderunt?
Haec dicens, ad similitudinem Dei nos hortatur. Denique quid adiungit? Ut sitis, inquit, filii Patris
vestri qui in coelis est. Quid enim ipse facit? Hoc facit certe: Qui solem suum oriri facit super bonos
et malos, et pluit super iustos et iniustos 18. Qui ergo bene vult inimico suo, Deo similis est: nec ista
superbia, sed obedientia est. Quare? Quia ad imaginem Dei facti sumus: Faciamus, inquit, hominem
ad imaginem et similitudinem nostram 19. Non ergo aliquid alienum est, si imaginem Dei tenemus in
nobis: utinam eam per superbiam non amittamus! Sed quid est, per superbiam velle esse similem
Deo? quid putamus, ut exclamaret captivus: Domine, quis similis tibi? quae est ista perversa
similitudo? Audite, et intellegite, si potestis: credimus autem quia ipse qui nos posuit haec vobis
dicere, dabit vobis etiam posse et intellegere. Deus nullo indiget bono, et ipse est summum bonum,
et ab ipso est omne bonum. Ut ergo boni simus, Deo indigemus: ut bonus sit Deus, nobis non
indiget, nec nobis tantum, sed usque ad altissima quae fecit magnalia, nec ipsis coelestibus, nec
supercoelestibus, nec coelo coeli quod dicitur, indiget Deus, ut aut melior sit, aut potentior, aut
beatior. Quid enim esset quidquid aliud est, nisi ipse fecisset? Quo ergo eget abs te qui erat ante te,
et tam potens erat, ut cum tu non esses, faceret te? Numquid quomodo parentes faciunt filios? Per
quamdam concupiscentiam carnalem generant, potius quam creant; istis enim generantibus, Deus

464

