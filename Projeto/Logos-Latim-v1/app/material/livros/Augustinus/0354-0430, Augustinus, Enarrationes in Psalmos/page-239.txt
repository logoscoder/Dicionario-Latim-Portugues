adhuc in illis membris infirmus es, quales in ventre deputat Ecclesia, contristatus eligis aliquando
amittere aliquid de iustitia, quam vel nummum de pecunia; et percutis te damno graviore, implens
saccellum tuum, et exinaniens cor tuum. Fortassis ergo de illis dixerit: Haesit in terra venter noster.

Sive patientes sive gaudentes, redime nos gratis, hoc est non propter meritum.
26. [v 26.] Exsurge, Domine, adiuva nos. Et vere, carissimi, exsurrexit et adiuvit. Namque cum
exsurgeret, id est, cum resurgeret, et gentibus innotesceret, cessantibus persecutionibus, etiam illi
qui haeserant in terra, eruti sunt de terra, et agentes poenitentiam, redditi sunt corpori Christi,
quamvis infirmi, quamvis imperfecti, ut compleretur in eis: Imperfectum meum viderunt oculi tui, et
in libro tuo omnes scribentur 33. Exsurge, Domine, adiuva nos: et redime nos propter nomen tuum:
hoc est, gratis; propter nomen tuum, non propter meritum meum; quia tu dignatus es facere, non
quia ego dignus sum cui facias. Nam et hoc ipsum quod non sumus obliti te, et non recessit retro
cor nostrum, quod non expandimus manus nostras ad Deum alienum, nisi te adiuvante, unde
possemus? nisi te intus alloquente et exhortante, non deserente, unde valeremus? Ergo sive
patientes in tribulationibus, sive gaudentes in prosperitatibus, redime nos; non propter meritum
nostrum, sed propter nomen tuum.

59

IN PSALMUM 44
ENARRATIO
Sermo

Quem delectat imitari puerum, non delectet imperitia, sed innocentia.
1. [v 1.] Hunc psalmum sicut vobiscum cum exsultatione cantavimus, ita nobiscum cum attentione
consideretis peto. Cantatur enim de sanctis nuptiis, de sponso et sponsa, de rege et plebe, de
Salvatore et de his qui salvandi sunt. Qui cum veste nuptiali venit ad nuptias, gloriam quaerens
sponsi, non suam, non solum libenter audit, quod solet esse etiam hominum spectacula
quaerentium, non facta exhibentium; sed etiam mandat cordi, quod non ibi vacet, sed germinet,
erumpat, crescat, perficiatur, assumatur. Oportet enim nos esse, quibus hoc cantetur, filios Core,
quod habet titulus psalmi. Erant enim isti quidam homines: verumtamen omnis inscriptio Litterarum
divinarum aliquid innuit intellegentibus, et non tantum auditorem, verum etiam cognitorem
desiderat. Interrogamus enim vim hebraici verbi, quid sit Core: et, sicut se interpretationes habent
omnium verborum in Scriptura positorum, renuntiatur nobis, filios Core interpretari filios Calvi.
Quod nomen non ad irrisionem accipiatis, ne inveniamur in sensu puerili, quales pueros legimus in
libro Regnorum, insultantes Elisaeo sancto prophetae, et clamantes post ipsum: Ascende calve,
ascende calve. Tales enim pueros stulte garrulos, et in suam perniciem maledicentes, exeuntes de
silva bestiae comederunt 1. Hoc scriptum est, et ubi sit scriptum commemoravimus: qui
meminerunt, recognoscant; qui non meminerunt, legant; qui non legerunt, credant. Quod ergo illud
factum figuravit in futurum, non nos debet apprehendere. Significati sunt enim in illis pueris stulti
homines, habentes ignorantiae sensum; quales nos non vult esse Apostolus, ubi dicit: Nolite pueri
esse mentibus 2. Et quia Dominus invitaverat nos ad imitationem puerorum, quando ante se
parvulum posuit, et ait: Nisi quis fuerit ut puer iste, non intrabit in regnum coelorum 3; ibi quoque
Apostolus cautus, ubi revocat a mente puerili, vocat rursus ad imitationem puerilem: Nolite, inquit,
pueri effici mentibus, sed malitia parvuli estote, ut mentibus perfecti sitis 4. Quem delectat imitari
puerum, non delectet imperitia, sed innocentia. Illi vero ex imperitia insultabant sancto Dei calvo, et
clamabant post eum: Calve, calve. Factum est ut a bestiis consumerentur: et figuraverunt homines
in eadem mente puerili stulte irridentes quemdam calvum; quia in Calvariae loco crucifixus est.
Possessi sunt ergo tales velut a bestiis, hoc est a daemonibus, a diabolo et angelis eius, qui
operatur in filiis diffidentiae. Tales pueri erant, qui ante sacratum lignum stantes caput agitabant,
et dicebant: Si filius Dei est, descendat de cruce 5. Huius nos filii sumus, quia filii sponsi sumus 6: et
nobis inscriptus est psalmus iste, cuius titulus dicitur: Filiis Core, pro his quae commutabuntur.

Unusquisque nostrum ex vetere homine in novum mutatur: ex infideli fidelis...
fit.
2. Quid ego exponam quid sit, pro his quae commutabuntur? Quid ego dicam? Hoc omnis mutatus
agnoscit. Qui audit haec, Pro his quae commutabuntur, videat quid erat, et quid nunc sit. Et primo

239

