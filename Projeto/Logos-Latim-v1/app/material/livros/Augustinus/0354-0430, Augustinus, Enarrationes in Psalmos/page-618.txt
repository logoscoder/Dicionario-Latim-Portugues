confiteri Domino? In utraque re, et in peccato tuo, quia tu fecisti, et in bono facto, confitere Domino,
quia ipse fecit. Tunc psalles nomini Dei altissimi: quaerens gloriam Dei, non tuam; nomen ipsius,
non tuum. Si enim tu quaeris nomen Dei, quaerit et ipse nomen tuum: si autem tu neglexeris
nomen Dei, delet et ipse nomen tuum. Quomodo autem dixi: Quaerit nomen tuum? Quomodo dixit
discipulis suis venientibus, posteaquam misit eos evangelizare. Cum fecissent multa miracula, et in
nomine Christi daemonia eiecissent, redeuntes dixerunt: Domine, ecce daemonia nobis subiecta
sunt. Dixerunt quidem, in nomine tuo; sed ille vidit in eis quia ipsa glorificatione gaudebant, et
extollebant se, et ibant inde in superbiam, quia licuit illis expellere daemonia. Vidit illos quaerere
gloriam suam, et ait illis, quaerens ipse, imo conservans nomina eorum apud se: Nolite gaudere in
hoc; gaudete autem quod nomina vestra scripta sunt in coelo 7. Ecce ubi habes nomen, si tu nomen
Dei non neglegas. Psalle ergo nomini Dei, ut fixum sit apud Deum nomen tuum. Psallere autem quid
est, fratres? Psalterium organi genus est; chordas habet. Opus nostrum, psalterium nostrum est:
quicumque manibus operatur opera bona, psallit Deo; quicumque ore confitetur, cantat Deo. Canta
ore, psalle operibus. Ad quam rem?

In adversis et prosperis rebus Deus laudandus.
4. [v. 3.] Ad annuntiandum mane misericordiam tuam, et veritatem tuam per noctem. Quid sibi vult
quia mane annuntianda est misericordia Dei, et per noctem veritas Dei? Mane dicitur, quando nobis
bene est: nox dicitur, quando tristitia tribulationis est. Quid ergo dixit breviter? Quando tibi bene
est, gaude Deo, quia misericordia ipsius est. Iam tu forte diceres: Si ergo gaudeo Deo, quando mihi
bene est, quia misericordia ipsius est; quando in tristitia, in tribulatione sum, quid facio?
Misericordia ipsius est, quando mihi bene est; crudelitas ergo ipsius, quando male est? Si laudo
misericordiam, quando bene est; reprehendam ergo crudelitatem, quando male est? Non. Sed
quando bene est, lauda misericordiam; quando male, lauda veritatem: quia peccata flagellat, non
est iniquus. In nocte erat Daniel, quando orabat: erat enim in captivitate Ierusalem, erat in
potestate hostium. Tunc multa mala sancti patiebantur: tunc ipse in lacum leonum missus est, tunc
tres pueri in ignem praecipitati sunt 8. Haec patiebatur in captivitate populus Israel: nox erat. Per
noctem confitebatur Daniel veritatem Dei; dicebat in oratione: Peccavimus, impie egimus,
iniquitatem fecimus: tibi, Domine, gloria, nobis confusio 9. Veritatem Dei annuntiabat per noctem.
Quid est, veritatem Dei annuntiare per noctem? Non accusare Deum, quia pateris aliquid mali; sed
tribuere illud peccatis tuis, emendationi ipsius: Ad annuntiandum mane misericordiam ipsius, et
veritatem per noctem. Cum misericordiam annuntias mane, et veritatem per noctem, semper
laudas Deum, semper confiteris Deo, et psallis nomini eius.

Bonum cum hilaritate operandum est.
5. [v. 4.] In decachordo psalterio, cum cantico in cithara. Decachorum psalterium non modo
audistis. Decachorum psalterium significat decem praecepta Legis. Sed cantare in illo opus est, non
portare psalterium. Nam et Iudaei habent Legem; portant, non psallunt. Qui sunt qui psallunt? Qui
operantur. Parum est: qui operantur cum tristitia, nondum psallunt. Qui sunt qui psallunt? Qui cum
hilaritate faciunt bene. In psallendo enim hilaritas est. Et quid dicit Apostolus? Hilarem enim
datorem diligit Deus 10. Quidquid facis, cum hilaritate fac: bonum tunc et bene facis. Si autem cum
tristitia facis, fit de te, non facis; et portas magis psalterium, non cantas. In psalterio decachordo,
cum cantico in cithara: hoc est, verbo et opere. Cum cantico, verbo; in cithara, opere. Si verba sola
dicis, quasi canticum solum habes, citharam non habes: si operaris, et non loqueris, quasi solam
citharam habes. Propter hoc et loquere bene, et fac bene, si vis habere canticum cum cithara.

Deus nobis est lux et calor.
6. [v. 5.] Quia iucundasti me, Domine, in factura tua, et in operibus manuum tuarum exsultabo.
Videtis quid dicat. Tu me fecisti bene viventem, tu me formasti: si quid forte boni facio, in factura
manuum tuarum exsultabo: quomodo dicit Apostolus: Ipsius enim sumus figmentum, creati in
operibus bonis 11. Nisi enim te formaret ad opera bona, non nosses nisi opera tua mala. Qui enim
loquitur mendacium, de suo loquitur 12: hoc Evangelium dicit. Omne peccatum mendacium est.
Contra legem enim et contra veritatem quidquid est, mendacium dicitur. Ergo quid ait? Qui loquitur
mendacium, de suo loquitur; id est, qui peccat, de suo peccat. Attendite sententiam contra. Si enim
qui loquitur mendacium, de suo loquitur; restat ut qui loquitur veritatem, de Dei loquatur. Ideo
dicitur in alio loco: Deus solus verax; omnis autem homo mendax 13. Non tibi dicitur in hac
sententia: Vade, securus mentire, quia homo es: imo vide te hominem, quia mendax es; et ut sis
verax, bibe veritatem, ut de Deo ructes, ut sis verax. Quia de tuo illam non potes habere, restat ut

618

