intellegitur, quod multos in suum malignum corpus, hoc est in suam societatem, terrendo transire
coegerunt.

De misericordia et iudicio Domini.
11. [v 8.] Meminit sane, quamvis illis pro merito pessimae voluntatis ex ira Dei digna reddenda sint,
non tamen eos aliquid adversus haereditatem eius valere potuisse, nisi eam voluisset ipse pro
peccatis eius flagellando emendare. Unde subiungit: Ne memineris iniquitatum nostrarum
antiquarum. Non ait praeteritarum, quae possent esse etiam recentiores; sed antiquarum, hoc est a
parentibus venientium: talibus quippe iniquitatibus damnatio, non correptio debetur. Cito anticipent
nos misericordiae tuae. Anticipent utique ad iudicium tuum: Superexaltat enim misericordia in
iudicio; iudicium autem sine misericordia, sed ei qui non fecit misericordiam 52. Quod autem
adiungit: Quia pauperes facti sumus nimis, ad hoc vult intellegi anticipare nos misericordias Dei, ut
nostra paupertas, id est infirmitas, eo miserante adiuvetur ad eius praecepta facienda, ne ad
iudicium eius damnandi veniamus.

Dono miserentis Dei liberamur a malis.
12. [v 9.] Ideo sequitur: Adiuva nos, Deus salutaris noster. Hoc verbo quod ait: Salutaris noster,
satis exponit quam voluerit paupertatem intellegi in eo quod dixerat: Quoniam pauperes facti
sumus nimis: ipsa est quippe infirmitas, cui Salutaris est necessarius. Cum vero adiuvari nos vult,
nec ingratus est gratiae, nec tollit liberum arbitrium: qui enim adiuvatur, etiam per seipsum aliquid
agit. Addidit etiam: Propter gloriam nominis tui, Domine, libera nos, ut qui gloriatur, non in seipso,
sed in Domino glorietur 53. Et propitius esto, inquit, peccatis nostris propter nomen tuum: non
propter nos; nam quid aliud merentur peccata nostra, quam debita et digna supplicia? sed propitius
esto peccatis nostris propter nomen tuum. Sic ergo nos liberas, id est, eruis a malis, cum et adiuvas
nos ad faciendam iustitiam, et propitius es peccatis nostris, sine quibus in hac vita non sumus:
Quoniam non iustificabitur in conspectu tuo omnis vivens 54. Peccatum autem iniquitas est 55; et si
iniquitates observaveris, quis sustinebit 56?

Multimodis modis Deus de malo vindicat.
13. [v 10.] Quod autem adiungit: Nequando dicant in Gentibus: Ubi est Deus eorum? magis pro
ipsis Gentibus est accipiendum. Male enim pereunt qui de Deo vero desperaverint, putantes eum
vel non esse, vel suos non adiuvare, nec eis esse propitium. Illud vero quod sequitur: Et innotescat
in nationibus coram oculis nostris vindicta sanguinis servorum tuorum qui effusus est, vel sic
intellegitur, cum credunt in verum Deum, qui persequebantur eius haereditatem; quia et ipsa
vindicta est, qua perimitur saeva iniquitas eorum gladio verbi Dei, de quo dictum est: Accingere
gladium tuum 57; vel cum perseverantes inimici in fine puniuntur. Nam mala corporalia quae in hoc
saeculo patiuntur, communia possunt habere cum bonis. Est et aliud vindictae genus, quo Ecclesiae
dilatationem et fecunditatem in hoc saeculo, post tantas persecutiones quibus eam omnino
perituram putabant, peccator, et incredulus, et inimicus videt et irascitur, dentibus suis frendet et
tabescet 58: quis enim negare audeat hanc etiam esse gravissimam poenam? Sed nescio utrum
satis eleganter accipiatur quod ait, ante oculos nostros, si hoc poenae genus intellegamus quod in
intimis cordis agitur, et torquet etiam illos qui nobis adulanter arrident, nec a nobis videri potest
quid in homine interiore patiantur. Illud autem quod sive eis credentibus iniquitas eorum
interimitur, sive in malignitate perseverantibus supplicium novissimum redditur, sine scrupulo
quaestionis intellegitur dictum: Innotescat ante oculos nostros vindicta in nationibus.

Bonus aliter ac malus inimicorum vindictam exoptat.
14. Et haec quidem, ut diximus, prophetatio est, non optatio: sed propter illud quod scriptum est in
Apocalypsi, sub ara Dei martyres ad Deum clamare et dicere: Quousque, Domine, non vindicas
sanguinem nostrum 59? non est praetereundum quemadmodum accipi oporteat; ne propter
exsaturandum odium credantur sancti desiderare vindictam, quod ab eorum perfectione longe
abest. Et tamen scriptum est: Laetabitur iustus, cum viderit vindictam impiorum; manus suas
lavabit in sanguine peccatoris 60: et Apostolus ait: Non vos ipsos vindicantes, carissimi, sed date
locum irae; scriptum est enim: Mihi vindictam, et ego retribuam, dicit Dominus 61. Nec ipse itaque
praecipit ut nolint vindicari, sed ut non se ipsi vindicantes dent locum irae Dei qui dixit: Mihi
vindictam, et ego retribuam. Et Dominus in Evangelio viduam proponit in similitudinem, quae

533

