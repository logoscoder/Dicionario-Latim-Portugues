templo sancto suo, Dominus in coelo sedes eius? id est, Verbum in homine, vel ipse Filius hominis
qui in coelis est. Oculi eius in pauperem respiciunt: aut quem suscepit secundum Deum, aut propter
quem passus est secundum hominem. Palpebrae eius interrogant filios hominum. Opertionem
atque adapertionem oculorum, quod nomine palpebrarum probabile est positum, mortem
resurrectionemque eius accipere possumus, ubi probavit filios hominum discipulos suos, et territos
sua passione, et resurrectione laetificatos. Dominus interrogat iustum et impium: iam de coelo
gubernans Ecclesiam. Qui autem diligit iniquitatem, odit animam suam: quare hoc ita sit,
consequentia docent; Pluet enim super peccatores laqueos, secundum superiorem expositionem
accipiendum, et omnia caetera usque ad finem psalmi.

11

IN PSALMUM 11
ENARRATIO

1. [v 1.] Octavum diem iudicii posse intellegi, in sexto psalmo dictum est: potest et pro octavo,
intellegi pro aeterno saeculo; quia post hoc tempus quod septem diebus volvitur, dabitur sanctis.
2. [v 2.] Salvum me fac, Domine, quoniam defecit sanctus: id est non invenitur; sicut loquimur cum
dicimus, Defecit frumentum, aut, Defecit pecunia. Quoniam diminutae sunt veritates a filiis
hominum. Veritas una est, qua illustrantur animae sanctae: sed quoniam multae sunt animae, in
ipsis multae veritates dici possunt; sicut ab una facie multae in speculis imagines apparent.
3. [v 3.] Vana locutus est unusquisque ad proximum suum. Proximum omnem hominem oportet
intellegi: quia nemo est cum quo sit operandum malum; et dilectio proximi malum non operatur 1.
Labia dolosa, in corde et corde locuti sunt mala. Quod bis ait, in corde et corde, duplex cor
significat.
4. [v 4.] Disperdat Dominus universa labia dolosa. Universa, dixit, ne quis se exceptum putet, sicut
Apostolus dicit: In omnem animam hominis operantis malum, Iudaei primum et Graeci 2. Linguam
magniloquam: linguam superbam.
5. [v 5.] Qui dixerunt: Linguam nostram magnificabimus, labia nostra apud nos sunt, quis noster
Dominus est? Superbi hypocritae significantur, in sermone suo spem ponentes ad homines
decipiendos, et Deo non subditi.

Venit Christus pauperes propter et miseros.
6. [v 6.] Propter miseriam inopum et gemitum pauperum, nunc exsurgam, dicit Dominus: ita enim
populum suum ipse Dominus in Evangelio miseratus est, quod rectorem non haberet, cum bene
posset obtemperare. Unde etiam dictum est in Evangelio: Messis multa, operarii autem pauci 3. Hoc
autem ex persona Dei Patris accipiendum est, qui propter inopes et pauperes, id est inopia et
paupertate bonorum spiritalium egentes, Filium suum dignatus est mittere; inde autem incipit
sermo eius apud Matthaeum in monte, cum dicit: Beati pauperes spiritu, quoniam ipsorum est
regnum coelorum 4. Ponam in salutari. Non dixit quid ponat; sed in salutari, in Christo accipiendum
est, secundum illud, Quoniam viderunt oculi mei salutare tuum 5: et ideo intellegitur in illo posuisse
quod ad miseriam inopum auferendam et consolandum gemitum pauperum pertinet. Fiducialiter
agam in eo; secundum illud in Evangelio: Erat enim docens eos tamquam potestatem habens, non
tamquam Scribae eorum 6.

Gradus beatitudinis enumerantur
7. [v 7.] Eloquia Domini, eloquia casta. Haec persona ipsius Prophetae est. Eloquia Domini, eloquia
casta: casta dicit, sine corruptione simulationis. Multi enim praedicant veritatem non caste, quia
vendunt illam pretio commoditatum huius saeculi: de talibus dicit Apostolus, quod Christum
annuntiarent non caste 7. Argentum igne examinatum terrae. Ipsa eloquia Domini per tribulationes
probata peccatoribus. Purgatum septuplum: per timorem Dei, per pietatem, per scientiam, per
fortitudinem, per consilium, per intellectum, per sapientiam 8. Nam septem sunt etiam beatitudinis
gradus, quos in eodem sermone quem habuit in monte Dominus exsequitur
Matthaeum:
Beati pauperes spiritu, beati mites, beati lugentes, beati qui esuriunt et sitiunt iustitiam, beati

41

