quotidie morientes; et hoc erit totum, ipse erit finis. Non alloquitur enim fenum, sed propter quod et
Verbum fenum factum est. Tu enim homo; propter te autem et Verbum factum est homo: tu caro,
et propter te Verbum caro factum est. Omnis caro fenum, et Verbum caro est factum 73. Quanta
ergo spes feni, quando Verbum caro factum? Illud quod manet in aeternum, non dedignatum est
suscipere fenum, ne de se desperaret fenum.
24. [v 17.] Ergo quod ad te attendis, humilitatem tuam cogita, pulverem tuum cogita; noli extolli:
quidquid melius eris, gratia illius eris, misericordia illius eris. Audi enim quod sequitur: Misericordia
vero Domini in saeculo et in saeculum, super timentes eum. Qui non timetis eum, fenum, et in feno,
et in tormento cum feno eritis: resurget enim caro ad tormentum. Gaudeant illi qui timent eum,
quia super eos misericordia eius.

Radicem caritatis qui tenet, totam implet Legem.
25. [v 18.] Et iustitia eius super filios filiorum. Retributionem dicit, super filios filiorum. Quam multi
sunt servi Dei non habentes filios, quanto minus filios filiorum? sed filios nostros dicit opera nostra;
filios filiorum, mercedem operum nostrorum. Iustitia eius super filios filiorum, custodientibus
testamentum eius. Videant ne putent omnes ad se pertinere quod dictum est: eligant, cum licet.
Custodientibus, inquit, testamentum eius, et memoria retinentibus mandata eius, ut faciant ea. Iam
te disponebas extollere, et forte reddere mihi Psalterium, quod ego non teneo, aut totam Legem
memoriter pronuntiare. Plane in memoria melior me, melior quovis iusto, si iustus ad verbum
Legem non tenet: sed vide ut praecepta teneas. Sed quomodo teneas? Non memoria, sed vita.
Memoria retinentibus mandata eius: non ut reddant ea; sed, ut faciant ea. Iam forte modo
perturbatur uniuscuiusque anima. Quis tenet omnia mandata Dei? quis tenet omnes Litteras Dei?
Ecce volo non solum memoria tenere, sed et operibus meis facere: sed quis tenet omnia memoria?
Noli timere; non te onerat. In duobus praeceptis tota Lex pendet, et Prophetae 74. Sed totam Legem
volo tenere. Tene, si potes, quando potes, quomodo potes. Quamcumque paginam interrogaveris,
hoc tibi respondebit: Quod tenes, tene; caritatem tene: Finis praecepti est caritas 75. Noli cogitare
de multitudine ramorum; radicem tene, et tota arbor in te est. Et memoria retinentibus mandata
eius ut faciant ea.
26. [v 19.] Dominus paravit in coelo thronum suum. Quis, nisi Christus, paravit in coelo thronum
suum? Qui descendit et ascendit, qui mortuus est et resurrexit, qui hominem assumptum in coelum
levavit, ipse paravit in coelo thronum suum. Thronus sedes est iudicis: observate ergo qui auditis,
quia paravit in coelo thronum suum. Faciat quisque quod vult in terra, non erit impunitum
peccatum, non erit infructuosa iustitia; quia Dominus qui ante thronum iudicis hominis irrisus est, in
coelo paravit thronum suum. Dominus in coelo paravit thronum suum; et regnum eius omnium
dominabitur. Domini est regnum, et ipse dominabitur gentium. Et regnum eius omnium
dominabitur.
27. [v 20.] Benedicite Dominum, omnes Angeli eius, potentes fortitudine, facientes verbum eius.
Ergo tu verbo Dei nondum iustus es aut fidelis, nisi cum facis. Potentes fortitudine, facientes
verbum eius, ad audiendam vocem sermonum eius.

Si Deum vis benedicere, fac voluntatem eius.
28. [v 21.] Benedicite Dominum, omnes virtutes eius, ministri eius, facientes voluntatem ipsius.
Omnes Angeli, omnes potentes fortitudine, facientes verbum eius, omnes virtutes eius, omnes
ministri eius, facientes voluntatem ipsius, vos, vos benedicite Dominum. Omnes enim male
viventes, etsi lingua taceant, vita Domino maledicunt. Quid prodest quia hymnum cantat lingua tua,
si sacrilegium exhalat vita tua? Male vivendo multas linguas misisti in blasphemiam. Lingua tua
vacat hymno, et caeterae te intuentium vacant blasphemiis. Si ergo vis benedicere Dominum, fac
verbum eius, fac voluntatem eius. In petra aedifica, noli in arena. Audire et non facere, in arena
aedificare est: audire et facere, in petra aedificare est: nec audire, nec facere, nihil aedificare est. Si
in arena aedificas, ruinam aedificas: si nihil aedificas, expositus pluviae, fluminibus, ventis, ante
rapieris quam steteris 76. Ergo non est cessandum, sed aedificandum: nec sic aedificandum, ut
ruina aedificetur; sed in petra aedificandum, ut tentatio non evertat. Si sic est, benedic Dominum: si
non est sic, noli blandiri linguae tuae; vitam tuam interroga, ipsa tibi respondeat. Invenis quid sis
mali; geme, confitere: confessio tua potest Dominum benedicere; sed mutatio tua in benedictione
perseveret.

706

