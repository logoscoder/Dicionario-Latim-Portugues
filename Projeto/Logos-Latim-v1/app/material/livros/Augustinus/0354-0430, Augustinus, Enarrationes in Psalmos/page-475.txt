Sermo

Novum Testamentum in Vetere, eoque temporaneo, absconditum.
1. [v 1.] Audite, audite dilectissima viscera corporis Christi, quorum spes Dominus Deus vester est,
et non respicitis in vanitates et insanias mendaces 1; et qui adhuc respicitis, audite ne respiciatis.
Psalmus iste inscriptionem habet, id est titulum: Defecerunt hymni David, filii Iesse 2: Psalmus ipsi
Asaph. Tot habemus psalmos in quorum titulis scriptum est nomen David, nusquam est additum filii
Iesse, nisi in hoc solo. Quod credendum est non frustra factum, neque inaniter: ubique enim nobis
innuit Deus, et ad intellectum vocat pium studium caritatis. Quid est: Defecerunt hymni David, filii
Iesse? Hymni laudes sunt Dei cum cantico: hymni cantus sunt continentes laudem Dei. Si sit laus, et
non sit Dei, non est hymnus: si sit laus, et Dei laus, et non cantetur, non est hymnus. Oportet ergo
ut, si sit hymnus, habeat haec tria: et laudem, et Dei, et canticum. Quid est ergo: Defecerunt
hymni? Defecerunt laudes quae cantantur in Deum. Molestam rem et quasi luctuosam videtur
nuntiare. Qui enim cantat laudem, non solum laudat, sed etiam hilariter laudat: qui cantat laudem,
non solum cantat, sed et amat eum quem cantat. In laude confitentis est praedicatio: in cantico
amantis affectio. Defecerunt ergo hymni David, ait: et addidit, filii Iesse. Erat enim David rex Israel,
filius Iesse 3, tempore quodam Veteris Testamenti; quo tempore Novum Testamentum occultatum
ibi erat, tamquam fructus in radice. Si enim quaeras fructum in radice, non invenies; nec tamen
invenies in ramis fructum, nisi qui de radice processerit. Illo ergo tempore, populo primo venienti ex
semine Abrahae carnaliter; nam et populus secundus pertinens ad Novum Testamentum, ad semen
Abrahae pertinet, sed iam spiritaliter: illi ergo populo primo adhuc carnali, ubi pauci prophetae
intellegebant et quid desideraretur a Deo, et quando haberet publice praedicari, praenuntiaverunt
futura haec tempora, et adventum Domini nostri Iesu Christi. Et quemadmodum Christus ipse
secundum carnem nasciturus, in radice erat occultus in semine Patriarcharum, et quodam tempore
revelandus tamquam fructu apparente, sicut scriptum est: Floruit virga de radice Iesse 4: sic etiam
ipsum Novum Testamentum, quod in Christo est prioribus illis temporibus occultum erat, solis
Prophetis cognitum, et paucissimis piis, non ex manifestatione praesentium, sed ex revelatione
futurorum. Nam quid sibi vult, fratres, ut unum quiddam commemorem, quod Abraham mittens
servum suum fidelem ad desponsandam uxorem unico filio suo, facit eum iurare sibi, et in
iuramento dicit ei: Pone manum sub femore meo, et iura 5? Quid erat in femore Abrahae, ubi ille
manum posuit iurans? Quid ibi erat, nisi quod et tunc ei promissum est: In semine tuo benedicentur
omnes gentes 6. Femoris nomine caro significatur. De carne Abrahae, per Isaac et Iacob, et ne
multa commemoremus, per Mariam Dominus noster Iesus Christus.

De oleastro in bonam olivam inserto.
2. Quia vero radix erat in Patriarchis, unde ostendemus? Paulum interrogemus. Gentes iam
credentes in Christum, et quasi superbire cupientes contra Iudaeos qui crucifixerunt Christum; cum
et de ipso populo venerit alius paries, occurrens in angulo, id est in ipso Christo, de diverso venienti
parieti praeputii, id est Gentium: cum ergo erigerent se gentes, sic illas reprimit: Si enim tu, inquit,
ex naturali incisus oleastro, insertus es in illis, noli gloriari adversus ramos. Nam si gloriaris: non tu
radicem portas, sed radix te 7. Ergo de radice Patriarcharum dicit fractos quosdam ramos propter
infidelitatem, et insertum ibi oleastrum, ut esset particeps pinguedinis olivae, id est, Ecclesiam ex
Gentibus venientem. Et quis inserit oleastrum in oliva? Oliva solet in oleastro; oleastrum in oliva
nunquam vidimus. Nam quisquis fecerit, non inveniet baccas nisi oleastri. Quod enim inseritur, hoc
crescit, et eius rei fructus invenitur: invenitur non radicis fructus, sed surculi. Hoc ostendens
Apostolus omnipotentia sua Deum fecisse, ut oleaster in radicem olivae insereretur, et non baccas
silvestres, sed olivam daret; ad omnipotentiam Dei revocans hoc Apostolus ait: Si tu ex naturali
incisus es oleastro, et contra naturam insertus es in bonam olivam, noli gloriari, inquit, adversus
ramos. Sed dicis, ait: Fracti sunt rami, ut ego inserar. Bene; propter incredulitatem fracti sunt: tu
autem fide sta; noli altum sapere, sed time 8. Quid enim est: Noli altum sapere? Noli superbire, quia
insertus es; sed time ne frangaris per infidelitatem, sicut illi fracti sunt. Propter infidelitatem, inquit,
fracti sunt: tu autem fide sta; noli altum sapere, sed time. Nam si Deus naturalibus ramis non
pepercit, neque tibi parcet. Et sequitur bonus locus, et necessarius, et totus audiendus: Vides ergo,
inquit, bonitatem et severitatem Dei: in eos quidem qui fracti sunt, severitatem; in te autem qui
insertus es bonitatem, si permanseris in bonitate; alioquin, id est, si non permanseris in bonitate, et
tu excideris: et illi si non permanserint in infidelitate, inserentur 9.

V.T. promissiones terrenae et temporales.
475

