vides quia si ibi cor posueris, et tu flues? Dives es, et ecce iam non concupiscis adhuc habere, quia
multa habes: audi: Praecipe divitibus huius mundi non superbe sapere. Et quid est: Ne apponatis
cor? Neque sperare in incerto divitiarum 88. Ergo: Divitiae si fluant, ne apponatis cor, ne in divitiis
confidatis, non praesumatis, non speretis; ne dicatur: Ecce homo qui non posuit Deum adiutorem
suum; sed speravit in multitudine divitiarum suarum, et praevaluit in vanitate sua 89. Ergo, vani filii
hominum, mendaces filii hominum, neque rapiatis, neque si fluant divitiae, cor apponatis; non iam
vanitatem diligatis, et mendacium quaeratis. Beatus enim cuius est Dominus Deus spes eius, et non
respexit in vanitates et insanias mendaces 90. Decipere vultis, fraudem vultis facere; quid affertis ut
decipiatis? Stateras dolosas. Mendaces enim, inquit, filii hominum in stateris, ut decipiant
proferendo stateras dolosas. Falso examine fallitis intuentes: nescitis alium esse qui appendit,
alium qui de pondere iudicat? Non videt cui tu appendis; sed videt qui te et ipsum appendit. Ergo
non fraudem, non rapinam concupiscatis; non in his quae habetis spem ponatis: monui, praedixi, ait
iste Idithun.

In libris divinis difficultates non desunt.
17. [vv 12.13.] Quid sequitur? Semel locutus est Deus, duo haec audivi; quoniam potestas Dei est,
et tibi, Domine, misericordia: quia tu reddes unicuique secundum opera eius. Dixit Idithun, sonuit
de alto, quo transilivit; audivit ibi quiddam, et dixit nobis: sed aliquantum in hoc quod nobis dixit
perturbor, fratres; et donec vobiscum participem, vel perturbationem, vel aliquam respirationem
meam, intentos vos volo. Etenim Psalmum ad terminum duximus adiuvante Domino: post haec
quae dicturi sumus, non restat aliquid quod de hoc ulterius exponamus. Itaque adnitimini mecum,
utrum possimus intellegere hoc: et si non potuero, et intellegit aliquis vestrum quod ego non
possum; gaudebo potius quam invidebo. Omnino investigare difficile est quemadmodum positum
sit prius: Semel locutus est Deus; deinde cum ille semel locutus est, ego duo audivi. Si enim diceret:
Semel locutus est Deus, unum hoc audivi; videbatur partem quaestionis huius amputavisse, ut
tantummodo quaereremus quid sit: Semel locutus est Deus. Nunc vero quaesituri sumus, et quid
sit: Semel locutus est Deus; et quid sit, duo haec audivi, cum semel ille locutus sit.

Semel locutus est Deus, quia unum Verbum genuit.
18. Semel locutus est Deus. Quid dicis, Idithun? Si tu loqueris qui transilivisti eos: Semel locutus
est? Ego Scripturam aliam consulo, et dicit mihi: Multis partibus, et multis modis olim Deus locutus
est patribus in Prophetis 91. Quid est: Semel locutus est Deus? Nonne ille est Deus, qui in primordio
generis humani locutus est ad Adam? Nonne idem ipse locutus est ad Cain, ad Noe, ad Abraham, ad
Isaac, ad Iacob, ad Prophetas omnes, et ad Moysen? Unus erat Moyses; et quoties ad eum locutus
est Deus? Ecce etiam uni non semel, sed saepius locutus est Deus. Deinde locutus est ad Filium hic
positum: Tu es Filius meus dilectus 92. Locutus est Deus Apostolis, locutus est omnibus sanctis,
etiamsi non voce sonante per nubem, in corde tamen ubi ipse magister est. Unde ille dicit: Audiam
quid loquatur in me Dominus Deus, quoniam loquetur pacem populo suo 93. Quid est ergo: Semel
locutus est Deus? Multum transiliverat iste, ut perveniret illuc, ubi semel locutus est Deus. Ecce
breviter dixi Caritati Vestrae. Hic inter homines, hominibus saepe, multis modis, multis partibus, per
multiformem creaturam locutus est Deus: apud se semel Deus locutus est, quia unum Verbum
genuit Deus. Iste ergo Idithun transiliens eos, transiliverat acie mentis forti, et valida, et praefidenti,
transiliverat terram, et quidquid in terra est; aerem, nubes omnes ex quibus locutus est Deus
multa, et saepe, et multis: transiliverat etiam omnes Angelos acie fidei. Erat enim iste transiliens
non contentus terrenis, sed velut aquila volans praetervectus omnem nebulam qua tegitur omnis
terra. Dicit enim Sapientia: Et nebula texi omnem terram 94. Pervenit ad aliquid liquidum, universam
transiliens creaturam, et quaerens Deum, et effundens super se animam suam; pervenit ad
principium, et Verbum Deum apud Deum; et invenit unius Patris unum Verbum; et vidit quia semel
locutus est Deus; vidit Verbum per quod facta sunt omnia 95, et in quo simul sunt omnia, non
diversa, non separata, non inaequalia. Non enim Deus quod per Verbum faciebat, ipse non noverat;
si autem quod faciebat noverat, in illo erat antequam fieret quod fiebat. Si enim non in illo erat
quod fiebat antequam fiebat, ubi noverat quod faciebat? Non enim potes Deum dicere ignorata
fecisse. Scivit itaque Deus quod fecit. Et ubi scivit antequam faceret, si sciri nisi facta non possunt?
Sed a factis sciri nisi ante facta non possunt; a te scilicet, ab homine in imo facto, et in imo posito:
antequam autem fierent haec omnia, sciebantur ab illo a quo facta sunt, et quod scivit fecit. Ergo in
Verbo illo per quod fecit omnia, antequam fierent erant omnia; et cum facta sunt, ibi sunt omnia:
sed aliter hic, aliter ibi; aliter in propria natura in qua facta sunt, aliter in arte per quam facta sunt.
Quis hoc explicet? Conari possumus: ite cum Idithun, et videte.

In Verbo omnes thesauri sapientiae dei absconduntur.
378

