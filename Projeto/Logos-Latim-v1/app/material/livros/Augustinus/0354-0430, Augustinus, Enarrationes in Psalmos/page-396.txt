instauraturum civitatem ipsam Ierusalem, quam devictam ab hostibus planxerat 2. Illo autem
tempore fuerunt prophetae, in illa captivitate populi constituti in Babylonia; inter quos erat et
Ezechiel propheta. Exspectabat autem ille populus donec implerentur tempora septuaginta
annorum, secundum prophetiam Ieremiae. Factum est completis septuaginta annis, restitutum est
templum quod deiectum erat; et regressa est de captivitate magna pars illius populi. Sed quoniam
dicit Apostolus: Haec in figura contingebant in illis; scripta sunt autem propter nos, in quos finis
saeculorum obvenit 3; debemus et nos nosse prius captivitatem nostram, deinde liberationem
nostram; debemus nosse Babyloniam, in qua captivi sumus, et Ierusalem, ad cuius reditum
suspiramus. Istae quippe duae civitates, secundum litteram revera duae civitates. Et illa quidem
Ierusalem modo a Iudaeis non incolitur. Post crucifixum enim Dominum, vindicatum est in illos
flagello magno; et eradicati ab eo loco, ubi impia libertate furiosi adversus medicum insanierant,
dispersi sunt per omnes gentes, et data est illa terra Christianis: impletumque est quod eis dixerat
Dominus: Propterea auferetur a vobis regnum, et dabitur genti facienti iustitiam 4. Cum autem
viderent tunc multas turbas ire post Dominum, praedicantem regnum coelorum, et mirabilia
facientem, dixerunt principes illius civitatis: Si dimiserimus eum, omnes ibunt post illum; et venient
Romani, et tollent nobis et locum, et gentem 5. Ne locum perderent, Dominum occiderunt; et ideo
perdiderunt, quia occiderunt. Civitas ergo quaedam illa terrena cuiusdam civitatis aeternae in coelis
umbram gerebat; at ubi coepit illa quae significabatur, evidentius praedicari; umbra qua
significabatur, deiecta est: propterea ibi modo templum non est, quod fabricatum fuerat in
imaginem futuri corporis Domini. Tenemus lucem; umbra transivit: tamen adhuc in quadam
captivitate sumus: Quamdiu sumus, inquit, in corpore, peregrinamur a Domino 6.

Ierusalem et Babylon duarum civitatum spiritalium figurae. Pater ad nos exules
epistolas misit.
2. [v 2.] Et videte nomina duarum istarum civitatum, Babylonis et Ierusalem. Babylon Confusio
interpretatur, Ierusalem visio pacis. Intendite nunc civitatem confusionis, ut intellegatis visionem
pacis: istam toleretis, ad illam suspiretis. Unde dignosci possunt istae duae civitates? Numquid
possumus eas modo separare ab invicem? Permixtae sunt, et ab ipso exordio generis humani
permixtae currunt usque in finem saeculi. Ierusalem accepit exordium per Abel; Babylon per Cain:
aedificia quippe urbium postea facta sunt. Illa Ierusalem in terra Iebusaeorum; nam primo Iebus
dicebatur 7: inde gens Iebusaeorum eiecta est, quando populus Dei liberatus est de Aegypto, et
introductus est in terram promissionis. Babylon autem condita est in intimis Persidis regionibus,
quae diuturno tempore caput extulit super caeteras gentes. Duae ergo istae urbes certis
temporibus conditae sunt, ut manifestaretur figura duarum civitatum olim coeptarum, et usque in
finem in isto saeculo mansurarum, sed in fine separandarum. Unde ergo possumus eas modo
ostendere, quae permixtae sunt? Ostendet tunc Dominus, cum alios ponet ad dexteram, alios ad
sinistram. Ierusalem ad dexteram erit; Babylon ad sinistram. Ierusalem auditura est: Venite,
benedicti Patris mei; percipite regnum quod vobis paratum est ab origine mundi. Babylon auditura
est: Ite in ignem aeternum, qui paratus est diabolo et angelis eius 8. Possumus tamen et aliquid
afferre, quantum Dominus donat, unde distinguantur pii fideles, etiam hoc tempore, cives Ierusalem
a civibus Babyloniae. Duas istas civitates faciunt duo amores: Ierusalem facit amor Dei; Babyloniam
facit amor saeculi. Interroget ergo se quisque quid amet, et inveniet unde sit civis: et si se invenerit
civem Babyloniae, exstirpet cupiditatem, plantet caritatem; si autem se invenerit civem Ierusalem,
toleret captivitatem, speret libertatem. Multi enim cives sanctae matris Ierusalem cupiditatibus
Babyloniae corrupti tenebantur, et ipsa corruptione cupiditatum tamquam cives inde facti erant; et
multi adhuc ita sunt, et multi post nos in hac terra futuri ita erunt: sed novit Dominus, conditor
Ierusalem, quos cives eius praedestinaverit, quos videat adhuc sub dominatu diaboli redimendos
sanguine Christi, novit illos ipse antequam se ipsi noverint. Sub hac ergo figura cantatur hic
psalmus. In cuius titulo positi sunt etiam duo prophetae, qui illo tempore in captivitate fuerunt,
Ieremias et Ezechiel, et cantabant quaedam, cum inciperent exire. Incipit exire qui incipit amare.
Exeunt enim multi latenter, et exeuntium pedes sunt cordis affectus: exeunt autem de Babylonia.
Quid est de Babylonia? De confusione. Quomodo exitur de Babylone, id est de confusione? Qui
primo confusi erant similibus cupiditatibus, incipiunt caritate distingui; iam distincti, non sunt
confusi. Etsi adhuc corpore permixti sunt, desiderio tamen sancto discernuntur; et propter
permixtionem corporalem nondum exierunt: propter affectum cordis exire coeperunt. Iam ergo
audiamus, fratres; audiamus, et cantemus, et desideremus unde cives sumus. Et quae gaudia
cantantur nobis? Quomodo in nobis reformatur amor civitatis nostrae, quam diuturna
peregrinatione obliti fueramus? Sed misit inde ad nos epistolas Pater noster, ministravit nobis
Scripturas Deus, quibus epistolis fieret in nobis redeundi desiderium; quia peregrinationem nostram
diligendo, ad hostes faciem posueramus, et dorsum ad patriam. Quid ergo hic cantatur?

396

