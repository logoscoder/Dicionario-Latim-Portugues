iniquitatem. De manu Legem praetereuntis et iniqui. Responde illi: Quid te quaeris liberari de manu
Legem praetereuntis et iniqui? Noli consentire; sed si saevit, patiens esto, tolera. Sed quis tolerat, si
deserat ille qui fit locus munitus? Quare ergo dico: Libera me de manu Legem praetereuntis et
iniqui? Quia non est in me ut patiens sim, sed in te qui donas patientiam.

Spes et patientia nostra, Deus.
7. [vv 5.6.] Denique sequitur quare hoc dico: Quoniam tu es patientia mea. Iam si patientia, recte
et quod sequitur: Domine, spes mea a iuventute mea. Ideo patientia mea, quia spes mea: an potius
ideo spes mea, quia patientia mea? Tribulatio, ait Apostolus, patientiam operatur, patientia
probationem, probatio autem spem, spes vero non confundit 37. Merito in te speravi, Domine; non
confundar in aeternum 38. Domine, spes mea a iuventute mea. A iuventute tua, Deus spes tua?
Nonne et a pueritia tua, et ab infantia tua? Plane, inquit. Nam vide quid sequitur, ne hoc putares ita
me dixisse: Spes mea a iuventute mea, quasi nihil profuerit Deus infantiae vel pueritiae meae; audi
quod sequitur: In te confirmatus sum ex utero. Audi adhuc: De ventre matris meae tu es protector
meus. Quare ergo, a iuventute mea, nisi ex quo in te coepi sperare? Ante enim non in te sperabam;
quamvis tu fueris protector meus, qui me salvum perduxisti ad tempus quo in te discerem sperare.
A iuventute autem mea coepi in te sperare; ex quo me adversus diabolum armasti, ut in procinctu
exercitus tui armatus fide tua, caritate, spe, caeterisque donis tuis confligerem adversus invisibiles
inimicos tuos, audiremque ab Apostolo: Non est nobis colluctatio adversus carnem et sanguinem;
sed adversus principatus, et potestates, et rectores mundi tenebrarum harum, adversus spiritalia
nequitiae 39. Ergo iuvenis est qui pugnat contra ista; sed quamvis iuvenis sit, cadit, nisi ille sit spes
eius cui clamat: Domine, spes mea a iuventute mea.

Dei gratiam te liberantem numquam oblitus sis.
8. In te cantatio mea semper. Numquid ex quo in te sperare coepi usque nunc? Sed, semper. Quid
est, semper? Non tantum tempore fidei, sed et tempore speciei. Nunc enim quamdiu sumus in
corpore, peregrinamur a Domino; per fidem enim ambulamus, non per speciem 40: veniet tempus ut
videamus quod non visum credimus; viso autem quod credimus, laetabimur: viso autem quod non
crediderunt impii, confundentur. Tunc veniet res cuius est modo spes. Spes enim quae videtur, non
est spes. Si autem quod non videmus speramus, per patientiam exspectamus 41. Modo ergo gemis,
modo in locum refugii curris, ut salvus fias; modo in infirmitate positus medicum rogas: quid, cum
acceperis perfectam etiam sanitatem? quid, cum effectus fueris aequalis Angelis Dei 42? iam forte
istam gratiam qua liberatus es oblivisceris? Absit. In te cantatio mea semper.

In via angusta non deficiendum.
9. [v 7.] Tamquam prodigium factus sum multis. Hic tempore spei, tempore gemitus, tempore
humilitatis, tempore doloris, tempore infirmitatis, tempore vocis a compedibus, hic ergo quid?
Tamquam prodigium factus sum multis. Unde, tamquam prodigium? unde mihi insultant qui me
prodigium putant? Quia credo quod non video. Illi enim, beati in his quae vident, exsultant in potu,
in luxuria, in scortationibus, in avaritia, in divitiis, in rapinis, in saecularibus dignitatibus, in
dealbatione lutei parietis; in his exsultant: ambulo autem ego in viam dissimilem, contemnens ea
quae praesentia sunt, et timens etiam prospera saeculi, nec alicubi securus nisi in promissis Dei. Et
illi: Manducemus et bibamus; cras enim moriemur 43. Quid ais? repete. Manducemus, inquit, et
bibamus. Age; quid postea dixisti? Cras enim moriemur. Terruisti; non seduxisti Plane hoc ipso quod
postea dixisti, incussisti mihi timorem ne tibi consentiam. Cras enim moriemur, dixisti; et
praecessit: Manducemus et bibamus. Cum enim dixisses: Manducemus et bibamus; adiunxisti: Cras
enim moriemur. Audi contra a me: Imo ieiunemus et oremus; cras enim moriemur. Hanc viam
tenens arctam et angustam, tamquam prodigium factus sum multis; sed tu adiutor fortis. Adesto, o
Domine Iesu, qui mihi dicas: Noli deficere in via angusta; ego prior transii, ego sum ipsa via 44, ego
duco, in me duco, ad me perduco. Ergo quamvis prodigium factus sum multis; tamen non timebo,
quia tu adiutor fortis.
10. [v 8.] Repleatur os meum laude, ut hymno dicam gloriam tuam; tota die magnificentiam tuam.
Quid est, tota die? Sine intermissione. In prosperis, quia consolaris; in adversis, quia corrigis;
antequam essem, quia fecisti; cum essem, quia salutem dedisti: cum peccassem, quia ignovisti;
cum conversus essem, quia adiuvisti; cum perseverassem, quia coronasti. Ita plane repleatur os
meum laude, ut hymno dicam gloriam tuam; tota die magnificentiam tuam.

456

