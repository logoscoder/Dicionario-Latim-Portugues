"Novit Dominus qui sunt eius".
9. [v 4.] Qui numerat multitudinem stellarum, et omnibus eis nomina vocans. Quid magnum Deo
numerare multitudinem stellarum? Hoc et homines conati sunt: viderint utrum implere potuerint;
non tamen conarentur, nisi se impleturos esse sperarent. Illis dimittamus quid potuerint, et
quousque pervenerint: Deo autem puto non esse magnum numerare omnes stellas. An forte
numerum, ne obliviscatur, recenset? Magnum est aliquid Deo stellas numerare, cui capilli capitum
numerati sunt 23? Manifestum est, fratres, aliquid velle Deum intellegere nos in eo quod ait: Qui
numerat multitudinem stellarum, et omnibus eis, inquit, nomina vocans. Sunt stellae quaedam
lumina in Ecclesia consolantia noctem nostram, omnes de quibus dicit Apostolus: In quibus
apparetis tamquam luminaria in mundo. In ista, inquit, natione tortuosa et perversa, in quibus
apparetis tamquam luminaria in mundo, verbum vitae habentes 24. Ipsas stellas numerat Deus;
omnes secum regnaturos, omnes aggregandos corpori Unigeniti sui numeratos habet, et numerat
eos. Qui indignus est, nec numeratur: Et multi crediderunt, vel multi se qualicumque adumbrata
specie fidei, populo eius applicuerunt; novit tamen ille quid numeret, et quid ventilet. Nam tanta est
celsitudo Evangelii, ut fieret quod dictum est: Annuntiavi et locutus sum, multiplicati sunt super
numerum 25. Sunt ergo in populis et supernumerarii quodammodo. Quid est, supernumerarii? Plus
quam ibi futuri sunt. Intra parietes istos plures sunt, quam futuri sunt in regno Dei, in illa Ierusalem
coelesti; ipsi super numerum sunt. Animadvertat quisque utrum luceat in tenebris, utrum iniquitate
saeculi tenebrosa non seducatur; si non fuerit seductus nec victus, tamquam stella erit quam iam
numerat Deus.

Qui caritatem non habet nihil est.
10. Et omnibus, inquit, eis nomina vocans: ibi est totum praemium. Habemus nomina quaedam
apud Deum: ut noverit Deus nomina nostra, hoc optare debemus, hoc agere, hoc satagere,
quantum possumus, non de aliis rebus gaudere, nec de donis quibusdam spiritalibus. Videat Caritas
vestra: multa dona sunt in Ecclesia, sicut Apostolus dicit: Alii quidem per Spiritum datur sermo
sapientiae, alii sermo scientiae secundum eumdem Spiritum, alii fides in eodem Spiritu, alii donatio
curationum, alii diiudicatio spirituum, id est, ut diiudicet inter bonos et malos spiritus; alii linguarum
genera, alii prophetia 26. Quanta dixit! quam multa dixit! Multi donis talibus male usi audient in fine:
Non novi vos. Et quid dicturi sunt in fine, qui audient: Non novi vos? Domine, nonne in nomine tuo
prophetavimus, et in nomine tuo daemonia eiecimus, et in nomine tuo virtutes multas fecimus? 27
In nomine tuo omnia ista. Et quid dicet eis? Nunquam novi vos; discedite a me, qui operamini
iniquitatem 28. Quid est ergo, esse iam lumen coeli consolans noctem, et quod non vincatur a
nocte? Adhuc, inquit, supereminentiorem viam vobis demonstro. Si linguis hominum loquar et
Angelorum, caritatem autem non habeam, factus sum ut aeramentum sonans, aut cymbalum
tinniens 29. Quale donum est loqui linguis Angelorum et hominum! Tamen si caritatem, inquit, non
habeam, aeramentum sum sonans, aut cymbalum tinniens. Si sciero, inquit, omnia sacramenta et
omnem scientiam, et si habuero omnem prophetiam, et omnem fidem, ita ut montes
transferam (quanta ista dona sunt!); caritatem autem non habeam, inquit, nihil sum. Quale est illud
donum martyrii, et distributionis rerum suarum! Et tamen si distribuero, inquit, omnia mea
pauperibus, et tradidero corpus meum ut ardeam, caritatem autem non habeam, nihil mihi
prodest 30. Qui ergo non habet caritatem, etsi ad tempus habet haec dona, auferentur ei. Auferetur
ei quod habet, quia quiddam non habet: et ipsum quiddam hoc non habet, unde caetera teneantur
et ipse non pereat. Quid est illud quod modo ait Dominus: Qui habet, addetur ei; qui autem non
habet, et quod habet auferetur ab eo 31? Qui ergo non habet, et quod habet auferetur ab eo. Habet
gratiam possidendi, sed non habet caritatem utendi: quia ergo illud non habet, et quod habet
auferetur ab eo. Propterea discipuli, ut haberent caritatem, quos volebat facere in coelo stellas
ambulantes supereminentem viam, ille qui numerat multitudinem stellarum, et omnibus eis nomina
vocans; cum redirent discipuli quo missi erant, exsultaverunt, et dixerunt: Domine, ecce spiritus
immundi subiecti sunt nobis propter nomen tuum 32. Et ille qui numerat multitudinem stellarum, et
omnibus eis nomina vocans, sciens multos dicturos esse: Nonne in nomine tuo daemonia eiecimus?
quibus dicturus est in fine: Non novi vos; quia eos non numeravit in multitudine stellarum, nec eis
nomina vocavit: Nolite, inquit, in hoc gaudere, quia spiritus vobis subiecti sunt; sed gaudete quia
nomina vestra scripta sunt in coelo 33. Qui numerat multitudinem stellarum, et omnibus eis nomina
vocans.

Christi divinitatem partecipando erimus et nos immortales.

1034

