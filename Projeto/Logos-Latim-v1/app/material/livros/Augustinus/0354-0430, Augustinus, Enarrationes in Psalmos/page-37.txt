Filius Dei est Christus.
35. Post occulta ergo Filii, de quibus in hoc psalmo multa dicta sunt, erunt manifesta Filii, de quibus
pauca in fine eiusdem psalmi nunc dicta sunt: ex his autem titulus factus est, quae maiorem hic
partem tenent. Potest et ipse dies adventus Domini recte numerari inter occulta Filii, quamvis ipsa
Domini praesentia manifesta futura sit; de illo enim die dictum est quod nemo eum sciret, neque
Angeli, nec Virtutes, neque Filius hominis 65: quid ergo tam occultum, quam id quod etiam ipsi iudici
occultum esse dictum est, non ad cognoscendum, sed ad prodendum? De occultis autem Filii, etiam
si quisquam non Dei Filium subaudire voluerit, sed ipsius David, cuius nomini totum Psalterium
tribuitur, nam Davidici utique psalmi appellantur, voces illas audiat quibus Domino dicitur; Miserere
nostri, fili David 66; atque ita etiam hoc modo eumdem Dominum Christum intellegat, de cuius
occultis ipse psalmus inscriptus est. Sic enim etiam ab angelo dicitur: Dabit illi Deus sedem David
patris sui 67. Nec illa sententia huic intellectui contraria est, qua idem Dominus quaerit a Iudaeis, Si
filius David Christus est, quomodo in spiritu vocat eum Dominum, dicens: Dixit Dominus Domino
meo, Sede ad dexteram meam, donec ponam inimicos tuos sub pedibus tuis 68. Dictum est enim
imperitis, qui quamvis venturum Christum sperarent, secundum hominem tamen eum
exspectarent, non secundum quod Virtus et Sapientia Dei est. Docet ergo ibi fidem verissimam et
sincerissimam, ut et Dominus sit regis David, secundum quod est Verbum in principio, Deus apud
Deum, per quod facta sunt omnia 69; et filius, secundum quod factus est ei ex semine David
secundum carnem 70. Non enim dicit, Non est filius David Christus; sed, Si iam tenetis quod filius sit
eius, discite quomodo sit Dominus eius; nec teneatis in Christo quod filius hominis est, ita enim
filius David est; relinquatis quod Filius Dei est, ita enim Dominus eius est.

10

IN PSALMUM 10
ENARRATIO

Canitur contra Donatistas.
1. [vv 1.2.] Nova tractatione titulus iste non indiget; iam enim satis tractatum est quid sit, in finem.
Ipsum ergo psalmi textum videamus, qui mihi videtur adversus haereticos canendus, qui
commemorando et exaggerando multorum in Ecclesia peccata, quasi apud ipsos iusti aut omnes
aut plures sint, ab unius Ecclesiae verae matris uberibus nos avertere atque abripere moliuntur,
affirmantes quod apud ipsos sit Christus, et quasi pie studioseque admonentes, ut ad eos
transeundo transmigremus ad Christum, quem se habere mentiuntur. Notum est autem Christum in
prophetia, cum multis nominibus allegorice insinuaretur, etiam montem appellatum.
Respondendum est itaque istis, et dicendum: In Domino confido, quomodo dicitis animae meae:
Transmigra in montes sicut passer? unum montem teneo in quo confido, quomodo dicitis ut ad vos
transeam, tamquam multi sint Christi? Aut si vos montes esse dicitis per superbiam, oportet
quidem esse passerem pennatum virtutibus et praeceptis Dei; sed ea ipsa prohibent volare in istos
montes, et in superbis hominibus spem collocare. Habeo domum ubi requiescam, quia in Domino
confido: nam et passer invenit sibi domum 1, et factus est Dominus refugium pauperi 2. Dicamus
ergo tota fiducia, ne dum Christum apud haereticos quaerimus, amittamus: In Domino confido;
quomodo dicitis animae meae: Transmigra in montes sicut passer?
2. [v 3.] Quoniam ecce peccatores intenderunt arcum, paraverunt sagittas suas in pharetra, ut
sagittent in obscura luna rectos corde. Terrores isti sunt comminantium nobis de peccatoribus, ut
ad se tamquam ad iustos transeamus. Ecce, inquiunt, peccatores intenderunt arcum: credo,
Scripturas, quas illi carnaliter interpretando, venenatas inde sententias emittunt. Paraverunt
sagittas suas in pharetra: eadem verba scilicet, quae Scripturarum auctoritate iaculaturi sunt, in
cordis occulto paraverunt. Ut sagittent in obscura luna rectos corde: ut cum senserint, Ecclesiae
lumine propter multitudinem imperitorum et carnalium obscurato, non se posse convinci,
corrumpant bonos mores colloquiis malis 3. Sed contra omnes istos terrores dicendum est: In
Domino confido.

Quid nomine lunae intelligendum sit.
3. Luna vero quam congruenter significet Ecclesiam, memini me promisisse in hoc psalmo
consideraturum. Duae sunt de luna opiniones probabiles: harum autem quae vera sit, aut non
omnino, aut difficillime arbitror posse hominem scire. Cum enim quaeritur unde lumen habeat, alii

37

