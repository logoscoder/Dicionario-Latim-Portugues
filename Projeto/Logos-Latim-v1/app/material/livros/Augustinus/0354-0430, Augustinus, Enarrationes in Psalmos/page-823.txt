monuisset, quia possumus suspicari eos quos iuste vivere videmus, et quo fine faciant non
videmus, propter aliquid huiusmodi benefacere; continuo subiecit: Nolite iudicare, ne iudicemini 24.
Unde et hic cum dixisset: Amputa opprobrium meum quod suspicatus sum; addidit, quia iudicia tua
suavia, id est, iudicia tua vera. Veritatis enim amator suave clamat esse quod verum est. Hominum
autem iudicia de occultis hominum, non suavia, quia temeraria. Et ideo suum dixit opprobrium quod
de aliis est suspicatus; quia et hoc quod Apostolus ait: Comparantes semetipsos sibimetipsis 25, non
intellegunt: hoc enim proclivius homo suspicatur in alio, quod sentit in seipso. Hoc itaque
opprobrium suum petebat auferri, quod in se senserat, et in aliis fuerat suspicatus; ut non esset
diabolo similis, qui de occultis sancti Iob suspicatus est quod non gratis Deum coleret, quem
poposcit tentandum, ut crimen quod obiceret inveniret 26.

Aemulatio suspiciones malas parit, caritas non aemulatur.
5. [v 40.] Sed cum libenter alterius opprobrium nonnisi aemulatio suspicetur, dum bonum opus
reprehendi non potest, quia se asserit quod apertum est; et quo fine fiat reprehenditur, quia non se
exserit quod occultum est; atque ita male suspicari eum libet cui libet, non videndo quod latet, et
invidendo quod eminet: profecto contra hoc malum, quo quisque libenter de homine malum quod
non perspicit suspicatur, caritas habenda est, quae non aemulatur 27; quam Dominus praecipue
commendat, dicens: Mandatum novum do vobis, ut vos invicem diligatis; et: In hoc scient omnes
quia discipuli mei estis, si dilectionem habueritis in invicem 28: et de dilectione Dei et proximi
loquens: In his, inquit, duobus mandatis tota Lex pendet et Prophetae 29. Unde et iste contra suae
suspicionis opprobrium quod desiderat amputari: Ecce, inquit, concupivi mandata tua; in tua iustitia
vivifica me. Ecce concupivi ex toto corde, ex tota anima, ex tota mente diligere te, et proximum
sicut me: non in mea, sed in tua iustitia vivifica me, hoc est, ista caritate quam concupivi, imple
me. Adiuva ut faciam quod commendas, dona ipse quod mandas. In tua iustitia vivifica me: quia in
me unde morerer habui; unde autem vivam non invenio nisi in te. Iustitia tua Christus est, qui
factus est nobis sapientia a Deo, et iustitia, et sanctificatio, et redemptio; ut, quemadmodum
scriptum est: Qui gloriatur, in Domino glorietur 30. Et in illo invenio mandata tua quae concupivi, ut
in tua iustitia, hoc est in illo, vivifices me. Ipse est enim Verbum Deus; et Verbum caro factum est,
ut esset et proximus meus.

157 IN EUMDEM PSALMUM 118
Sermo 13

Quod filii Dei sumus, ipsius gratiae dono tribuamus.
1. [v 41.] Sermoni pristino, quem de psalmo qui est omnium prolixissimus, nuper habuimus, de
verbis eius quae sequuntur iste iungendus est. Haec verba sunt: Et veniat super me misericordia
tua, Domine. Quae sententia superiori videtur annexa: non enim ait: Veniat super me; sed ait: Et
veniat. Est autem illa superior: Ecce concupivi mandata tua; in tua iustitia vivifica me: deinde
sequitur: Et veniat super me misericordia tua, Domine. Quid hic ergo poscit, nisi ut mandata quae
concupivit, per eius misericordiam faciat, qui mandavit? Exponit enim quodammodo quid dixerit: In
tua iustitia vivifica me; cum subiungit: Et veniat super me misericordia tua, Domine, salutare tuum
secundum eloquium tuum: hoc est secundum promissionem tuam. Unde nos vult Apostolus filios
promissionis intellegi 1; ne arbitremur nostrum esse quod sumus, sed totum Dei gratiae
retribuamus. Factus est enim nobis Christus sapientia a Deo, et iustitia, et sanctificatio, et
redemptio; ut, quemadmodum scriptum est: Qui gloriatur, in Domino glorietur 2. Quod ergo ait: In
tua iustitia vivifica me; in Christo utique vivificari cupit, et ipsa est misericordia quam super se
poscit venire. Ipse Christus est et salutare Dei; quo verbo exposuit quam misericordiam diceret ubi
ait: Et veniat super me misericordia tua, Domine. Si ergo quaerimus quae sit ista misericordia,
audiamus quod sequitur: Salutare tuum secundum eloquium tuum. Ab eo quippe hoc promissum
est, qui vocat ea quae non sunt, tamquam sint 3. Nondum enim erant quibus promitteretur, ne
quisquam de meritis gloriaretur. Et quibus promissum est, etiam ipsi promissi sunt; ut totum corpus
Christi dicat, gratia Dei sum id quod sum 4.

Opprobria pro Christi nomine toleranda ne timuerimus.
2. [v 42.] Et respondebo, inquit, exprobrantibus mihi verbum. Utrum, verbum exprobrantibus; an,
verbum respondebo, ambiguum est: sed quodlibet eorum Christum sonat. Ipsum enim nobis

823

