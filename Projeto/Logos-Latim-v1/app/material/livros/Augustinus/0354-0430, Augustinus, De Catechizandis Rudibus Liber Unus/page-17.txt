Paulus persecutor et deinde apostolus. Conversio gentium. Persecutiones adversus Christi
Ecclesiam.
23. 43. Ex ipsis sanctorum persecutoribus fuerat etiam apostolus Paulus 231, et in christianos
maxime saeviebat 232: sed postea credens et apostolus factus 233, missus est, ut gentibus
Evangelium praedicaret, graviora perpessus pro nomine Christi, quam fecerat contra nomen Christi.
Ecclesias autem constituens per omnes gentes qua Evangelium seminabat 234, impense
praecipiebat, ut quoniam ipsi ex idolorum cultu venientes, et ad unum Deum colendum rudes, non
facile poterant rebus suis venditis et distributis servire Deo, oblationes facerent in pauperes
sanctorum 235, qui erant in Ecclesiis Iudaeae quae Christo crediderant. Ita illos tamquam milites,
illos autem tamquam stipendiarios provinciales apostolica doctrina constituit; inserens eis Christum
velut lapidem angularem 236, sicut per prophetam praenuntiatus erat 237, in quo ambo quasi parietes
de diverso venientes, de Iudaeis videlicet atque gentibus 238, germana caritate copularentur. Sed
postea graviores et crebriores persecutiones ex incredulis gentibus adversus Christi Ecclesiam
surrexerunt, et implebatur in dies singulos verbum Domini praedicentis: Ecce ego mitto vos velut
oves in medio luporum 239.

Ecclesia tanto pullulat amplius quanto uberiore sanguine martyrum rigatur.
24. 44. Sed illa vitis quae per orbem terrarum, sicut de illa prophetatum 240 et ab ipso Domino
praenuntiatum erat 241, fructuosos palmites diffundebat, tanto pullulabat amplius, quanto uberiore
martyrum sanguine rigabatur. Quibus per omnes terras innumerabiliter pro fidei veritate
morientibus, etiam ipsa persequentia regna cesserunt et ad Christum cognoscendum atque
venerandum fracta superbiae cervice conversa sunt. Oportebat autem, ut eadem vitis, sicut a
Domino idemtidem praedictum erat, putaretur et ex ea praeciderentur infructuosa sarmenta 242,
quibus haereses et schismata per loca facta sunt 243, sub Christi nomine, non ipsius gloriam, sed
suam quaerentium 244 per quorum adversitates magis magisque exerceretur Ecclesia et probaretur
atque illustraretur et doctrina eius et patientia 245.

Ultimus iudicii dies.
24. 45. Omnia ergo haec, sicut tanto ante praedicta legimus, sic et facta cognoscimus: et
quemadmodum primi christiani, quia nondum ista provenisse videbantur, miraculis movebantur, ut
crederent; sic nos quia omnia ista ita completa sunt, sicut ea in libris legimus, qui longe ante quam
haec implerentur conscripti sunt, ubi omnia futura dicebantur, et praesentia iam videntur,
aedificamur ad fidem 246, ut etiam illa, quae restant, sustinentes et perseverantes in Domino, sine
dubitatione ventura credamus, si quae adhuc tribulationes futurae in eisdem Scripturis leguntur 247,
et ipse ultimus iudicii dies 248, ubi omnes cives ambarum illarum civitatum receptis corporibus
surrecturi sunt et rationem vitae suae ante tribunal Christi iudicis reddituri. Veniet enim in claritate
potestatis 249 qui prius in humilitate humanitatis venire dignatus est; et omnes pios ab impiis
segregabit: non tantum eis, qui in eum credere omnino noluerunt, sed etiam eis qui frustra et
infructuose in eum crediderunt; illis daturus regnum aeternum secum, illis autem poenam
aeternam cum diabolo 250. Sed sicut nullum gaudium rerum temporalium ex aliqua parte simile
potest inveniri gaudio vitae aeternae, quam sancti accepturi sunt: ita nullus cruciatus poenarum
temporalium potest sempiternis iniquorum cruciatibus comparari.

De resurrectionis fide.
25. 46. Itaque frater confirma te ipsum in eius nomine atque adiutorio cui credis, adversus linguas
eorum qui fidem nostram irrident, de quibus diabolus seductoria verba loquitur, maxime volens
irridere fidem resurrectionis. Sed ex te ipso crede futurum te esse cum fueris, quando cum ante
non fueris, nunc esse te vides. Ubi enim erat ista moles corporis tui et ista forma membrorumque
compago ante paucos annos, priusquam natus, vel etiam priusquam in matris utero conceptus
esses, ubi erat haec moles et haec statura corporis tui? Nonne de occultis huius creaturae secretis,
Domino Deo invisibiliter formante, processit in lucem, certisque aetatum incrementis in istam
magnitudinem formamque surrexit? Numquid ergo difficile est Deo, qui etiam aggeres nubium ex
occulto in momento contrahit, et contegit caelum in ictu temporis 251, reddere istam quantitatem
corporis tui sicut erat, qui eam facere potuit sic cum non erat? Crede ergo fortiter et inconcusse,
quia omnia quae videntur quasi pereundo humanis oculis subtrahi, salva et integra sunt
omnipotentiae Dei: qui ea, cum voluerit, sine ulla mora et difficultate reparabit, ea dumtaxat quae
iustitia eius reparanda esse iudicat: ut in his corporibus reddant homines factorum suorum

17

