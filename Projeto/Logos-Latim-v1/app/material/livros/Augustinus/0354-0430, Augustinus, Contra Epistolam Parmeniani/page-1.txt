1 LIBER PRIMUS

Epistulae quam Parmenianus Tychonio scribit responditur.
1. 1. Multa quidem alias adversus donatistas pro viribus quas Dominus praebet partim scribendo
partim etiam tractando disserui. Nunc autem, quoniam incidit in manus nostras Parmeniani
quondam episcopi eorum quaedam epistula quam scribit ad Tychonium, hominem quidem et acri
ingenio praeditum et uberi eloquio, sed tamen donatistam, cum eum arbitraretur in hoc errare quod
ille verum coactus est confiteri, placuit petentibus, immo iubentibus fratribus, ut hic eidem
Parmeniani epistulae responderem propter quaedam maxime quae de Scripturis testimonia non
sicut accipienda sunt accipit. Tychonius enim omnibus sanctarum paginarum vocibus circumtunsus
evigilavit et vidit Ecclesiam Dei toto terrarum orbe diffusam, sicut de illa tanto ante per corda et ora
sanctorum praevisum atque praedictum est. Quo perspecto suscepit adversus ipsos suos hoc
demonstrare et adserere, nullius hominis quamvis sceleratum et immane peccatum praescribere
promissis Dei nec id agere quorumlibet intra Ecclesiam constitutorum et quamlibet impietatem, ut
fides Dei de Ecclesia futura diffundenda usque ad terminos orbis terrae, quae in promissis patrum
retenta et nunc exhibita est, evacuetur. Hoc ergo Tychonius cum vehementer copioseque
dissereret et ora contradicentium multis et magnis et manifestis sanctarum Scripturarum
testimoniis oppilaret, non vidit quod consequenter videndum fuit, illos videlicet in Africa christianos
pertinere ad Ecclesiam toto orbe diffusam, qui utique non istis ab eiusdem orbis communione atque
unitate seiunctis, sed ipsi orbi terrarum per communionem connecterentur. Parmenianus autem
ceterique donatistae viderunt hoc esse consequens et maluerunt suscipere obstinatissimum
animum adversus apertissimam veritatem, quam Tychonius asserebat, quam ea concessa superari
ab Africanis Ecclesiis, quae illius unitatis quam Tychonius asseruit communione gauderent, unde se
isti separassent. Et Parmenianus quidem primo eum per epistulam velut corrigendum putavit;
postea vero etiam concilio eorum perhibent esse damnatum. Epistulae itaque Parmeniani quam
scripsit ad Tychonium reprehendens eum, quod Ecclesiam praedicaret toto orbe diffusam, et
ammonens ne facere auderet, hoc opere statuimus respondere.

Parmenianus non credit Dei testamento, sed collegis.
2. 2. Illud itaque primum videamus quale sit, quod " Gallos et Hispanos et Italos et eorum socios ",
quos utique totum orbem vult intellegi, " traditoribus Africanis commercio scelerum et societate
criminum " dicit " esse consimiles ". Homini enim de Scripturis sanctis proferenti tam multa et tam
ingentia documenta ipse sine documentis loquitur et vult nihil probans credi sibi, invitans eum
videlicet ad imitationem suam, quia et ipse quibusdam coepiscopis suis contra tot Ecclesias per
tantam latitudinem terrarum omnium constitutas non nisi loquentibus credidit. Qua credulitate quid
magis temerarium repperiri potest? Dicit enim " legatione functos quosdam ", sicut ipse asserit, "
fidelissimos testes ad easdem venisse provincias "; deinde " geminato adventu sanctissimorum ",
sicut ipse dicit, " Domini sacerdotum dilucide plenius ac verius publicata esse " quae obiciunt. O
hominem putantem sibi magis credi debere quam Deo! Profert Tychonius divini testamenti tonitrua,
quod factum est in promissione Abrahae et promissione Isaac et promissione Iacob, quorum se
Deum testatur dicens: Ego sum Deus Abraham et Deus Isaac et Deus Iacob; hoc mihi nomen est in
aeternum 1, et iste opponit narrationes consacerdotum suorum. Quid dictum est ad Abraham? In
semine tuo benedicentur omnes gentes 2. Quid dictum est ad Isaac? Et benedicentur in semine tuo
omnes gentes terrae, propter quod audivit Abraham pater tuus vocem meam 3. Quid dictum est ad
Iacob? Ego sum Deus Abrahae patris tui et Deus Isaac, ne timeas. Terra enim supra quam tu dormis
tibi dabo eam et semini tuo. Et erit semen tuum sicut harena terrae et replebitur in mare et in
Africum et in Aquilonem et in Orientem. Et benedicentur in te omnes tribus terrae et in semine tuo
4
. Ne autem hoc de Iudaeis dictum putent, quid sit semen Abrahae in quo dictum est benedicendas
omnes gentes, exponat Apostolus: Abrahae, inquit, dictae sunt promissiones et semini eius. Non
dicit: " et seminibus " tamquam in multis, sed tamquam in uno: " et semini tuo ", quod est Christus
5
. In Christo ergo gentes omnes benedictionem habituras tanta auctoritate promissum est, tanta
exhibitum veritate, et contradicunt qui se christianos dici volunt! Et contra haec quid opponunt? "
Legatione " ait " functi, quidam fidelissimi testes ad easdem provincias venerunt; deinde geminato
adventu sanctissimorum Domini sacerdotum dilucide plenius ac verius esse publicatum ". Quid,
quaeso te, quid per istos fideles testes, quos vultis esse Deo fideliores, quid publicatum est? An
quia per Afros traditores semen Abrahae, quod est Christus, non est permissum pervenire usque ad
omnes gentes et ibi exaruit quo pervenerat? Dicite iam collegis vestris magis credendum esse

1

