imitantur isti, nummo inspecto responderit : Reddite Caesari quod Caesaris est et Deo quod Dei est
24
. Hi vero in utroque inoboedientes atque impii nec Deo reddunt christianum amorem nec regibus
humanum timorem, ita caeci et insani, ut, cum schismaticos suos Maximianistas per potestates a
catholicis imperatoribus missas de basilicis excluserint et vi magna iussionum et auxiliorum cedere
sibi compulerint, arguant catholicam, si pro ea catholici principes tale aliquid fieri praeceperint. Ipsi
vero Maximianistae, antequam essent Maximianistae, id est cum adhuc uno simul donatistarum
consortio tenerentur, quae ab eis Rogatus ille Maurus per regem barbarum Firmum quam saeva
quam acerba perpessus sit, recolant et taceant nec conqueri audeant, si quid huiusmodi vel a
Primianistis propter suum schisma vel cum Primianistis propter donatistarum schisma non pro
religione sacra, sed pro animositate sacrilega patiuntur.

Graviora sunt quae donatistae faciunt quam patiuntur.
11. 17. Fortassis enim dicunt graviora se perpessos a catholicis imperatoribus quam isti fecerunt
vel per reges barbarorum Rogatistis vel per iudices catholicorum imperatorum Maximianistis vel
etiam faciunt per furorem Circumcellionum quibuscumque potuerint. Quasi vero inde quaestio est,
utrum graviora patiantur quam faciunt, quod quidem nullo modo concesserim. Multa enim eorum
saevissima et acerbissima numerantur, immo numerari non possunt, quae si pauciora essent vel
eos in quos admittuntur minus affligerent, eo ipso essent certe graviora, quod non ab ordinatis
potestatibus iubentur, sed extraordinariis furoribus admittuntur. Non enim tam multa sunt quae
adversus Maximianistas per iudices humanae constitutionis egerunt. In eo genere actionum ponant,
si volunt, quae etiam ad persequendum Rogatum Maurum ab eis per Firmum barbarum gesta sunt,
et illum licet hostem immanissimum Romanorum in legitimis potestatibus numerent. Sed haec non
tam multa sunt, quam multa quotidie per furiosos ebriosorum iuvenum greges quibus principes
constituunt, qui primum tantummodo fustibus, nunc etiam ferro se armare coeperunt, qui
Circumcellionum notissimo nomine per totam Africam vagantur et saeviunt, contra omnem ordinem
legum potestatumque committunt. Quorum scelera cum ad eos deferuntur, fingunt se ignorare tale
hominum genus vel omnino ad se non pertinere contra quam omnes homines norunt ore
impudentissimo affirmant; neque hanc saltem vocem totius orbis accipiunt, multo probabilius
veriusque dicentis nescire se quid in Africa gestum sit sive a parte Donati sive contra partem
Donati, si licet in ipsa Africa donatistis episcopis donatistarum Circumcellionum vel facta nescire vel
dicere ad se non pertinere.

Licet cohercere haereticos et schismaticos.
11. 18. Sed, ut dicere coeperam, non hoc modo quaeritur, utrum patiantur graviora quam faciunt,
sed utrum adversus haereticos et schismaticos fieri tale aliquid liceat. Si enim dicunt non licere, cur
ipsi faciunt? Si autem licere fatentur, etiamsi ostendant, quod nullo modo possunt, graviora se
perpeti a catholicis imperatoribus quam ipsi per iudices eorum vel per reges barbarorum
schismaticis suis fecerunt vel per insaniam Circumcellionum omni generi hominum faciunt, neque
hoc mirandum est, si plus possunt principes quam missi a principibus iudices, si plus possunt
Romani imperatores quam barbari reges, et si merito graviora legibus patitur latro quam contra
leges ipse committit. Unde merito constitutionibus iustis graviora patiuntur Circumcellionum
mancipes quam faciunt Circumcelliones. Et tamen tanta est mansuetudo christiana, ut poenas
eorum incomparabiliter superent facinora eorum. Sed ecce damnaverunt in concilio suo
Maximianistas trecenti et decem episcopi donatistae, illi autem pertinacia perversitatis suae
basilicis cedere nolebant. Aditi sunt iudices, concilium eorum proconsularibus gestis inditum est.
Deinde iussum est, ut illi qui tanto episcoporum numero damnati sunt cederent locis. Qui facile
cesserunt non multa passi sunt, qui autem resistere tentaverunt quemadmodum afflicti sint quis
ignorat? Sed tamen si tanta fuisset immanitas resistentium, ut ad iniurias iudicum perveniret,
nonne multo acerbiora Romanis legibus paterentur? Sic et tunc, cum post terminum causae, in qua
se isti a catholica praeciderunt, consequenter agi coepisset, ut basilicas non tenerent, et tenerent
imperialibus resistendo iussionibus et sic resistendo, ut vis illa Circumcellionum notissima
praevaleret, addendo etiam insuper, ut cum donis Ecclesiae quos miserat imperator per Africam
euntes turbulentissimis et saevissimis seditionibus agitarent, tales in eos leges proferebantur, ut ne
ipsas quidem basilicas quae non erant unitatis, sed a separatis atque in suo iam schismate
constitutis fuerant fabricatae, retinere sinerentur. Qua in re iam suas iniurias potestas regia
vindicavit. Quid enim valent iuste possidere inimici iustitiae?

Contra eos promulgatae sunt nonnullae graves leges.
12. 19. Nec pro eis aliquid promulgasse invenitur nisi apostata Iulianus, cui pax et unitas christiana
nimium displicebat, quandoquidem ipsa ei unde impie ceciderat religio displiceret. Cui quidem isti
donatistae, sicut iudicum gesta testantur quibus id quod impetraverant allegarunt, talibus verbis

7

