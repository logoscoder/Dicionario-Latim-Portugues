nobis. Sic enim dicitur Ioanni: Aquas quas vidisti, super quas sedet meretrix illa, populi et turbae
sunt et gentes et linguae 128. Et quod scriptum est: Qui baptizatur a mortuo quid ei prodest lavatio
eius 129, ut interim differam diligentiorem istorum verborum inquisitionem, tutissime accipio
paganorum baptismata esse denotata, quia homines et a iustitia et ab ista vita mortuos colunt, in
quorum nomine baptizant. Quamvis enim et ipsi sacerdotes per impietatem mortui dicantur, non
tamen propter eos sic intellegitur, sed propter mortuos deos eorum, in quorum significatione
dicitur: Deus noster Deus vivus 130. Quapropter etsi apud christianos sunt aliqui praepositi vel
ministri per iniquitatem et impietatem suam mortui, vivit tamen ille de quo dictum est in Evangelio:
Hic est qui baptizat 131, quia, sicut dicit Apostolus: Christus surgens a mortuis iam non moritur et
mors ei ultra non dominabitur 132. Oleum vero peccatoris apertissime Psalmus ipse indicat
quemadmodum intellegendum sit. Ait enim: Emendabit me iustus in misericordia et arguet me;
oleum autem peccatoris non impinguabit caput meum 133. Unde manifestum est oleo peccatoris
blanditias adulatoris esse significatas, quibus repudiatis et detestatis eligit a iusto emendari et
argui, quia hoc iustus non fallaci lenitate adulationis, sed veraci asperitate obiurgationis faciens,
multo magis misericorditer facit. Unde est et illud in Apocalypsi: Ego quem amo arguo et castigo 134,
et illud apud Salomonem: Meliora sunt vulnera amici quam voluntaria oscula inimici 135, et multa
repperiuntur huiusmodi. Oleum vero suavitatis, odorem scilicet bonum per famam bonam
christianorum, illi exterminant 136, qui male victuri et ad mortem suarum iniquitatum redituri magna
multitudine irruunt, ut eis per baptismum peccata donentur et ad ea denuo revertantur. Nam
propter numerositatem muscis esse arbitror comparatos. Sed eis exterminant oleum suavitatis 137,
qui non ipsam Dei gratiam, sed hominum mores intuentur et quoniam, sicut grana inter paleam non
videntur, ita pie viventes inter iniquorum turbas non facile apparent, carnaliter offensi a percipienda
salute sempiterna sive tardantur sive omnino resiliunt. Esse autem bonum odorem in bona fama
recte viventium christianorum Apostolus docet dicens: Christi bonus odor sumus in omni loco 138.
Contra illi, quibus dicitur: Nomen enim Dei per vos blasphematur in gentibus 139, utique oleum
suavitatis exterminant. Sic ergo habent ista sinceriores alios intellectus, quod si sequantur etiam
ipsi ab earum quaestionum expediuntur angustiis. Illorum autem intellectus, si a nobis non
confirmetur, ipsos solos, si vero a nobis confirmetur, utrosque nostrum implicat.

...angelus, vel Spiritus Sanctus per manus eius.
11. 23. Quid opus est iam plura discutere? Nisi forte illud movebit, quod, cum probare Parmenianus
vellet carnales homines non posse spiritales filios procreare, addidit ex Evangelio testimonium:
Quod natum est de carne caro est et quod natum est de Spiritu spiritus est 140. Quasi nos dicamus
per se ipsum quemlibet hominem spiritales filios generare et non per Evangelium, in cuius
praedicatione Spiritus Sanctus operatur ad gignendos in baptismo filios spiritales, etiam cum fugit
fictum ministrum, sicut supra didicimus. Ideoque Apostolus cum filiis talibus loqueretur, si dixisset:
Ego vos genui nec addidisset: in Christo Iesu per Evangelium 141, nullo modo se quisquam fidelium
de illo natum religiose fateretur. Evangelium autem fur quoque Iudas sine detrimento credentium
praedicavit, et fictos eorum id est occultos malos, sicut ipsi quoque concedunt, cum fugiat Spiritus
sanctus, per eorum tamen ministerium gigni spiritales filios asserunt. Nam quis ferat tantam
dementiam, ut, cum forte carnalem vocet hominem de coniuge filios procreantem, spiritalem
appellet adulterum? " Absit ", inquit, " ut hoc sentiam ". Quomodo ergo adulter latens, cum apud
eos praepositus esset, spiritales potuit filios propagare, si carnales hoc facere non possunt? An forte
tunc per manus eius vel Christus vel Spiritus sanctus vel forte angelus baptizavit? Si ergo tunc
homo baptizat, cum baptizator manifestus est bonus, cum vero baptizator latet malus, tunc Deus
baptizat aut angelus et unusquisque spiritaliter talis nascitur qualis fuerit a quo baptizatur, optent
qui desiderant baptismum, ut homines per quos baptizantur non sint manifesti boni sed latentes
mali, ut sic Deo vel angelo baptizante sanctius renasci mereantur. Hanc absurditatem si cogitant
evitare, per quemlibet hominem, cum quisque Christi baptismo baptizatur, Christum baptizare
fateantur de quo solo dictum est: Hic est qui baptizat in Spiritu sancto 142.

Paulus sinit peccatores annuntient Christum, etsi non caste facerent.
11. 24. Nam illud ex Evangelio: Sicut misit me Pater et ego mitto vos. Haec cum dixisset, insufflavit
et ait illis : Accipite Spiritum sanctum. Si cui dimiseritis peccata dimittentur et si cui tenueritis
tenebuntur 143 contra nos esset, ut cogeremur fateri ab hominibus hoc, non per homines fieri, si,
posteaquam dixit: Et ego mitto vos, continuo subiecisset: Si cui dimiseritis peccata dimittentur et si
cui tenueritis tenebuntur. Cum vero interpositum est: Haec cum dixisset, insufflavit et ait illis:
Accipite Spiritum sanctum et deinde illatum per eos vel remissionem vel retentionem fieri
peccatorum, satis ostenditur non ipsos id agere, sed per eos utique Spiritum sanctum, sicut alio
loco dicit: Non enim vos estis qui loquimini, sed Spiritus sanctus qui in vobis est 144. Spiritus autem
sanctus in Ecclesiae praeposito vel ministro sic inest, ut, si fictus non est, operetur per eum Spiritus

18

