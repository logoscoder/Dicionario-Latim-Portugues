sic et Filius quos vult vivificat 169. Itane apud illos sani sunt, ut possint etiam curare non sanos? Quid
aliud isti quam se benedicendos pro Domino opponunt? Sed ab eis nullo modo seducuntur qui non
in homine, sed in Deo sperantes cantant: Benedic anima mea Dominum et noli oblivisci omnes
retributiones eius, qui propitius fit omnibus iniquitatibus tuis, qui sanat omnes languores tuos 170. Si
omnes languores ipse sanat, nullum relinquit quem Parmenianus sanare se dicat. Tantane apud
illos sunt lumina, ut illuminare etiam possint? Quod nec illi, quo in natis mulierum maior nemo
surrexit, Ioanni Baptistae 171 Ioannes Evangelista concedit, de quo ait: Non erat ille lumen, sed ut
testimonium perhiberet de lumine. Erat lumen verum quod illuminat omnem hominem venientem
in hunc mundum 172. Si omnem hominem illud lumen illuminat, nullum relinquit quem Parmenianus
illuminare se dicat, quia, etsi sancti homines secundum quemdam modum dicuntur lumina, aliud
tamen sunt lumina illuminata, aliud tamen lumen illuminans, quod solum illud est de quo idem
Ioannes Baptista dicit: Nos omnes de plenitudine eius accepimus 173. Nudos autem quis vestit nisi
qui dicit: Proferte illi stolam primam 174 et qui corruptibile hoc induet incorruptionem et mortale hoc
induet immortalitatem 175? Et homo quisquam divino indumento aliquem vestire dicitur, cui
magnum est si vestiri ipse mereatur? Iam porro emundare pollutum audeat se dicere, si prius audet
se dicere non esse pollutum. Mundati enim sumus equidem per gratiam Dei. Sed ne tunc quidem
mundabimus aliquem, cum fuerit perfecta nostra mundatio; quanto minus modo, cum corpus quod
corrumpitur aggravat animam 176! Quis enim glorietur castum se habere cor aut glorietur mundum
se esse a peccato? 177 Mundare quippe atque sanare in spiritalibus rebus tantumdem valet. Sicut
autem spe salvi facti sumus 178, ita spe mundati sumus in perfecta salute et in perfecta munditia.
Quomodo ergo sanare et mundare iam possumus, qui nec tunc poterimus, cum omni modo mundi
salvique fuerimus? " Sed Deus ", inquit, " haec per hominem facit ". Facit sane, sed fecit et per
Iudam, quem ad Evangelium praedicandum cum ceteris misit 179, fecit et per Pharisaeos in eis, qui
bona quae per eos audiebant ipsi faciebant, cum illi non facerent quae dicebant 180. Postremo cur
iniqui et scelerati eorum, sive cum latent sive cum pro Donati parte tolerantur, vivificant, curant,
illuminant, mundant? An ipsi non sunt mortui, vulnerati, caeci, polluti? An ideo non apud eos caeci
caecos ducentes simul in foveam cadunt 181, quia non ipsos, sed Deum quem praedicant illi,
audiendo et obtemperando sectantur? Ita sane. Sed tunc praedicant Deum, si cum Christo colligunt;
cum vero quae cum illo non colligunt spargunt 182, Donatum praedicando, non Deum, caeci caecos
sequendo simul in foveam cadunt. Sed de quaestione baptismi latius aliquid Domino adiuvante
tractabimus, cum de omnibus testimoniis sanctarum Scripturarum quae nobis obicienda credidit
Parmeniano responderimus, qui vere ipse adaquat proximos sibi eversione iniquitatis, qui eis tam
malum propinavit errorem, ut non pro pace, sed pro divisione et discissione non solum loquatur
ipse, sed etiam divinos Libros loqui persuadeat.

Baptismus datur de caelo, sed per homines.
15. 33. Sed inter multa miror hominem, cum ageret non posse haberi baptismum nisi acceptum
nec posse accipi sine dante, interposuisse ex Evangelio testimonium: Non potest homo accipere
quicquam, nisi fuerit illi datum de caelo 183. Posset enim aliquis horum verborum inscius, cum
coepisset iste dicere: Non potest homo accipere quicquam, nisi datum illi fuerit de caelo, antequam
dixisset de caelo putare illum dicturum fuisse: " a Donato ", aut: " a Parmeniano ", aut: " ab aliquo
de parte Donati ", aut omnino: " ab ipsa parte Donati ". Agnosco Evangelium et illic scriptum esse
recenseo: Non potest homo accipere quicquam, nisi datum illi fuerit de caelo. Sed numquid Donatus
est caelum? Numquid Parmenianus est caelum? Numquid pars ipsa Donati? Illa vero non esset
caelum, nec si esset in caelo. Qui enim ait: Non potest homo accipere quicquam, nisi datum ei
fuerit de caelo, numquam diceret: " Nisi datum fuerit ei de sole aut de luna aut de stellis ", quae
tamen in caelo sunt; quanto minus diceret: " Nisi datum fuerit ei de parte Donati ", quae non solum
non est caelum nec in caelo, sed nec in regno vult esse caelorum! Nec illud procul dubio diceret: "
Non potest homo accipere quicquam, nisi datum fuerit ei de Ecclesia "; et ipsa enim Ecclesia de
caelo accipit. Si autem diceret: " Non potest homo accipere quicquam, nisi datum fuerit ei ab
homine iusto ", irruerent quidem isti frontosi et se iustos esse proclamarent, ut ab eis acciperet qui
vellet accipere, nec nos quaestionem faceremus, utrum iusti essent an non essent, sed inter eos
esse vel latentes iniustos facile ostenderemus ex quibusdam proditis et exclusis, et tamen eos non
improbare nec dicere non datum vel non acceptum, quod datum et acceptum esset a talibus. Sed
et hoc falso diceretur, si diceretur : " Non potest homo accipere quicquam, nisi datum ei fuerit ab
homine iusto ". Ipse enim iustus, a quo alter accipit, quaero a quo acceperit. Si et ipse ab homine
iusto, et de illo ita quaero, donec ab ipso capite ordinis humani ad aliquem perveniam qui non ab
homine accepit, atque ita falsum esse doceam quod non potest homo accipere quicquam, nisi
datum fuerit ei ab homine.

Cum sanctum aliquid homo accipere desiderat, non attendat hominem.
22

