ut nefario schismate homines etiam a bonis per spiritalem discordiam separentur, quandoquidem
possunt et mali inter bonos non exaudiri propter infidelitatem suam et boni inter malos exaudiri
propter fidem suam? Deus enim qui cordis inspector est 78 non errat, ut alium pro alio vel exaudiat
vel repellat. An propterea dicunt haec, ut intellegatur episcopus malus non exaudiri, cum pro
populo rogat? Quod etsi ita esset, non ideo tamen populus, si bonus atque fidelis est, sollicitus esse
debet. Securos enim illos facit illa Scriptura quae ait: Fratres, haec scribo vobis, ut non peccetis; et
si quis peccaverit, advocatum habemus ad Patrem Iesum Christum iustum, et ipse est propitiatio
pro peccatis nostris 79. Quam veraci et pia humilitate dictum sit audiant, si habent aures unde
audiant. Ioannes enim dixerat : Haec scripsi vobis, ut non peccetis. Si ita sequeretur ut diceret: " Et
si quis peccaverit, advocatum habetis ad Patrem Iesum Christum iustum, et ipse est propitiatio pro
peccatis vestris ", se ipsum a peccantibus quasi segregasse videretur, ut iam non ei opus esset
propitiatio quae fit per mediatorem sedentem ad dexteram Patris et interpellantem pro nobis 80.
Quod utique non solum superbe, sed etiam falso diceretur. Si vero etiam ita diceret: " Haec scripsi
vobis, ut non peccetis, et si quis peccaverit, mediatorem me habetis ad Patrem, ego exoro pro
peccatis vestris ", sicut Parmenianus quodam loco mediatorem posuit episcopum inter populum et
Deum, quis eum ferret bonorum atque fidelium christianorum, quis sicut Christi apostolum et non
sicut antichristum intueretur? Et tamen isti lacus detriti fumosam istorum superbiam ferunt et
Spiritum sanctum continere non possunt 81, ut servent unitatem spiritus in vinculo pacis et in
omnibus orationibus suis de uno mediatore securi sint 82.

Christus unus verusque Mediator est.
8. 16. Homines enim omnes christiani invicem se commendant orationibus suis. Pro quo autem
nullus interpellat, sed ipse pro omnibus, hic unus verusque mediator est 83, cuius typus quoniam
praefigurabatur in sacerdote Veteris Testamenti, nullus et illic invenitur orasse pro sacerdote.
Paulus autem apostolus, quamquam sub capite praecipuum membrum 84, sed tamen quia
membrum est corporis Christi et noverat non per figuram in interiora veli ad Sancta sanctorum, sed
per expressam et redditam veritatem in interiora caeli ad sanctitatem non imaginariam sed
aeternam pro nobis intrasse maximum et verissimum sacerdotem 85, Ecclesiae se orationibus etiam
ipse commendat nec mediatorem se facit inter populum et Deum, ut pro se orent invicem omnia
membra corporis Christi, quoniam pro invicem sollicita sunt membra et, si patitur unum membrum,
compatiuntur omnia membra 86 et, si glorificatur unum membrum, congaudent omnia membra; ac
sic oratio pro invicem membrorum omnium adhuc in terra laborantium ascendet ad caput quod
praecessit in caelum, in quo est propitiatio pro peccatis nostris 87. Nam si esset mediator Paulus,
essent utique et ceteri coapostoli eius, ac sic multi mediatores essent nec ipsi Paulo ratio constaret
qua dixerat: Unus enim Deus, unus et mediator Dei et hominum homo Christus Iesus 88. In quo et
nos unum sumus, si servemus unitatem spiritus in vinculo pacis 89: nec propter malos bonos
deseramus, sed propter bonos malos sufferamus: ne, cum defendere volumus quod temeraria
praesumptione relinquimus incognitos, cogamur maiore scelere damnare inauditos.

Etiam mali episcopi possunt exaudiri pro devotione populorum.
8. 17. Quid quod etiam invenitur in Scripturis Balaam propheta non de populo Israhel sed
alienigena conductus ab inimico, ut populo Dei malediceret, conversus a Domino ad benedicendum,
cuius verba omnia bene imprecantis audimus et legimus 90, et cum aliud haberet in voto, verba
tamen precantis et bona sunt et pro populo exaudiuntur a Domino. Unde non mirum est sic verba
bona quae pro populo dicuntur in precibus, etiamsi a malis dicantur episcopis, exaudiri tamen non
pro perversitate praepositorum, sed pro devotione populorum. Verumtamen quod scriptum est in
Evangelio: Deus peccatores non audit; sed si qui Dominum coluerit et voluntatem eius fecerit,
ipsum exaudiet 91, non a Domino dictum est, sed ab illo qui oculos corporis iam quidem restitutos
habebat, sed ei oculi cordis nondum patebant, unde ipsum Dominum adhuc prophetam putabat.
Nam eum postea cognitum Dei Filium suppliciter adoravit 92. Ipse autem Dominus, cum in uno
templo orarent publicanus et Pharisaeus, peccatorem confitentem peccata sua magis iustificatum
dicit quam Pharisaeum iactantem merita sua 93, cui similes isti sunt. Quamquam enim iustificatus
destiterit esse peccator, tamen ut iustificaretur peccator orabat et peccata confitebatur et
exauditus iustificatus est, ut desineret esse peccator. Non itaque desineret esse peccator, nisi prius
exaudiretur peccator. Quamobrem non quidem omnem peccatorem exaudiri, sed tamen non
omnem peccatorem non exaudiri veritas testis est.

Verba Dei non prosunt peccatoribus non ea facientibus, sed prosunt audientibus.

15

