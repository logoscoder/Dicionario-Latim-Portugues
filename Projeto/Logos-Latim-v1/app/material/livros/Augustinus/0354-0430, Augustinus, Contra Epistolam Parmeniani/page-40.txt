Misericorditer est corripiendum peccatorem, patienter tolerandum.
2. 15. Misericorditer igitur corripiat homo quod potest, quod autem non potest patienter ferat et
cum dilectione gemat aut lugeat, donec aut ille desuper emendet et corrigat aut usque ad messem
differat eradicare zizania et paleam ventilare. Ut tamen securi de salute sua bonae spei christiani
inter desperatos, quos corripere non valent, in unitate versentur, auferant malum a se ipsis, id est
ut in ipsis non inveniatur quod eis in moribus displicet aliorum. Cum enim dixisset Apostolus: Quid
enim mihi de his qui foris sunt iudicare? Nonne de his qui intus sunt vos iudicatis? De his autem qui
foris sunt Deus iudicabit 72, tamquam illi responderent: " Quid agimus, cum ita improborum
multitudine premimur, ut iudicium nostrum in aliquam cohercitionem non possimus exerere? ",
auferte, inquit, malum ex vobis ipsis, id est: " Si non potestis auferre malos ex medio vestrum,
ipsum malum auferte ex vobis ipsis ". Quodsi quisquam velit sic intellegere quod dictum est:
Auferte malum ex vobis ipsis, ut per correptionem separationis de congregatione fratrum malus
quisque auferendus sit, studio tamen sanandi, non odio perimendi esse faciendum nemo
dubitaverit. Et quis adhibendus sit modus temporaque servanda, ne pax Ecclesiae violetur, in qua
maxime tritico parcendum est, ne simul cum zizaniis eradicetur, quod in praesentia visum est
necessarium disseruimus. Haec qui diligenter et pacifice cogitat, nec in conservatione unitatis
neglegit disciplinae severitatem nec immoderatione cohercitionis disrumpit vinculum societatis.

Exegesis Pauli 1 Cor 5, 11.
2. 16. Nam hoc ipsum quod ait Apostolus: Cum eiusmodi nec quidem cibum simul sumere 73 quam
multi boni christiani faciunt de his quorum familiarius curam gerunt, ut, a quorum consortio
potuerint separare quos tali correptione posse corrigi sentiunt vel quos omnino corrigi posse
desperant, ne alios colloquiorum malorum contagione corrumpant 74, non dubitent facere. Facit
autem hoc bene, id est humili caritate ac benigna severitate, qui sic praeest fratribus suis, ut eorum
servum se esse meminerit, sicut sese habet ipsius Domini et praeceptum et exemplum 75. Tunc
enim fit et sine tyfo elationis in hominem et cum luctu deprecationis ad Deum. Sed non, quam
facile de gradu clericorum quisque ab episcopo vel de numero pauperum quos pascit Ecclesia vel
de ipsa congregatione laicorum sive ab episcopo sive a clerico vel quocumque praeposito cui est
potestas eximitur, ita ut cum eiusmodi a ceteris, quibus hoc praecipi potest, nec cibus sumatur,
tam facile malorum multitudo in quolibet ordine Ecclesiae potest a bonorum commixtione secludi et
expelli. Nam et in domibus suis quique boni fideles ita disciplinam suorum moderantur et regunt, ut
ibi quoque obtemperent Apostolo praecipienti cum eiusmodi nec quidem cibum simul sumere 76,
cum et de filiis suis et de domesticis hoc faciunt vel fieri iubent, cum eos vident ita vivere, ut hoc
eis esse faciendum ipsa quae in eos habetur caritas suggerat. Turba autem iniquorum, cum facultas
est in populis promendi sermonem, generali obiurgatione ferienda est et maxime si occasionem
atque opportunitatem praebuerit aliquod flagellum desuper Domini, quo eos appareat pro suis
meritis vapulare. Tunc enim aures humiles praebet emendatori sermoni calamitas auditorum
faciliusque in gemitum confitendi quam in murmura resistendi afflicta corda compellit, sicut tunc
beatus Cyprianus de collegis suis fortasse illa non diceret, nisi eum divina desuper severitas
adiuvaret. Eo quippe tempore illa dicebat tam molesto, tam calamitoso atque luctuoso ut illi non
solum suscensere non auderent, sed etiam vix a suscensentibus veniam se posse impetrare
sentirent. Quamquam etsi nulla calamitas tribulationis premat, cum facultas datur, utiliter corripitur
in multitudine multitudo; nam sicut separata saevire, sic in ipsa congregatione obiurgata gemere
consuevit. Quamobrem et illud praeceptum Apostoli 77 nullo modo neglegendum est, cum sine
periculo violandae pacis fieri potest, quia nec ipse aliter fieri voluit, ut a congregatione bonorum
separaretur malus, et eiusdem illud praecipue tenendum est, ut sufferentes invicem studeamus
servare unitatem spiritus in vinculo pacis 78. Item Domino in Evangelio dicenti et in illo obtemperare
debemus, ubi ait: Si neque Ecclesiam audierit sit tibi tamquam ethnicus et publicanus 79, et in illo,
ubi prohibuit colligi zizania, ne simul eradicetur et triticum 80. Potest enim utrumque custodiri ab eis
de quibus dictum est: Beati pacifici, quoniam ipsi filii Dei vocabuntur 81.

Alia testimonia a Parmeniano posita explicantur.
3. 17. Sed iam cetera quae Parmenianus posuit testimonia videamus. Inter omnia, quibus eorum
sacrilegus tumor apparet, nullo se loco magis aperuit quam in eo, quod ausus est etiam illud ex
Ieremia propheta ponere, unde persuaderet hominibus caecis communionem donatistarum non
solum Ecclesiam veram esse, sed etiam talem iam hoc tempore, qualis post ultimam ventilationem
Ecclesia sancta futura est. Cui sacrilegae praesumptioni et nefandae elationi quid addi possit
ignoro. Et multis quidem locis sermonum suorum nihil aliud praesumere intelleguntur, sed
aliquando tamen verecundantur, cum eos urgere veritas coeperit, quando interrogantur vel utrum
non habeant vel utrum non sint ipsi peccatores. Verumtamen in hoc prophetico testimonio impiam

40

