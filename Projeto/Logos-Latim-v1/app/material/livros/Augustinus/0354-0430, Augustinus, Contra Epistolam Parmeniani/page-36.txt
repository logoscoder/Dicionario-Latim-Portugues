sententia teneatur. Non enim metuendum est, ne quis intellegat laudando eum dixisse: Bona
gloriatio vestra, cum et superius dixerit: Inflati estis et non potius luctum habuistis et hic continuo
subiungat: Nescitis quia modicum fermenti totam massam corrumpit 26, quod ad ipsam inanis
gloriationis corruptionem congruentius referri potest. Superbia quippe velut ex vetustate primi
hominis, qui superbia lapsus est, quasi fermentata et corrupta mente facit elatos in unam
consparsionem, qui sibimet in eam simili iactantiae vanitate consentiunt. Et gloriari quidem non de
peccatis suis, sed super alterius peccata tamquam ex comparatione innocentiae suae, modicum
videtur fermentum, quia etiam de suis iniquitatibus gloriari multum fermentum est; sed et illud
modicum totam massam corrumpit. Cadit enim superbus merito superbiae et incipit etiam peccata
sua defendendo velle gloriari. Quod praevidens idem Apostolus dicit: Quapropter qui se putat stare
caveat ne cadat 27, et iterum: Si praeoccupatus fuerit homo in aliquo delicto, vos qui spiritales estis
instruite huiusmodi in spiritu mansuetudinis, intendens te ipsum, ne et tu tempteris. Alter alterius
onera portate, et sic adimplebitis legem Christi 28. Quid est lex Christi nisi: Mandatum novum do
vobis, ut vos invicem diligatis 29? Quid est lex Christi nisi: Pacem meam do vobis, pacem meam
relinquo vobis 30? Quod ergo hic dixit: Invicem onera vestra portate, et sic adimplebitis legem
Christi 31, hoc alio loco ait: Sufferentes invicem in dilectione, studentes servare unitatem spiritus in
vinculo pacis 32. Nam et in illo Pharisaeo modicum fermenti esse videbatur, quia peccatorem non
solum non dolebat, sed super eius peccata de suis se meritis extollebat. Sed descendit ille confitens
peccata sua iustificatus magis quam ille Pharisaeus iactans merita sua, quoniam qui se exaltat
humiliabitur et qui se humiliat exaltabitur 33. Sequitur ergo Apostolus et dicit: Expurgate vetus
fermentum, ut sitis nova consparsio sicut estis azymi 34. Quid est ut sitis et quid est sicut estis, nisi
quia erant ibi tales, erant ibi non tales, quos ut tales essent exemplo talium commonebat? Tamen
omnes in uno tamquam eosdem ammonet, ne illi qui tales erant desperarent de his qui nondum
tales erant et eos ad compagem corporis sui non pertinere arbitrarentur; tamquam enim eosdem
ammonet, cum dicit: Ut sitis, sicut estis. Noverant enim et illi qui iam sic erant et ammonente
Apostolo magis magisque nosse debebant sufferre illos qui nondum sic erant, ut sufferendo invicem
in dilectione servarent unitatem spiritus in vinculo pacis 35 et invicem onera sua portantes implerent
utique legem Christi 36. Et quoniam Dominus noster Iesus Christus ad docendam humilitatis viam
usque ad mortem crucis humiliari dignatus est et tamquam medicus aegrotantes ita cum dilectione
pertulit peccantes de quibus dixerat: Non est opus sanis medicus, sed aegrotantibus 37, statim
principale proposuit exemplum dicens: Etenim pascha nostrum immolatus est Christus 38, ut tantae
humilitatis exemplo discerent expurgare vetus fermentum, id est quidquid in eis superbiae de
vetere homine remansisset. Itaque, inquit, diem festum celebremus, non utique unum diem sed
totam vitam, non in fermento veteri neque in fermento malitiae et malignitatis, sed in azymis
sinceritatis et veritatis 39. Malitia quippe est et malignitas velut de alieno peccato gloriari, quasi
tunc debeat de iustitia sua quisque gaudere, cum alium iustum non esse conspexerit. Sinceritas
autem est et veritas, etiam si proficit aliquis, meminisse quid fuerit et multo magis misereri
lapsorum, quandoquidem ipse erectus est a lapsu suo per Christi misericordiam, qui sine ullo suo
peccato se pro peccatoribus humilavit.

Aliena peccata non sunt negligenda.
2. 6. Sed ne perniciose relinquantur et quasi dissimulanter neglegantur aliena peccata, quod est
non minoris crudelitatis quam illud superbiae, sequitur et dicit: Scripsi vobis in epistula non
commisceri fornicariis, non utique fornicariis huius mundi aut avaris aut raptoribus aut idolis
servientibus. Alioquin debueratis de hoc mundo exire 40; id est si a peccatoribus huius mundi qui
praeter Ecclesiam sunt vos cohibetis, debueratis de hoc mundo exire. Opus enim vestrum in hoc
mundo illud est, ut peccatores Christo ad salutem lucremini; quod fieri non poterit, si eorum
colloquia convictumque fugiatis. Nunc autem, inquit, scripsi vobis non commisceri. Si quis frater
nominetur aut fornicator aut idolis serviens aut avarus aut maledicus aut ebriosus aut rapax, cum
eiusmodi ne quidem cibum simul sumere. Quo enim mihi de his qui foris sunt iudicare? Nonne de
his qui intus sunt vos iudicatis? De his autem qui foris sunt Deus iudicabit. Auferte malum ex vobis
ipsis 41.

Parmenianus non citat ultimam particulam sententiae Pauli.
2. 7. Ecce quemadmodum ad hanc sententiam venit Apostolus, cuius ultimam particulam
ponendam credidit Parmenianus dicens esse scriptum: " Auferte malum ex vobis ipsis 42. Quod
utique ", inquit, " si bonis et integris non noceret, non iuberetur auferri ". Quae autem superius dicta
sunt unde ad hoc ventum est praetermisit, quibus utique ad id quod persuadere cupiebat,
separationem a malis fieri corporaliter oportere, poterat adiuvari dicente Apostolo: Cum eiusmodi
ne quidem cibum simul sumere 43. Cur ergo non commemoravit quod eius intentionem maxime
adiuvare posse videbatur? Cum enim vehementer instet ut a male viventibus corporalem

36

