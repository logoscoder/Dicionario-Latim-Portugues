Quomodo intellegitur Isa 52, 11.
4. 20. Sicut etiam beati Isaiae verba intellegenda sunt, quae ille similiter non intellegens ad
eandem sui erroris sententiam detorquere conatus est. Quid enim ait Isaias? Recedite, recedite,
exite inde et immundum nolite tangere. Exite de medio eius et separamini, qui fertis vasa Domini
91
. Numquid eadem totiens repetenda sunt, quomodo fiat separatio cordis a malis? Immundum
enim non tangit qui ad peccatum nulli consentit. Exit autem inde, ut salva eius causa sit apud
Deum, si etiam disciplinam corripiendi et arguendi salva pace non neglegat. Nam qui vult
corporaliter quasi manifestos malos deserere, spiritaliter deserit latentes bonos, quos inexpertos et
incognitos cogitur accusare, dum separationem suam conatur defendere.

Aliqua exempla citantur.
4. 21. Sed isti respondeant: Si mundus est Felicianus, cur exiit de medio eorum? Si vero immundus
est, cur modo tangunt immundum ? Quodsi tunc immundus fuit cum foris esset, quos illic baptizavit
immundi sunt, quia immundum tetigerunt. An omnes cum illo remeando mundati sunt? Possunt
ergo isti mundare foris baptizatos, quos in sua communione non baptizaverint? Cur ergo alios
rebaptizant? An a trecentis decem Bagai considentibus damnari aliqua forte dignatio est et ideo de
toto orbe quisquis ad eos venerit rebaptizatur, quia non meruit totus orbis istam dignationem, ut
Bagaiensi concilio damnaretur? Quid ergo? A Maximiano et a caeteris sociis eius ad Primiani
communionem non redeuntibus quicumque baptizati venerint, rebaptizantur an parcitur eis? Si
rebaptizantur, violatur dignatio Bagaiensis - in ea quippe etiam istorum baptizatores damnati sunt
-; si autem parcitur eis, rogandi sunt isti, ut rursum ad oppidum Bagaiense conveniant et, si forte
ille numerus trecentorum decem iam consecratus est, totidem conveniant et illic sententiam contra
totum orbem proferant, sicut adversus Maximianistas protulerunt, ut, cum voluerint aliquem
rebaptizare ex aliqua orbis parte venientem, pari privilegio se defendat asserens ita sibi parci
oportere, sicut ei parcitur quem Maximianista baptizat, quia iam non soli Maximianistae, sed etiam
totus orbis meruerit concilio Bagaiensi damnari. Deinde se ipsos a tam magna invidia liberabunt, ut,
cum coeperint iam non rebaptizare in Ecclesia baptizatos quae per omnes terras est constituta, si
quis eis moverit quaestionem, cur iam non faciant quod antea faciebant, respondeant: " Quando
ista faciebamus, nondum Bagaiensi concilio totum orbem terrarum damnaveramus; nunc autem
rogati misericorditer concessimus, ut eos tali concilio damnaremus quali Maximianistas
damnavimus, quorum baptismum non repetimus ". Quid ergo magnum est, quid difficile praestare
omnibus gentibus tantam dignationem damnationis? An iterare baptismum orbis terrarum licet et
iterare damnationem orbis terrarum non licet? Etiam hinc securi sint; non invenimus quo concilio
tot gentes provinciasque damnaverint. Quosdam paucos in Africa damnaverunt, a quibus totius
orbis iudicio superati sunt, nec ausi sunt postea damnare iudices apud quos superati sunt. Quid
enim esset impudentius, quid insanius? Multo minus damnare potuerunt etiam in ceteris terrarum
partibus constitutos, qui talibus ecclesiasticis iudicibus credere quam victis litigatoribus maluerunt.
Et tamen Maximianistarum, quos trecenti et decem donatistae Bagaiensi concilio damnaverunt,
baptismus agnoscitur, acceptatur, admittitur, orbis terrarum autem, per quem Christi hereditas sic
exhibita est ut promissa est, in qua et ipsi ante paucos annos fuerunt, quem nullo iure damnare
potuerunt, nulla saltem concilii perversitate damnarunt, baptismus improbatur, exufflatur, iteratur.
O sancta damnatio, quam Maximianistae meruerunt, et laboriosa innocentia gentium, quae apud
illos propterea christianum nomen amisit, quia talem damnationis locum invenire non potuit!

Donatistae se contradicunt.
4. 22. Si autem illi soli a Maximianistis venientes non rebaptizantur qui cum suis baptizatoribus
redeunt, sicut hi qui cum Praetextato et Feliciano redierunt, primo videant, quemadmodum
eiusdem schismatis baptismum extra eorum communionem foris aequaliter datum in aliis
confirment, in aliis exufflent, in parte honorent, in parte violent. Ita enim ubi violant rei fiunt, ubi
autem confirmant, reatus sui testes inveniuntur. Si enim sic postea confirmarent, ut iam violare
desinerent, non discrepatio, sed correctio diceretur; cum autem in quibusdam improbant quod in
aliis approbant, in his accusantur, in illis testimonium contra se dicunt. Quaero enim, quare non
baptizes eos, quos Felicianus in Maximiani schismate baptizavit: quia Christi baptismum acceperunt
an quia Feliciani? Si quia Feliciani, apud Maximianistas eum dedit damnatus, foris extra
communionem vestram eum dedit; hoc est ille baptismus quod et Salvii Membressitani et aliorum
talium. Si autem quia Christi, plus apud te valet pro baptismo Christi Felicianus in Mustitanis quam
ipse Christus in omnibus terris, plus apud te valet pro baptismo Christi sedens ad latus tuum ex
damnato a te quam ille sedens ad dexteram Patris ex crucifixo pro te. Parcitur in paucissimis
baptismo Christi ne Felicianus offendatur, et non parcitur ne ipse Christus in tot gentium milibus
exuffletur.

42

