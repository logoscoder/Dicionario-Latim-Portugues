caritatem. Audiamus igitur eius vocem nec eius loquatur palea, sed frumentum. Si ergo dicat istis: "
Quid in me arguitis, fratres, quid accusatis? Quanto intervallo secundum terrenum locum ab Africa
remota sim, partim nosse partim audire potuistis. Quid ibi tunc sive traditores sive traditorum vel
accusatores vel damnatores sive innocentium vel calumniatores vel oppressores egerint, prorsus
ignoro. Sed ille Dominus noster, qui emit totum orbem pretio sanguinis sui, cuius sancta commercia
propheta tanto ante cecinit dicens: Foderunt manus meas et pedes, dinumeraverunt omnia ossa
mea. Ipsi vero consideraverunt et conspexerunt me, diviserunt sibi vestimenta mea et super
vestimentum meum miserunt sortem 17, inter vos et nos non spatia constituit vacua et nuda
christianis; implevit haec omnia sanctificatione nominis sui. In ipso quippe Psalmo passionis non
solum quanti, sed etiam quantum emerit declaratum est. Ibi enim paulo post dicitur: Reminiscentur
et convertentur ad Dominum universi fines terrae et adorabunt in conspectu eius universae patriae
gentium, quoniam ipsius est regnum et ipse dominabitur gentium 18. De causa itaque vestra tunc
fortasse cogerer iudicare, si vel vicina essem vel ita remota, ut inter nos et vos non habitarent alii
christiani eodem nomine signati, eadem unitate pacati. Multae interiacent patriae gentium simul
mecum emptae illius sanguine, in cuius conspectu mecum pariter adorant. Per illas ad me transiit
fama de vobis; ipsae de vicinitate causam vestram examinare potuerunt. Quod si non factum est,
vos neglexistis; neque enim neglecti a ceteris non usque ad nos etiam veniretis. Si autem aliquid
iudicatum est, date veniam; non audeo vobis superatis temere credere et iudices vestros eadem
temeritate damnare. Accedit mihi aliud quod me plurimum moveat. Quia, si vos innocentes
oppressi essetis, nos saltem fratres, qui vobis nihil nocuimus, amaretis; cum vero nos, qui bene
nobis conscii sumus causam vestram vicinis vestris recto Ecclesiae iure commissam fuisse, qui
coram Deo sciunt quemadmodum iudicaverint, lacerare tamen maledictis et acerbis odiis insectari
et, quasi propter vos Christus apud nos hereditatem suam perdiderit, etiam rebaptizare conamini,
quid boni de illa vestra causa sentire poterimus? Qui enim longe remotissimos fratres temerariis
suspicionibus damnare minime dubitatis, quam iuste a vicinis vestris damnati fueritis ostenditis.
Cur enim non credam recte damnari potuisse a vicino iudice auditum, qui me fratrem tam longe
absentem damnare non dubitat inauditum, hoc mihi obiciens maximum crimen, quoniam qui
praesens esse non potui eis ad quos causa perducta est iudicibus potius quam victis litigatoribus
credidi? Quibus iudicibus si non potius credidissem, etiamsi illi qui victi sunt innocentes essent, ego
innocens esse non possem. Magno enim delicto implicaremur, si, cum corda humana non
cerneremus, nec disciplinam ecclesiasticam teneremus, cum eis nollemus iudicantibus credere,
ultra quos non potuit causa transire et per quos potuit ad nos fama percurrere. Ab istis innocentibus
impia diremptione discindens te innocentem dicis? Quod utique si esses, cum videres in Scripturis
sanctis messem Domini tui ante ultimam segregationem et ventilationem a zizaniis et palea non
posse separari, eligeres potius fortis esse in tolerandis malis quam impius in deserendis bonis ".
Quot enim Ecclesiarum per orbem longe remotarum putamus esse istas et quam iustissimas voces,
quas in Philadelphia figuravi!

Quisquis patitur ab Imperatore, non continuo martyr est.
8. 13. Quin etiam conqueri audet Parmenianus, quod eos Constantinus ad campum id est ad
supplicium duci iussit, qui victi apud ecclesiasticos iudices nec apud ipsum quae dicebant probare
potuerunt et adhuc in sanctae Ecclesiae praecisiones sacrilego furore ferebantur, et hoc eum
tamquam immaniter iussisse Hispano Ossio suggerente criminatur, suspicionibus videlicet suis,
sicut semper, damnando inauditos. Quasi vero non humanius et probabilius alius crediderit Ossio
tamquam episcopo suggerente potius factum, ut in leniorem cohercitionem quamvis immanissimi
sceleris, id est sacrilegi schismatis, sententiam flecteret imperator. Quid enim non isti iuste
patiuntur, cum ex altissimo Dei praesidentis et ad cavendum ignem aeternum flagellis talibus
ammonentis iudicio patiantur et merito criminum et ordine potestatum? Prius enim probent non
esse se haereticos vel schismaticos; tum demum de indignis poenis suis emittant liberam vocem,
tum demum sese audeant, cum tale aliquid patiuntur, veritatis martyres dicere. Alioquin si, quisquis
ab imperatore vel a iudicibus ab eo missis poenas luit, continuo martyr est, omnes carceres
martyribus pleni sunt, omnes catenae iudiciariae martyres trahunt, in omnibus metallis martyres
aerumnosi sunt, in omnes insulas martyres deportantur, in omnibus poenalibus locis iuridico gladio
martyres feriuntur, omnes ad bestias martyres subriguntur, aut iussionibus iudicum vivi ignibus
concremantur. Si autem, sicut dicit Apostolus: Non est potestas nisi a Deo et minister Dei vindex
est in ira ei qui male agit, non sine causa gladium portat. Vis non timere potestatem? Bonum fac et
habebis laudem ex illa 19. Bonus enim quisquis passus fuerit, laus illi provenit ex potestate facientis,
malus vero quod merito patitur iniquitatis, non deputet saevitiae potestatis.

donatistae non patiuntur quale faciunt.
8. 14. Et tamen quid tale isti patiuntur quale faciunt, nisi quia hominum multitudo non in corde cor
habet, sed in oculis? Nam si sanguis exit de carne mortali, quisquis aspicit exhorrescit; si a pace

5

