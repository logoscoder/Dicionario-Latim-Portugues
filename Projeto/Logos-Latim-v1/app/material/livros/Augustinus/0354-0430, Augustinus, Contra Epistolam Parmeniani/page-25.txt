quibus iudicare nullo modo potuerunt, incredibili temeritate impietatis exsufflant et sibi audent
arrogare quod Dei est, a se damnatos in honoribus integris pro Donati pace recipiunt et a se
inauditos contra pacem Domini detestantur, baptisma in illis terrarum partibus per Apostolos
traditum perisse contendunt et per Felicianum apud Maximianistas traditum non perisse
concedunt? Iam vero quomodo catholici non clarificant Dominum, qui promissa eius nullis hominum
sceleribus quominus implerentur impediri potuisse confidunt, qui sacramenta eius tam debita
veneratione prosecuntur, ut ea si etiam ab indignis tractata fuerint, illis sua perversitate damnatis
illa intemerata sanctitate permanere demonstrent?

Redarguere, salva pace.
20. 39. " Iterum " inquiunt " scriptum est: Nolite communicare operibus infructuosis tenebrarum,
magis autem et redarguite. Quae enim fiunt ab ipsis latenter turpe est et dicere 208 ". Iam ipsa
verba quemadmodum intellegenda sint diximus, quia non communicare est non consentire; quod
propter Ecclesiae disciplinam parum est, nisi etiam redarguantur, ut corrigi possint. Sed haec salva
pace facienda sunt et quantum admittit officium conservandae unitatis, ne simul eradicetur et
triticum.

Non communicare alienis peccatis est se castum servare.
21. 40. " Iterum ad Timotheum idem Apostolus: Ne, inquit, communicaveris peccatis alienis. Te
ipsum castum serva 209 ". Docuit ex consequenti, quemadmodum quod prius dixit intellegendum sit.
Qui enim se ipsum castum servat, non communicat peccatis alienis. Si enim communicat consentit,
si consentit corrumpitur, si corrumpitur castum se ipsum non servat. Sed sane tandem aliquando
evigilavit Parmenianus et attendit quid diceret Tychonius, sed frustra; statim quippe amore
sententiae suae contra veritatem oculos clausit. Ait enim: " An numquid, frater carissime, non
polluunt alios aliena peccata? Et hoc est facinorosis non communicare, licet cum ipsis convenias,
eorum facta non facere ". Et tamen non totum dixit. Parum est enim eorum facta non facere, nisi
displiceant; parum est ut displiceant, nisi redarguantur. Aliud est enim non facere, aliud non
communicare id est consentire facientibus, aliud etiam redarguere. Cur ergo ubi videre coeperat
statim se avertit et usque in finem noluit pervenire et vix trientem de toto posuit? An, sicut de
populo fecerunt, etiam veritatis sententiam praecidendam putavit? Nos dicimus, quod, qui non facit
malum nec facienti consentit et facientem arguit, firmus atque integer inter iniquos tamquam
frumentum inter paleam conversatur; ille autem tantummodo ait: " Eorum facta non facere ". Et
tamen hanc tertiam de tota sententia particulam quemadmodum refellat videamus.

Malum est saltem corde vitandum.
21. 41. " Quod contra legem esse divinam ", inquit, " nullus qui legem veneratur ignorat ". Adhuc
ista verba communiter dici possunt. Potest enim et alius dicere: " Quod secundum legem esse
divinam nullus qui legem veneratur ignorat ". Sed opus est probare, non dicere. Attendamus ergo
quemadmodum probet. " Quid enim prodest ", inquit, " innocentiam custodisse, si cum reis mixtus
es et obnoxius ? ". Sane, si ita est, non innocentiam custodisse non prodest, sed innocentia
custodita non est. Mixtus enim reis et obnoxius nisi per conscientiae maculatam consensionem
nullus recte dici potest. Qui vero implet quod scriptum est: Iusto nihil placet iniquum 210, ubilibet
eum versari quaelibet necessitas cogat, misceri iniquitatibus non potest. " Vel quomodo ", inquit, "
incorruptus poteris permanere qui corruptis sociaris? ". Ita plane, si sociatur, id est si mali aliquid
cum eis committit aut committentibus favet; si autem neutrum facit, nullo modo sociatur. Porro si
addat tertium, ut non sit in vindicando piger, sed vel corripiat iustus in misericordia et arguat 211 vel
etiam, si eam personam gerit et ratio conservandae pacis admittit, et coram omnibus peccantes
arguat, ut ceteri timeant, removeat etiam vel ab aliquo gradu honoris vel ab ipsa communione
sacramentorum, et haec omnia cum dilectione corrigendi, non cum odio persequendi faciat,
plenissimum officium non solum castissimae innocentiae, sed etiam diligentissimae severitatis
implevit. Ubi autem cetera impediuntur, illa duo semper retenta incorruptum castumque
custodiunt, ut nec faciat malum nec approbet factum.

Donatistae non sunt modicum fermenti.
22. 42. Sed tamen videamus unde iste doceat quod affirmat. "Cum scriptum sit: ", inquit, "
Modicum fermenti totam massam corrumpit 212 ". Dixit hoc Parmenianus atque abiit nec ei nunc
ostendi potest in parte Donati non solum modicum fermenti, sed multum veneni ex illis ovis
aspidum ruptis 213 et praevalidis iam serpentibus pro Primiano damnatis et ad Primianum iterum

25

