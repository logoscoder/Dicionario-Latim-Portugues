saevientium. Nec illius ipsius qui de medio fratrum tollitur debet neglegi salus, sed ita agendum, ut
ei talis vindicta sit utilis, et agendum voto et precibus, si corrigi obiurgationibus non potest. Ideoque
sequitur et dicit: Ego quidem sicut absens corpore, praesens autem spiritu, iam iudicavi quasi
praesens eum, qui sic operatus est, in nomine Domini nostri Iesu Christi congregatis vobis et meo
spiritu, cum virtute Domini nostri Iesu tradere eiusmodi satanae in interitum carnis, ut spiritus
salvus sit in die Domini Iesu 12. Quid ergo agebat Apostolus, nisi ut per interitum carnis saluti
spiritali consuleret, ut sive aliqua poena vel etiam morte corporali, sicut Ananias et uxor eius ante
pedes apostoli Petri ceciderunt 13, sive per paenitentiam, quoniam satanae traditus erat, interimeret
in se sceleratam carnis concupiscentiam, quia ipse item dicit: Mortificate membra quae sunt super
terram 14, inter quae etiam fornicationem commemorat, et iterum: Si enim secundum carnem
vixeritis, moriemini, si autem spiritu facta carnis mortificaveritis, vivetis 15? Non tamen ab eo
fraternam separat caritatem, quem de fraterna congregatione praecepit separari. Hoc enim
apertius ad Thessalonicenses dicit: Si quis autem non obaudit verbo nostro per epistulam, hunc
notate, ut non commisceamini cum illo, ut erubescat. Et non ut inimicum eum existimetis, sed
corripite ut fratrem 16. Audiant isti aliquando et intellegant, quemadmodum satagat caritas
apostolica, ut sufferentes invicem studeamus conservare unitatem spiritus in vinculo pacis 17. Nam
et hic cum dixisset: Et non ut inimicum eum existimetis, sed corripite ut fratrem, tamquam
ostendens cur hoc dixerit continuo subiunxit: Ipse autem Deus pacis det vobis pacem semper in
omni modo 18. Ita etiam de isto, qui uxorem patris sui habuit, luctum potius indicit et pacificam
caritatem ubique commendat, sicut et de se ipso ait: Ne iterum cum venero humilet me Deus ad
vos et lugeam multos ex his, qui ante peccaverunt et non egerunt paenitentiam super immunditia
et luxuria et fornicatione quam gesserunt 19. Et paulo post ait: Praedixi et praedico, sicut praesens
secundo et nunc absens, his qui ante peccaverunt et ceteris omnibus, quia si venero iterum non
parcam 20. Ideo lugendo iudicabat, ut misericordia Dei sine corruptione vinculi pacis, ubi salus tota
consistit, contereret peccantes atque corrigeret, sicut de isto ipso qui cum patris uxore fuerat
fornicatus fecisse intellegitur. Nam non invenitur de quo alio significet in secunda Epistula ad
eosdem Corinthios, cum ait: Nam ex multa tribulatione et angustia cordis scripsi vobis per multas
lacrimas, non ut contristemini, sed ut sciatis dilectionem quam habeo abundantius in vos. Si quis
autem contristavit, non me contristavit sed ex parte, ut non onerem omnes vos. Sufficit ei correptio
haec quae a multis fit, ita ut e contrario magis vos donetis et consolemini, ne quo modo maiore
tristitia absorbeatur qui eiusmodi est. Propter quod obsecro vos, confirmetis in eum caritatem. Ad
hoc enim et scripsi, ut cognoscam probationem vestram, si in omnibus obaudientes estis. Si cui
autem aliquid donaveritis, et ego. Nam et ego si quid donavi alicui, propter vos in persona Christi,
ut non possideamur a satana. Non enim ignoramus mentes eius 21. Quid moderatius, quid
diligentius, quid sollicitudine pia et paterna ac materna caritate plenius fieri aut dici potest? Sicut
peccanti adhibet emendationem, sic correcto et conterenti atque humilanti in paenitentia cor suum
vult reddi consolationem, ne maiore, inquit, tristitia absorbeatur. Sed quid ad illud quo conclusit
istam sententiam? Ut non possideamur, inquit, a satana. Non enim ignoramus mentes eius 22. Ipse
est enim qui per imaginem quasi iustae severitatis crudelem saevitiam persuadet, nihil aliud
appetens venenosissima versutia sua, nisi ut corrumpat atque dirumpat vinculum pacis et caritatis,
quo conservato inter christianos vires eius omnes invalidae fiunt ad nocendum et muscipulae
insidiarum comminuuntur, et consilia eversionis evanescunt.

Ecclesiastica vindicta debet procedere caritate.
2. 4. Sed etsi de aliquo alio in Secunda ad Corinthios Epistula locutus est Apostolus, et ibi tamen
significavit, quanta caritate in quemquam debeat ecclesiastica vindicta procedere. Hoc est illud,
quod isti non intellegentes inter calumnias suas solent habere praecipuum: Emendabit me iustus in
misericordia et arguet me; oleum autem peccatoris non impinguabit caput meum 23. Quia vero isti
non in misericordia emendare noverunt, et Caeciliani innocentiam saevis suspicionibus insectati
sunt et Optati Gildoniani potentiam oleo fallacis adulationis unxerunt. Nam si propter vinculum
pacis iniquitatem Optati gementes lugentesque tolerarent, non utique pacem veram atque
catholicam in orbis terrarum sancta unitate dirrumperent aut certe a maioribus suis nefaria
caecitate dirruptam ita dolerent, ut saltem apud se experti, quam multos malos pro pace Donati
ferre cogantur, impacatas illorum calumnias pace suae correctionis extinguerent.

Christus, sua misericordia, est medicus peccatorum.
2. 5. Sed ad illius primae ad Corinthios Epistulae consequentia redeamus. Cum dixisset Apostolus:
Tradere huiusmodi satanae in interitum carnis, ut spiritus salvus sit in die Domini Iesu 24, etiam
atque etiam commendans humilitate lugentium hoc debere fieri, non superbia saevientium,
continuo subicit : Non bona gloriatio vestra 25 vel per exprobrationem pronuntiationis: Bona
gloriatio vestra. Sic enim nonnulli et maxime Latini codices habent, cum eadem in utroque

35

