Donatistae non vident in factis Prophetarum.
4. 23. Sed incredibilis est caecitas hominum et omnino nescio quemadmodum credi posset esse in
hominibus tanta perversitas, nisi experimento verborum suorum factorumque patesceret usque
ad<eo> eos clausos habere oculos cordis, ut, cum commemorent sanctae Scripturae testimonia,
non intueantur in factis prophetarum quemadmodum intellegenda sint verba prophetarum. Dixit
Ieremias: Quid paleis ad triticum? 92 <num> ipse recederet a paleis populi sui in quas tanta illa vera
dicebat? Dixit Isaias: Recedite, recedite, exite inde et immundum nolite tangere 93. Cur ipse in illo
populo immunditiam quam graviter arguebat in una cum eis congregatione tangebat? Legant
quanta in malos populi sui et quam vehementer ac veraciter dixerit, a quibus se tamen nulla
corporali diremptione separavit. Dixit David: Non sedi in conventiculo vanitatis et cum facinorosis
non introibo. Odio habui curiam nequissimorum et cum impiis non sedebo 94. Legant quales ipse
temporibus suis in illo populo toleraverit, qui unctionis mystico sacramento tantum honorem detulit,
ut id nec in sceleratissimo Saule contemneret, immo tantum veneraretur, ut amplius omnino non
posset. Nonne, si eorum verba factis eorum obiceremus, responderent nobis: " Nos plane cum
talibus nullum habuimus in corde consortium nec tangebamus immundum ubi potest coinquinare
contactus, id est consensione atque placito conscientiae recedebamus et exibamus ab eis, quia non
solum talia non faciebamus, sed nec facientibus tacebamus? ". Isti autem seditiosi et insani, qui
defensiones praecisionibus suis quaerunt ex oraculis Prophetarum, superest ut impietate vesana de
verbis propheticis mores arguant Prophetarum. An hoc dicturi sunt, quod illis temporibus recedere
iustis a malo populo non licebat, istis vero temporibus licet? Quid dici perversius potest illo tempore
non oportuisse bonos a malis corporaliter separari, quando multa sacramenta corporaliter
observare iubebantur, nunc autem necessariam esse corporalem separationem, quando iam illa
spiritaliter observantur?

Christiani, qui ab Africa longe erant, non sunt rei criminum quae ibi commissa sunt.
4. 24. Vae caecis ducentibus et caecis sequentibus! Itane non timent ista dicentes, ne forte per
tantam latitudinem orbis terrarum, qua fides Christi nomenque diffusum est, antequam se isti
separarent, in aliqua parte terrarum ab Africanis regionibus remotissima iam hoc iusti aliqui
fecerint, et adhuc isti in immunditiae, quam illi fugerant, contagione vivebant? Quis enim eis cavet,
quis eos securos facit, si huiusmodi a malis separatio facienda est, antequam ab istis fieret,
numquam factam fuisse tam longe, ut Afri omnino nescirent, sicut extremis illarum partium terris
pars Donati prorsus ignota est? Fortasse dicunt obesse sibi non potuisse quod ignorabant. Sic ergo
et illis terris obesse non potest quod gestum in Africa ignorant, etiamsi vera isti dicerent quae de
Afrorum criminibus mentiuntur. Si autem dicunt latere se non potuisse, si fieret, modo dicant per
omnes orbis terrae partes quot schismata facta sint. Nimium est quod interrogo: in ipsa Africa
dicant donatistae Carthaginienses vel quicumque sunt in vicinitate Carthaginis quot partes per
Numidiam et Mauretaniam factae sint de ipsa parte Donati. Quarum omnium causas utique nosse
deberent, ne forte iusti aliqui in regionibus suis malorum societatem congregationemque vitaverint
et exierint inde, ne immundum tangerent 95, ne cum facinorosis introirent 96, ne forte isti iam ante
aliquot annos in aliquo angulo Numidiae vel Mauretaniae separantibus se frumentis palea
remanserint, et nesciunt. Sed unde securi sunt, nisi quia certum habent bonos esse non potuisse
qui se ab unitate communionis Donati, quae per totam Africam diffunditur, segregarunt, quia, si
malos aliquos in sua vicinitate patiebantur, quos ostendere caeteris non valebant, eos tolerare
potius debuerunt quam dividere se a tot innocentibus, quibus persuadere non poterant aliena
peccata, etiamsi ea ipsi optime nossent? Cur ergo haec innocentia non tribuitur orbi terrarum in
tanta multitudine ac latitudine gentium quacumque Christi hereditas patet, ut certa atque secura
sit eos, qui se bonos dicunt et se ab omnis terrae unitate seiungunt, eo ipso demonstrare quales
sint? Sibi enim iusti videntur et spernunt caeteros et ideo non cantant canticum novum, quia de
superbia veteris hominis extolluntur. Ab ea quippe communione separantur cui dictum est: Cantate
Domino canticum novum, cantate Domino omnis terra 97. Qui si vere iusti essent, etiam humiles
essent; si autem humiles essent, etiamsi vere malos in suae vicinitatis congregatione paterentur,
quos ab unitate Christi expellere non valerent, caritate Christi tolerare diligerent. Quomodo autem
possunt de his ipsis, quos in sua vicinitate malos arguunt, iustum habere iudicium, cum temeraria
caecitate tam longe a se positos ignotissimos criminantur? Utrum enim vel cives suos vel vicinos
quos arguunt malos esse noverint, incertum est orbi terrarum; quia vero ab eis, quorum longe
positorum vitam nosse non possunt, temeraria caecitate separantur, certum est orbi terrarum, et
quia cum laude patientiae mali noti tolerantur, ne ignoti boni damnentur, certum est orbi terrarum.
Quapropter securus iudicat orbis terrarum bonos non esse, qui se dividunt ab orbe terrarum in
quacumque parte terrarum.

Exempla Pauli et Cypriani in unitate servanda, quamvis viverent inter peccatores.
43

