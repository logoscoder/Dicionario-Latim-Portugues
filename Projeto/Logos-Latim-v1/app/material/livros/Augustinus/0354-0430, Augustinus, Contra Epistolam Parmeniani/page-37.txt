separationem faciendam esse persuadeat, cur non adhibeat Apostoli testimonium dicentis: Si quis
frater nominatur aut fornicator aut idolis serviens aut avarus aut maledicus <aut ebriosus> aut
rapax, cum eiusmodi ne quidem cibum simul sumere 44, nisi quia vidit, si hoc diceret, posse sibi
responderi: " Itane vos, etiamsi fornicatores et idolis servientes aut non habetis aut eos ignoratis,
nullum avarum, aut maledicum, aut ebriosum, aut rapacem inter vos videtis et nostis? Cur ergo
cum talibus contra praeceptum Apostoli non solum cibum mensae vestrae sumitis, sed etiam
cenam mensae Dominicae communicatis? ". Hoc ergo Parmenianus, quantum arbitror, evitare
conatus est ne sibi responderetur, ut id non poneret quod pro eius causa validissime sonare
videretur. Nam hoc epistulae apostolicae capitulum si eum fugisset et ei non occurrisset, non ex
eius ultima parte poneret: auferte malum ex vobis ipsis 45.

Exemplum Cypriani qui mansit inter aliquos collegas malos.
2. 8. Sed nunc, quia hoc diximus, fortasse isti audebunt negare habere inter se avaros, aut
maledicos, aut ebriosos, aut rapaces, et ipsum Optatum, qui universae Africae notissimus fuit,
quem tamdiu pertulerunt, fortasse defendere conabuntur. Dicant ergo, si possunt, meliorem se
atque purgatiorem habere nunc Ecclesiam quam erat ipsa unitas beatissimi Cypriani temporibus,
qui collegas suos, a quibus tamen nulla corporali disiunctione separatus est, nullum eorum
nominatim appellans, sed prudenter ac sobrie saluberrimae mordacitatis inferens medicinam, his
verbis graviter arguit, quod esurientibus in Ecclesia fratribus habere argentum largiter vellent,
fundos insidiosis fraudibus raperent, usuris multiplicantibus faenus augerent. Et ut apertissime
ostenderet de his se dicere, cum quibus in unius Ecclesiae communione vivebat, consequenter
annexuit: " Quid non perpeti tales pro peccatis huiusmodi mereremur? ". Non enim ait: " Mererentur
" sed: " Mereremur ", quod nullo modo dixisset, cum talis utique ipse non esset, nisi manifestare
vellet eorum facta se gemere, qui ei non solum Ecclesiae unitate sed etiam collegii consortio
iungerentur, quamvis ab eis vita moribus corde proposito discreparet. Dicant ergo isti meliorem
nunc esse ecclesiam suam et non se habere tales collegas, quales habuit in ipsa unitate Cyprianus.
Credant eis qui volunt et adversus ea mala, quae de moribus eorum faciem dissimulantium feriunt,
oculos claudant; ego eos ad illa ipsa priora unitatis tempora revocabo et ab eis quaeram, utrum,
quando ille vir tantus episcopus Carthaginiensis Ecclesiae Cyprianus de tam malo collegio
testimonio liberae vocis usque ad ea scripta quae posteris etiam proderentur ingemuit, erat
Ecclesia Christi an non erat. Si erat, quaero quemadmodum Cyprianus et ceteri similes eius
implebant quod praecepit Apostolus: Si quis frater nominatur aut fornicator, aut idolis serviens, aut
avarus, aut maledicus, aut ebriosus, aut rapax, cum eiusmodi ne quidem cibum simul sumere 46,
quando cum his avaris et rapacibus, qui esurientibus in Ecclesia fratribus habere argentum largiter
vellent, fundos insidiosis fraudibus raperent, usuris multiplicantibus faenus augerent, panem
Domini manducabant et calicem Domini bibebant.

Aperiant, Donatistae, oculos cordis!
2. 9. An forte parva sunt ista crimina et parvi aestimanda? Solent enim isti etiam hoc dicere,
pensantes ea non in statera aequa divinarum Scripturarum, sed in statera dolosa consuetudinum
suarum. Quidquid enim sceleris et iniquitatis inebriat multitudinem, amittit examinis veritatem. Sed
ideo sunt tamquam sincerissimum speculum proposita hominibus oracula caelestium paginarum, ut
ibi quisque videat quodlibet peccatum quantum sit, quod forte magnum est et ex male viventium
caeco more contemnitur. Potuitne gravius divinis eloquiis accusari avaritia, quam ut idololatriae
demonstraretur aequalis et eius nomine appellaretur dicente Apostolo: Et avaritia quae est
idolorum servitus 47? Potuitne maiore poena digna iudicari, quam ut inter illa crimina poneretur,
quibus obsessi regnum Dei non possidebunt? Aperiant oculos cordis, ne frustra pateant oculi
corporis, et legant praedicatorem liberum veritatis in eadem ipsa ad Corinthios prima Epistula
scribentem: Nolite errare. Neque fornicatores, neque idolis servientes, neque adulteri, neque
molles, neque masculorum concubitores, neque fures, neque avari, neque ebriosi, neque maledici,
neque rapaces regnum Dei possidebunt 48. Quomodo ergo Cyprianus et alia similia frumenta
dominica in illa tunc unitatis Ecclesia cum avaris et rapacibus, cum his qui regnum Dei non
possidebunt, non laicis vel quibuscumque clericis, sed ipsis episcopis panem Domini manducabant
et calicem Domini bibebant, cum idem Apostolus praecipiat non eis commisceri et clamet cum
eiusmodi nec quidem cibum sumere 49? An quia non poterant ab eis corporaliter separari, ne simul
eradicarent et triticum, sufficiebat eis a talibus corde seiungi, vita moribusque distingui, propter
compensationem custodiendae pacis et unitatis, propter salutem infirmorum et tamquam
lactentium frumentorum, ne membra corporis Christi per sacrilega schismata laniarent?

Quomodo potuit esse sancta Ecclesia tempore Cypriani.

37

