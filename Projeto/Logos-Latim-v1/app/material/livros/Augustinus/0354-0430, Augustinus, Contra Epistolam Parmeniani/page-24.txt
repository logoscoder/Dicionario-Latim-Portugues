sacrificium, numquid devitatum est illud templum quod ab eo vocatur spelunca latronum 190? Quo
certe et boni intrabant et mali nec bonis oberant mali, quoniam Dominus, qui ait: Sancti estote,
quia et ego sanctus sum 191, ita inviolabiliter facit sanctos suos versari inter malos, si custodiant
eam quam accipiunt sanctitatem, quemadmodum ipse Dominus Iesus nulla contagione malignitatis
in Iudaeorum gente pollutus est, neque cum illa prima sacramenta secundum perfectam humilitatis
viam factus sub lege suscepit neque cum postea discipulis electis cum suo traditore usque ad
extremum osculum vixit. Eius enim exemplo non solum non facientis mala, sed etiam non
consentientis ulli malitiae, inter paleam frumenta secura sunt, quia neque talia faciunt neque
consentiunt facientibus, etiamsi in eadem segete usque ad messem, in eadem area usque ad
ventilationem, intra eadem retia usque ad separationem quae in litore futura est boni tolerent
malos 192. Sed isti sunt vere caeci duces caecorum 193, qui et in numero suorum tam multos malos
vident et viam pacis non vident 194 et ut se non ad sustinendum invicem propter unitatis vinculum
195
, sed ad dividendum invicem propter schismatis sacrilegium sequantur homines persuadent.

Baptizare peccatorem non est adiuvare eum ad peccandum.
18. 37. " At enim dictum est per prophetam regi Iosaphat: O rex Iosaphat, si peccatorem tu adiuvas
aut eum quem Dominus odit tu diligis? Propterea fuit super te ira Domini 196 ". Quis enim nostrum
dicit peccatorem adiuvandum ad hoc utique in quo peccare vult, sicut ipse Achab, quem adiuvit
Iosaphat eundo cum illo in proelium, cum ille Michaeae prophetae veracia verba contemneret? Et
tamen nec sic obfuit innocentiae regis Iosaphat pessimum meritum regis Achab, quia illum Dominus
ad se exclamantem de periculo bellico liberavit, illum autem sacrilegum contemptorem in manus
hostium venire permisit 197. Et si quid Iosaphat periculi expertus est, quod ei propheta indicat ab ira
Domini fuisse, non alieno meruerat peccato sed suo, quia sicut ei dictum est peccantem adiuvabat.
Sed apud Deum cetera eius bona facta praevaluerunt. Sic enim ei dicitur: Si peccatorem illum
adiuvisti et eis qui oderunt Dominum amicus es? Et in hoc super te ira a facie Domini. Sermones
Dei boni in universa sunt tecum, quoniam abstulisti lucos de terra et parasti cor tuum ad
requirendum Deum 198. Qui autem versatur in Ecclesia Dei, ubi sunt et illi qui sua quaerunt, non
quae Iesu Christi 199, qui per invidiam et contentionem Christum annuntiant non caste 200, et dicit:
Sive per occasionem sive per veritatem Christus annuntietur; et in hoc gaudeo, sed et gaudebo 201,
impollutus inter eos atque integer permanet, quia non eis ad sua quaerenda consentit, cum hoc
culpet atque arguat, nec eos ad peccandum, sed ad hoc adiuvat, unde Christus latius praedicetur et
ab eis qui audiunt et faciunt per eos qui quod dicunt non faciunt Christo credatur, in Christo
speretur, Christus diligatur. Talibus enim praecepit idem Apostolus dicens: Nolite coniungi cum
infidelibus. Quae enim participatio est iustitiae et iniquitati ? Quae communicatio est luci ad
tenebras? Quis autem consensus est Christi ad Beliar? Aut quae pars fideli cum infideli? Quae
autem conventio templo Dei cum simulacris? Vos enim templa Dei vivi estis. Dicit enim: Quia
inhabitabo in eis et inambulabo et ero illorum Deus et ipsi erunt mihi populus. Propter quod exite
de medio eorum et separamini, dicit Dominus, et immundum ne tetigeritis. Et ego recipiam vos et
ero vobis in Patrem et vos eritis mihi in filios et filias, dicit Dominus omnipotens 202. Quae verba isti
carnaliter sentientes per tot divisiones se ipsos minutatim in ipsa una Africa conciderunt. Non enim
intellegunt neminem coniungi cum infidelibus nisi qui facit peccata paganorum vel talia facientibus
favet, nec quemquam fieri participem iniquitatis nisi qui iniqua vel agit vel approbat. Quis autem
communicat tenebris nisi per tenebras consensionis suae, cum dimisso Christo sequitur Beliar? Quis
ponit cum infidelibus partem suam nisi qui eius infidelitatis fit particeps? Ita enim et templum Dei
esse desinit nec se aliter simulacris adiungit. Qui autem sunt templa Dei vivi et in medio nationis
tortuosae ac perversae apparent sicut luminaria in mundo verbum vitae habentes 203, nihil eos quod
pro unitate tolerant inficit nec angustantur, quia in illis habitat et deambulat Deus et exeunt de
medio malorum atque separantur interim corde, ne forte, cum id facere per seditionem schismatis
volunt, prius a bonis spiritaliter quam a malis corporaliter separentur.

Donatistae non glorificant Deum.
19. 38. Quod ergo scriptum est Deum dixisse: Eos qui me clarificant clarificabo et qui me spernit
spernetur 204, ipsi maxime nolunt intueri. Quomodo enim clarificant Deum, qui dicunt per orbem
terrarum impleri non potuisse eius promissa quae promisit patribus nostris Abrahae, Isaac et Iacob,
quae per Prophetas tanto ante praenuntians exhibuit per unicum suum, qui factus est ei ex semine
David secundum carnem 205, ut in illo id est in semine Abrahae benedicerentur omnes gentes; qui
dicunt ipsum Dei Filium frustra dixisse: Sinite utraque crescere usque ad messem 206, quasi falsus
fuerit aut ipse fefellerit, cum sola zizania per mundum creverint, frumenta vero praeter Donati
partem in toto terrarum orbe defecerint? Quomodo ista sentientes clarificant Dominum, cum
scriptum sit: In latitudine gentis gloria regis, in deminutione autem populi contritio principis 207? Aut
quomodo non spernunt Dominum, qui baptismum eius in eis, quorum causam non audierunt et de

24

