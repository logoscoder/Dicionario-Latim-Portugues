4. 9. Sed tamen, si viveret Parmenianus, non auderet iam reprehendere Hispanos et eos appellare
praevaricatores, quia sententiam suam in collegarum sententiam deflexerunt, ne ipse offenderet
collegas suos, qui multi a se iam Primiano damnato in melius correcti ad trecentorum concilium
transierunt, magis eligentes contra suas praeproperas venire sententias quam contra pacem
unitatis etiam in parte Donati. Et maxime Praetextato Assuritano et Feliciano Mustitano parceret
Parmenianus, qui etiam damnati a trecentis et decem coepiscopis suis ad eosdem ipsos, a quibus
damnati sunt, studio concordiae redierunt et a suis damnatoribus eodem studio sine ullo sui honoris
detrimento pro pace suscepti sunt, nec quisquam rebaptizandos putavit qui fuerant ab eis foris in
schismate baptizati. An forte, quia multum displicent Parmeniano qui corrigunt sententias suas et
eos non intellegens Apostolum praevaricatores vocat, detestaretur istos, quia intro redire quam
foris remanere voluerunt, et adiunctis sibi nonnullis similibus sociis etiam Parmenianistas crearet,
sicut iam multa frusta de isto grandi frusto per totam Africam facta sunt? Sic, sic necesse est :
minutatim secti concisique dispereunt, qui tumorem animositatis suae catholicae pacis sanctissimo
vinculo praetulerunt. Neque enim tam timenda sunt quae criminatur Parmenianus quam intuenda
quae confitetur.

Donatistae accusant ceteras terras caeco more et furore.
5. 10. Cum enim diceret per Ossium Hispanum adiutorium praestitum Caeciliano, ut ad eorum
communionem sanctorum et illibatorum numerus cogeretur, et huic impietati fidem servorum Dei
integram restitisse, ultro fassus est ipsos suos adisse etiam Constantinum et eius arbitrio a
iudicibus episcopis causam esse cognitam, quibus praefuit Miltiades Romanae urbis episcopus. In
quo iudicio, sicut ecclesiastica gesta testantur, quia victi sunt isti et innocens Caecilianus inventus
est, eumdem Miltiadem crimine traditionis accusant. Quod quaero quando cognoverint. Si enim
ante iudicium, non sibi praeiudicare debuerunt, ut apud talem iudicem causam suam agere
inciperent et ex praecepto imperatoris, quem ipsi adierant, tale subire iudicium. Si autem post
dictam causam prolatamque sententiam eum traditorem didicisse <se> perhibent, usque adeo
dementes sunt homines, ut contra iudices apud quos victi sunt victis litigatoribus credant? Et tamen
in his omnibus quamvis magna temeritate Italos et Gallos et Hispanos accusant relictis ceteris tam
multis provinciis atque gentibus, a quibus nefando sacrilegio separati sunt, quibus utique obesse
non possent crimina Italorum, Hispanorum atque Gallorum, etiamsi vera dicerentur. Iam enim
ceteras terras caeco more vel potius furore arguunt et eis irascuntur, quia, cum duae partes essent
in Africa - una, inquiunt, traditorum et altera innocentium -, traditores sibi quam innocentes
adiungere maluerunt. Quae vana criminatio brevissime atque verissime ita refellitur, quia cum duas
partes esse in Africa audissent, unam traditorum, alteram innocentium, eam innocentem esse
crediderunt, quae causam suam apud vicinos ecclesiasticos iudices obtinuerat. Quapropter illi
semper innocentes manserunt, qui nescientes quemadmodum ista in Africa gesta sint id tamen
crediderunt, quod pacifice ac religiose credere debuerunt, a quibus innocentibus separatio nullo
modo esse innocens potuit.

Episcopi et iudices convenerunt ad Arelatense oppidum.
6. 11. Fatetur etiam Parmenianus ad Arelatense oppidum et episcopos iudices et partes ex Africa
convenisse, Caecilianum scilicet atque donatistas. Ubi omnia suis credidit, qui nihil victi potuerunt
nisi de iudicibus conqueri, nec tamen negat rursus eos ad Constantinum venisse et, quia ibi quoque
ultimo iudicio superati sunt, etiam ipsum gratia corruptum esse criminatur. Quibus omnibus
consideratis, qui sine studio partium iudicat, eligat quibus credat, utrum iudicibus sententias
proferentibus an litigatoribus contra quos prolatae sunt litem finire nolentibus. Et certe orbis
terrarum iudicibus credidit. Qui autem donatistis consentiunt eosque defendunt, fatentur se illis
credere, qui causam suam, qualiscumque illa fuerit, non potuerunt tamen in transmarinis tot
disceptationibus obtinere, et eorum adversus iudices murmura et crimina credula vanitate
suscipiunt. Qua in re si innocentes se dicunt et eos quos superatos vident nolunt temere credere
veritate superatos, quanto innocentiores sunt qui temere mali aliquid credere de ipsis iudicibus
nolunt, de quibus necesse est ut qui victi fuerint conquerantur! Non solum enim qui bonam causam
perdidit de iniquo vel tardo vel neglegenti iudice queritur, sed etiam qui iustissime victus est ea
caecitate de innocente iudice murmurat, qua caecitate cum innocente adversario litigabat.
Quapropter isti non ideo scelerati sunt, quia de hominibus victis nolunt temere aliquid credere, sed
ideo, quia se furore schismatis praeciderunt ab eis innocentibus, qui multo rationabilius nolunt tale
aliquid de ipsis iudicibus credere.

Prosopopeia de Ecclesia Philadelphiae.
7. 12. Existat enim aliqua illarum partium in nomine Christi nobilissima Ecclesia ex illis septem et, si
placet, potissimum Philadelphia 16, quae mystico nomine per linguam Graecam fraternam intimat

4

