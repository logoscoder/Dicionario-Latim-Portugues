praecipitandi concipiant? Horum pedes ad malitiam non currunt nec veloces sunt ad effundendum
sanguinem 25? Ab istis non recedit iudicium, qui sibi etiam iniustissimas licentias inordinatae
potestatis usurpant? Istis non fiunt tenebrae, dum sustinent lumen in falso martyrio 26? Nonne in
media nocte ambulant et per diem, quandoquidem dicit Apostolus: Qui inebriantur, nocte sunt ebrii
27
? Nonne isti cadunt in meridie quasi media nocte 28? Quod quidem omnium haereticorum est, qui
rem manifestissimam in luce omnium gentium constitutam videre non possunt, extra cuius
unitatem quidquid operantur, quamvis magna sollertia et diligentia fieri videatur, tam illis nihil
prodest adversus iram Dei, quam nec aranearum telae possunt defendere a frigore.

Pro pace Donati multum favetur.
3. 7. Quid ergo de hoc prophetico capitulo ponunt quod in ipsos retorqueri non possit nisi forte de
ovis aspidum, quorum multum meminerat dictator ille sententiae plenarii concilii trecentorum
decem, cum ex universis provinciis Africae convenerunt? Hoc certe nunc si viveret Parmenianus
non diceret nec ex propheta Isaia poneret adversus nos: Ova aspidum eruperunt 29. Respiceret
enim adiunctum collegio suo Felicianum Mustitanum et Praetextatum Assuritanum, quos ex numero
damnatorum quasi bono pacis, non tamen Christi sed Donati, velut integros denuo receperunt, qui
et erant ova aspidum et eruperant. Sic enim eos describunt trecenti decem " plenarii concilii ore
veridico ", sicut eorum gesta etiam proconsularibus gestis allegata testantur. Haec enim certe
concilii eorum verba sunt: " Licet enim viperei seminis noxios partus venenati uteri alveus diu
texerit et concepti sceleris uda coagula in aspidum membra tardo se calore vaporaverint, tamen
conceptum virus evanescenti umbraculo celari non potuit. Nam etsi sero publicum facinus et
parricidium suum feta scelerum vota pepererunt ". Haec ova aspidum iam eruperant iamque
horribilia et male olentia cum venenosis fetibus erant ab eorum communione proiecta, sed erat
intus Optatus basiliscus, qui nutu quodam regali, quo inter serpentes excellere dicitur, etiam
proiectos aspides revocaret. Aut si haec pro pace non obsunt, quid catholicis obiciunt quos
convincere nequiverunt, cum ipsi receperint quos ore proprio damnaverunt? Si haec pro pace non
obsunt Christi, obsunt tamen pro pace Donati, cui multum favetur in iniuriam pacis Christi, pro quo
sacrilegio quidquid corporalibus molestiis patiuntur ammonitio Dei est cavendae damnationis
aeternae. Nam ipsi vere sanguinem non solum corporaliter per furias Circumcellionum, sed etiam
spiritaliter fundunt, qui orbem terrarum, si possint, rebaptizare conantur. Aut si solus ille sanguinem
fundit, qui carnem mortalem vel vulnerat vel vulnere perimit, ille autem non fundit, qui seductas
animas sacrilegio schismatis perimit, quare in schismaticos suos Maximianistas per eandem plenarii
concilii sui sententiam talia dixerunt: Veloces pedes eorum ad effundendum sanguinem 30, cum ab
eis constet corporaliter neminem occisum, neminem vulneratum, sed insuper eos ab istis multa
perpessos, cum de basilicis per iudiciarias potestates excluderentur? Qualia multis ante
separationem Maximianistarum, cum in uno pariter essent, multa fecerunt, eis qui priora ex parte
Donati schismata fecerant. Cui enim umquam schismatico suo pepercerunt, qui sibi ab orbe
terrarum, cuius ipsi schismatici sunt, nimis impudenter parci volunt, cum a sola ipsa vera unitate
iustissime schismata puniantur, si eo modo ista punienda sunt?

In communione sacramentorum non omnes contaminantur.
4. 8. Et illud quod scriptum est: Secundum principem populi sic et ministri ipsius, et qualis rector
est civitatis tales et inhabitantes 31, si intellegerent quo pertinet, nec nobis obicerent nec ipsi vana
iactantia superbirent. Nos enim, ut hominum spem, quae in solo Deo tuta recteque secura est, non
in hominibus collocemus, quoniam scriptum meminimus: Maledictus qui spem suam ponit in
homine 32, non intellegimus hoc loco principem populi et rectorem civitatis episcopum significari;
non ideo, quia non possumus innumerabiles sanctos in catholica episcopos intueri, sed ne
cuiusquam ut dixi spes hominis in homine collocetur et, si ei forte contingat in ea vivere civitate,
ubi non sit bonus episcopus, arbitretur impune se malum fieri, usurpans ad defensionem suam tam
perverse intellectam istam Scripturam quam perverse ab istis intellegitur, et dicens ideo se bonum
esse non posse, quia secundum principem populi sic et ministri eius, et qualis rector est civitatis
tales et inhabitantes 33. Contradicitur enim huic errori Veritatis ore dicentis: Quae dicunt facite,
quae autem faciunt facere nolite. Dicunt enim et non faciunt 34. Habentes itaque plebes tales
episcopos, qui bona dicant ex cathedra Moysi et ea quae dicunt non faciant 35 ex pestilentia sua 36,
si illi faciant ea bona quae dicunt et non faciant mala quae faciunt, sicut praecepit Dominus, nonne
satis indicant non ita intellegendum principem populi et rectorem civitatis quomodo isti intellegunt,
quia possunt esse populi boni et ubi fuerint episcopi mali, sicut potuit esse populus malus ubi fuit
Moyses princeps et rector bonus? Errantes enim in verbis sanctarum Scripturarum et, sicut dicit
Apostolus: non intellegentes neque quae loquuntur neque de quibus affirmant 37, ipsi potius
secundum perversitatem intellectus sui magnas patiuntur angustias, cum eis dicitur: " Ergo qualis
fuit Optatus, talis fuit et plebs Thamugadensis; et si communione sacramentorum, sicut dicitis,

12

