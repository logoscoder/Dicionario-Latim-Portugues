vanitatem suam et nimiam perversitatem apertissime prodiderunt. Cum enim Ieremias sanctus
vellet ostendere bonis et malis, etiamsi ad tempus sit congregationis una societas, longe tamen
esse disparia momenta morum finemque meritorum: Quid paleis, inquit, ad triticum? 82
Parmenianus autem cum vellet Tychonium refellere dicentem malos a bonis in unitate interim pro
pace tolerandos et in fine ultimi divini iudicii separandos, posuit hoc Ieremiae testimonium, quo
perversus atque errans perversos et errantes ad turbolentissimas et sceleratissimas seditiones
inflammet, ut, quisquis inflata mente carnis suae videtur sibi aliquid esse cum nihil sit 83, se ac sui
similes tamquam grana purgatissima existimans ad Ecclesiae congregationem, in qua necesse est
ut hi qui ad vitam aeternam pertinent eos qui ad ignem aeternum pertinent usque ad certum finem
tamquam frumenta paleam suam tolerent, iam sibi accedendum esse non putent. Nullus alius flatus
de area Christi levissimam paleam ante tempus ventilationis excussit, nulla alia praesumptio
sacrilega schismata quaecumque ubicumque sunt fecit.

Tria cornua ventilabri Donatistarum.
3. 18. " Ammonet, inquit, Ieremias sanctissimus et infructuosas et steriles peccantium turbas ab
honorata fruge iustorum discernit dicens: Quid paleis ad triticum? 84 ". O tubam furoris, o vocem
execrabilis pestilentiae! Numquid forte sic errat genus humanum, ut non agnoscat ventilatorem
Parmenianum? An et ipse dat locum Donato et ad purgatam per eum massam se venisse gloriatur?
Nam ille ante se Maiorinum nescio utrum dignetur agnoscere. An isti tres tamquam tria cornua
cuiusdam ventilabri in manu Domini fuerunt, per quos messis orbis totius mundaretur, et Africa
electa est ubi purgata massa consisteret, cetera autem omnem terram palea separata vestiret?
Unde ergo tanti greges Circumcellionum? Unde tantae turbae conviviorum, ebriosorum et
innuptarum sed non incorruptarum innumerabilia stupra feminarum? Unde tanta turba raptorum,
avarorum, faeneratorum? Unde tam multi per suas quique regiones notissimi tantumdem volentes
sed non tantum valentes Optati? Quid ad haec respondetur ? Non sunt ista? An et hoc triticum est?
Vae impudentissimae negationi, si apud se ista non esse, vae sceleratissimae perversitati, si
frumenta esse responderint. Postremo cur massam purgati tritici post tantae auctoritatis tridentem,
id est Maiorinum, Donatum, Parmenianum, etiam Primianus iterum ausus est ventilare, ut
Maximianistas de sua communione separaret? An forte frumenta proiecit? Quid est ergo ipse cum
suis qui talia proiecerunt? An ita ista frumenta purgata sunt, ut se invicem non agnoscant et se
invicem damnando ventilare conentur? Potuitne palea baptizare frumenta? Si potuit, cur ergo
dicunt: Quid paleis ad triticum? Si autem non potuit, cur Felicianus cum inter paleam
Maximianistarum foras volasset, quotquot illi baptizavit cum eo rursus ad massam illam
purgatissimam redierunt et eos omnes intus nunc habent et sibi non dicunt: Quid paleis ad
triticum?

Quomodo intellegitur Ier 23, 28.
3. 19. Iam ergo evigilent aliquando et intellegant quemadmodum propheta dixerit: Quid paleis ad
triticum? 85 Ubi enim dicatur prius considerent, si eis inest qualiscumque sensus humanus. Numquid
in agro dici potest: Quid paleis ad triticum, quando eadem radice portantur? Numquid in area, ubi
pariter triturantur? Sed utique in horreo: Quid paleis ad triticum? Veniet enim ille pater familias
ferens ventilabrum in manu sua, mundabit aream suam, frumenta recondet in horreum, paleam
vero comburet igni inextinguibili 86. Nam per aliam similitudinem omne triticum ovium nomine et
omnis palea haedorum nomine significantur, quae duo pecorum genera interim permixta sub uno
pastore pascuntur. Sed veniet, inquit, Filius hominis cum angelis suis, et congregabuntur ante eum
omnes gentes, et separabit eos ab invicem, sicut pastor separat oves ab haedis. Et oves quidem
ponet ad dextram, haedos autem ad sinistram. Et dicet eis qui ad dextram sunt : Venite benedicti
Patris mei, percipite regnum quod vobis paratum est ab initio mundi. Illis autem qui ad sinistram
sunt dicet: Ite in ignem aeternum, qui paratus est diabolo et angelis eius 87. Tunc ergo implebitur
prophetia: Quid paleis ad triticum, quando haedis et ovibus non poterit pascua esse communis. Si
possunt pisces boni piscibus malis intra illam sagenam cui dixit Dominus simile esse regnum
caelorum 88 dicere: " Recedite a nobis aut recedamus a vobis, donec omnes educantur ad litus et
per angelos boni mittantur in vasa, mali autem proiciantur ", potest hoc tempore impleri quod
dictum est: Quid paleis ad triticum? Sed qui congregationem suam iam frumentum purgatum
putant, a commixtione frumenti et paleae tamquam pura palea volaverunt, et qui se sub uno
pastore non adhuc cum haedis pascere sentiunt, luporum insidiis de grege Domini separati sunt, et
qui cum malis piscibus se congregatos esse non putant, non solum mali pisces sunt, sed etiam
unitatis retia dirruperunt. Quodsi iam hoc tempore intellegamus fieri quod Ieremias ait: Quid paleis
ad triticum, nihil aliud recte intellegere possumus nisi quia in una quidem congregatione sunt,
donec in fine ventilationis etiam corporaliter separentur, sed tamen tritico sursum cor est, paleae
vero deorsum. Palea quippe sua quaerit, non quae Iesu Christi 89, triticum autem thesaurizat
thesaurum in caelo, et ubi est thesaurus eius, ibi et cor eius 90.

41

