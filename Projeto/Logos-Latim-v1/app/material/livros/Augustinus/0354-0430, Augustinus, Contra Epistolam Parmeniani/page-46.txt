Veritas dicitur, qui nunc quoque illis per prophetam clamat: Sine causa percussi filios vestros,
disciplinam non receperunt 132, qui propterea per humanas potestates nunc misericorditer
ammonet, ne in fine sic vindicet, ut non se possint superbi de sua damnatione iactare. Sub vindicta
enim regum potest hominum pertinacia falso nomine virtutis velle laudari; aeternis autem ignibus
concremari nec erit nec vocabitur fortitudo. Non enim erunt in illa die, qui caput ungant oleo
adulationis aut vana decepti fallacia coronas somnient damnatorum, dicentes: " Euge euge " et
iurantes per canos eorum, qui caput sanum non habuerunt, et per campagos eorum, qui viam pacis
non agnoverunt 133. Quales turbas isti avertentes a Christi unitate et ad suum nomen convertere
cupientes interim temporalia supplicia schismatis sui conferre audent passionibus martyrum, ut eis
poenarum suarum natalicia celebrentur magno conventu hominum furiosorum, quorum e numero
illi sunt, qui etiam nullo persequente se ipsos ultro per montium abrupta praecipitant, ut malam
vitam peiore morte consumant. Non erunt in illa die stultae plebes quibus dicatur : "Nos sumus iusti
qui patimur persecutionem ", et caecis vendatur reprobus lapis pro gemma pretiosa, id est carnalis
duritia pro spiritali patientia. Non erunt qui nomina principum furoris sui recitent ad altaria, vel quae
ab unitate Christi diviserunt vel quae sub nomine Christi contra Ecclesiam Christi erexerunt. Haec
sunt enim pretia, quae isti ut accipiant, dum volunt habere quod vendant, excitant adversum se
potestatum severitatem per animosam perversitatem, nec illi qui ab eis seducuntur et eos
propterea iustos putant, quia poenas iniquitatis exsolvunt, redeunt ad cor et considerant, quare
patiantur quae se pati gloriantur. Quantum enim erat, ut paululum adverterent talia dicere
Parmenianum Tychonio de perferendis persecutionibus et gloria tolerantiae, qualia dicunt omnes
haeretici, de quibus cohercendis vel puniendis similia regum iussa proferuntur, qualia certe iam
Membressitanis suis dicit etiam Salvius, cui tantas Abitinenses plagas et contumelias intulerunt, per
quos isti meruerant ut de Ecclesia pelleretur, ut eius cervici etiam mortuorum canum cadavera
colligarent, ut postremo cum illo ad turpes voces cantionesque saltarent. Quem sermonem,
posteaquam tanta perpessus est, eum putamus habuisse cum suis quos miseros decepit, ut
alteram sibi basilicam fabricarent? Quanta dixit de iustitia sua pro qua talia perpeti meruit, ideo se
sanctum persuadens quia passus est, ideo illos iniquissimos quia fecerunt? Tuscorum tyrannorum
commemoratur antiqua crudelitas, quod mortua vivis sed humana humanis corpora coniungebant;
canina vero humanis et hoc episcopalibus membris nescio utrum quisquam se vel audisse umquam
vel legisse commemoret. Notum est omnibus nugaces et turpes saltationes ab episcopis solere
compesci; quis umquam meminit ab hominibus, quos in auxilium episcopi petiverunt, cum episcopis
esse saltatum? An forte Salvius tunc non erat episcopus, quia damnatio eius in Bagaiensis concilii
sententia recitatur? Quid? Si et ipse postea reconciliaretur Primiano, sicut ei reconciliatus est
Felicianus eiusdem " plenarii concilii veridico ore " damnatus, sicut ibi eorum verba recitantur, tunc
esset episcopus, an forte non admitteretur, quia sacrilegium schismatis quem coinquinaverit potest
mundari, sicut potuit Felicianus, quem vero canes mortui collo suspensi immundum fecerint non
potest expiari? Vellem scire quid ad haec dicunt tam manifesta, tam publica, tam recentia, qui
nobis antiquas calumnias suas quasi nostra crimina obiciunt. Quisquis eorum arbitratur me falsa
iactare, quid magnum est, quid difficile, ut animae suae curam gerens pergat Membressam,
quaerat an facta sint ista et defendat, si potest? Si enim dicit recte ista schismaticis fieri quos
trecenti et decem donatistae episcopi damnaverunt, non murmurent quando aliqua patiuntur,
quamvis numquam talia passi sint, quos ab unitate Christi schisma fecisse non trecentorum et
decem, sed totius orbis auctoritate convincimus. Si autem dicit levia esse quae passus est Salvius,
quaero utrum, si aliquem donatistarum episcoporum saltare cogeret imperator et nolenti facere
bestias ignesque minaretur, non mallet illa perpeti quam illud admittere, et cum passus esset,
utrum non eum isti inter sanctos martyres recitarent. Graviora ergo passus est Salvius, cum quo
saltatum est, quam si vivus arsisset. Nam si cuiquam eorum haec duo proponerentur, utrum mallet
non ipse saltare sed saltari secum quam vivus incendi, non dubitatur quid eum electurum esse
respondeant. Si autem dicit nihil aliud impetrasse a proconsule Primianistas, nisi ut per Abitinenses
Salvius de basilica pelleretur, illos autem sua sponte fecisse quidquid ei postea crudeliter
turpiterque fecerunt, cur non sibi dicit sic etiam posse catholicos nihil aliud ab imperatoribus
petere, nisi ut isti de basilicis quas nomine sacrilego retinent excludantur, illos autem sua sponte
regia potestate et honestate servata in sacrilegos vindicare multo mitius, quam Abitinenses, nulla
imperiali lege, nulla iudiciaria iussione in Membressitanum Salvium vindicarunt ? Quibus rebus
consideratis prius quid faciant et postea quid patiantur advertant, ne, cum adversus facta sua
oculos claudunt et ad poenas suas oculos aperiunt, et hic frustra temporalia patiantur et in ultimo
iudicio Dei etiam pro hoc ipso, quod frustra eos talibus molestiis ut emendaret ammonuit, aeterno
supplicio puniantur. Non vetera replico, ubi fallunt quos possunt; breviter dico, praesentia ingero,
digito ostendo: damnati Maximianistae recipiuntur, ignotae gentes arguuntur; Maximianistarum
baptismus acceptatur, orbis terrarum baptismus exsufflatur. Ecce Assuritani, ecce Mustitani, ecce
non longe mortuus Praetextatus, ecce adhuc vivus Felicianus, ecce nomina eorum inter damnatos
Bagaiensi concilio gestis proconsularibus allegata; talibus recentibus et praesentibus factis quales
ab initio fuerint satis indicant. Si quid pro huiusmodi perversitatibus et iniquitatibus patiuntur, si
nolunt corrigi, saltem non audeant gloriari.
1 - Cf. Eph 4, 2-3.

46

