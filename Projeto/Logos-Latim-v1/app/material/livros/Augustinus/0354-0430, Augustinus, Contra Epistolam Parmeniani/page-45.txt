sedebit ubi conversatur, audiet autem dicentem Apostolum: Conversatio nostra in caelis est 120. Ibi
cum facinorosis non erit, ibi curiam nequissimorum non patietur, ibi cum impiis non sedebit 121. In
tali spe habitet, ut ad rem cuius nunc habet spem pervenire aliquando mereatur. Non enim iam
resurreximus sicut Christus aut iam cum illo sedemus in caelestibus, et tamen quia talem spem
nobis dedit et per ipsam spem iam quodammodo ibi conversamur, dicit Apostolus: Si autem
resurrexistis cum Christo quae sursum sunt quaerite, ubi Christus est in dextera Dei sedens. Quae
sursum sunt sapite, non quae super terram. Mortui enim estis et vita vestra abscondita est cum
Christo in Deo 122. In illa vita nostra, quae abscondita est cum Christo in Deo, non sedemus in
conventiculo vanitatis, quia, sicut idem Apostolus dicit: Simul nos excitavit et simul sedere fecit in
caelestibus 123, sed in spe, nondum in re. Spes autem quae videtur non est spes. Quod enim videt
quis, quid sperat? Si autem quod non videmus speramus, per patientiam exspectamus 124. Quam
patientiam isti miseri perdiderunt et festinantes se ante tempus velut a palea separare se ipsos
esse levissimam paleam vento ablatam de area demonstrarunt. Quod ergo ait Sapientia teneamus:
Qui autem me audit, habitabit in spe et silebit sine timore ab omni malignitate 125. Dum ergo
habitamus in spe cogitantes non quod sumus sed quod erimus, quia filii Dei quidem sumus, sed
nondum apparuit quod erimus, quia cum apparuerit similes ei erimus, quoniam videbimus eum
sicuti est 126, in tali spe habitantes, quia haec habitatio cogitationis non habet malos, nec
conventicula vanitatis, nec facinorosos, nec iniquos, nec impios patimur; et eos tamen non in spe,
sed in re quae videtur patimur, in congregatione catholica toto orbe diffusa, donec transeat
iniquitas, donec tempore messis zizania colligantur, donec ultimo ventilabro a frumento palea
separetur 127, donec pisces boni a piscibus malis, cum quibus intra eadem retia congregati sunt, in
litore seligantur 128, donec haedi ab ovibus, cum quibus sub uno pastore in eisdem pascuis tamdiu
paverunt, ad sinistram in ultimo segregentur 129.

Nulli boni se possunt ab Ecclesia dividere.
5. 28. Nulla est igitur securitas unitatis nisi ex promissis Dei Ecclesia declarata, quae super montem
ut dictum est constituta abscondi non potest et ideo necesse est omnium terrarum partibus nota
sit. Inconcussum firmumque teneamus nullos bonos ab ea se posse dividere, id est nullos bonos,
etiamsi cognitos sibi malos patiantur, ubicumque versantur, propter eos se a longe positis et
incognitis bonis temerario schismatis sacrilegio separare, ut, in quacumque parte terrarum vel facta
sunt ista vel fiunt vel futura sunt, ceteris terrarum partibus longe positis et utrum facta sint vel cur
facta sint ignorantibus et tamen cum orbe terrarum in unitatis vinculo permanentibus ea ipsa sit
firma securitas, non hoc potuisse facere nisi aut superbiae tumore furiosos, aut invidentiae livore
vaesanos, aut saeculari commoditate corruptos, aut carnali timore perversos. Quibus omnibus
causis efficitur, ut vel boni falsis criminibus infamentur vel temere de bonis falsa credantur vel
etiam mali, qui pro unitatis vinculo tolerati nihil obsunt bonis, disrupta bonorum pace perversissime
fugiantur, cum vexationi frumentorum non parcitur, usurpantibus sibi hominibus ante messem quod
angeli in messe facturi sunt.

Quando Donatistae patiuntur, non sunt certe martires. Narratur de Salvio.
6. 29. Quae cum ita sint, audent etiam sacrilega schismata vel haereses impiae, si quo in flagello ut
se corrigant ammonentur, poenas furoris sui etiam inter martyria deputare. Quod existimans etiam
Parmenianus in fine epistulae suae exhortatur Tychonium, ut in parte Donati permaneat et
persecutiones perferat, dicens: " Non se debere voluntate coniungi eis quibus persecutione cogente
non iuncti sunt ", adhibens etiam testimonium Scripturae dicentis: Vae his qui perdiderunt
sustinentiam et deverterunt in vias pravas! Et quid facient, cum inspicere coeperit Dominus? 130
More suo cuncta de divinis Libris adversus se ipsos proponens. Qui enim sustinentiam perdiderunt,
nisi qui eos, quos de criminibus quae obiciebant convincere nequiverunt, pro pace Christi tolerare
noluerunt, ut sero postea cogitantes ipsam partem suam non esse per multas particulas
dividendam, etiam sibi manifestissimos sacrilegos quos ipsi damnarunt rursus receptos pro falsa
Donati pace tolerarent ? Et nunc iam tandem aliquando cognoscant et corrigant, quod se impie
fecisse ex eo saltem quod a Maximiano passi sunt didicerunt. Sed scilicet erubescant
manifestissimis rationibus corrigi, quia imperatorum iussionibus restiterunt, ne illa quae se
conqueruntur fuisse perpessos correcti perdidisse videantur. Quasi non melius perdunt illa quam
pereunt. Si enim habet aliquam umbram et quamvis falsam atque fallacem, tamen nonnullam
imaginem fortitudinis iubenti non cedere imperatori, cuius vel humanae laudis illecebra est
apertissimae contradicere veritati? Cur clausis oculis tam multa de Scripturis testimonia proferunt,
quae intellecta et contra se prolata repudiant, quae si secundum illorum intellectum accipiantur
nihilominus eos de sua perversitate convincunt? Nonne scriptum est: Non contradicas veritati ullo
modo 131? Cui autem nisi veritati contradicitur, cum etiam regi ex veritate aliquid iubenti resistitur?
Sed rex homo quod minatur vel quod vindicat ad tempus molestum est; non sic ille rex qui etiam

45

