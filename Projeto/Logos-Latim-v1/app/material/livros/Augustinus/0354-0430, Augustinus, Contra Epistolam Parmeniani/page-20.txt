Schismatici non amittunt baptisma quod acceperunt intus...
13. 27. Quin etiam ex Apostoli sententia male usurpata velut insultare audet Parmenianus eis, quos
negat habere baptismum et propterea dicit dare non posse. Quid enim habes, inquit, quod non
accepisti? 161 Quod ut omittam unde et quare dicat Apostolus, quod ipsius epistulae contextione
declaratur, si hoc de baptismo vult intellegi et si ille dare non potest qui non habet, ille autem non
habet qui non accepit, ut ei aliquo modo suffragetur quod scriptum est: Quid enim habes quod non
accepisti? quaero utrum non habeat qui apud ipsos accepit. Si dixerint: " Habet ", quaero utrum
amittat si ab ipsis recesserit. Si dicunt: " Amittit ", baptizandus est iterum si redierit, ut ei possit
restitui quod amisit. Si autem hoc non fit nec quisquam dicit esse faciendum, non ergo amiserat.
Porro si accepit et non eo caruit, habet utique quod accepit, et ideo non ei potest dici secundum
istorum intellectum: Quid enim habes quod non accepisti? Refer nunc animum ad ipsam originem
schismatis. Qualemlibet existiment Caecilianum quem nos credimus innocentem, procul dubio in
unitate baptizatus erat; nondum enim facta erat ista divisio. Ponamus, sicut illi volunt, quod ab
unitate ipse recesserit; non amisit utique quod acceperat. Non enim, si rediret, baptizaretur iterum,
ut reciperet quod amiserat. Porro si eo quod acceperat non caruerat, id utique habebat. Nec ipsi
ergo dici potuit ex istorum pravo intellectu: Quid enim habes quod non accepisti? Multo minus hoc
dici potest ei qui per Caecilianum a Domino accepit. Cur enim non potuit homo, qui non coniunctus
est vobis, id quod non habebat accipere per eum, qui non amisit cum recessit a vobis? Quanto ergo
impudentius dicitur orbi terrarum: Quid enim habes quod non accepisti? Unde ipsius sacramenti
connexio in Africam venit, qui per nullius traditoris facinus potuit amittere promissionem Dei
apertissima pollicitatione dicentis ad Abraham: In semine tuo benedicentur omnes gentes 162,
etiamsi isti non impii calumniatores fratrum, sed veri examinatores criminum fuissent.

...sed neque amittunt ius dandi.
13. 28. Nam illud quod quidam eorum veritate convicti dicere coeperunt: " baptismum quidem non
amittit qui recedit ab Ecclesia, sed ius dandi tamen amittit ", multis modis apparet frustra et
inaniter dici. Primo quia nulla ostenditur causa, cur ille, qui ipsum baptismum amittere non potest,
ius dandi possit amittere. Utrumque enim sacramentum est et quadam consecratione utrumque
homini datur, illud cum baptizatur, illud cum ordinatur, ideoque in catholica utrumque non licet
iterari. Nam si quando ex ipsa parte venientes etiam praepositi bono pacis correcto schismatis
errore suscepti sunt, etiamsi visum est opus esse ut eadem officia gererent quae gerebant, non
sunt rursus ordinati, sed sicut baptismus in eis ita ordinatio mansit integra, quia in praecisione
fuerat vitium quod unitatis pace correctum est, non in sacramentis, quae ubicumque sunt ipsa sunt.
Et cum hoc expedire iudicatur Ecclesiae, ut praepositi eorum venientes in catholicam societatem
honores suos ibi non administrent, non eis tamen ipsa ordinationis sacramenta detrahuntur, sed
manent super eos. Ideoque non eis in populo manus imponitur, ne non homini, sed ipsi sacramento
fiat iniuria. Et si quando ignoranter fit nec animose defenditur factum, sed pie corrigitur cognitum,
venia facilis impetratur. Deus enim noster non est dissensionis Deus, sed pacis 163, nec Ecclesiae
sacramenta eius in eis qui ab Ecclesia recesserunt, sed ipsi qui recesserunt inimici sunt. Sicut
autem habent in baptismo quod per eos dari possit, sic in ordinatione ius dandi; utrumque quidem
ad perniciem suam, quamdiu caritatem non habent unitatis. Sed tamen aliud est non habere, aliud
perniciose habere, aliud salubriter habere. Quod non habetur, dandum est cum opus est dari; quod
vero perniciose habetur, per correctionem depulsa pernicie agendum est ut salubriter habeatur.

Etsi laicus christianus baptizet, sacramentum est validum.
13. 29. Quamquam etsi laicus aliqua pereuntis necessitate compulsus dederit, quod cum ipse
acciperet quomodo dandum esset addidicit, nescio utrum quisquam pie dixerit esse repetendum.
Nulla enim cogente necessitate si fiat, alieni muneris usurpatio est; si autem necessitas urgeat, aut
nullum aut veniale delictum est. Sed et si nulla necessitate usurpetur et a quolibet cuilibet detur,
quod datum fuerit non potest dici non datum, quamvis recte dici possit illicite datum. Illicitam ergo
usurpationem corrigit reminiscentis et paenitentis affectus. Quodsi non correxerit, manebit ad
poenam usurpatoris quod datum est, vel eius qui illicite dedit vel eius qui illicite accepit, non tamen
pro non dato habebitur. Neque ullo modo per devotum militem quod a privatis usurpatum est
signum regale violabitur. Si enim aliqui furtim et extraordinarie non in monetis publicis aurum vel
argentum vel aes percutiendo signaverint, cum fuerit deprehensum, nonne illis punitis aut
indulgentia liberatis cognitum regale signum thesauris regalibus congeretur? Aut si quisque sive
desertor sive qui numquam omnino militavit nota militari privatum aliquem signet, nonne ubi fuerit
deprehensus ille signatus pro desertore punitur et eo gravius, quo probare potuerit numquam se
omnino militasse, simul secum punito, si eum prodiderit, audacissimo signatore? At si forte illum
militiae characterem in corpore suo non militans pavidus exhorruerit et ad clementiam imperatoris
confugerit ac prece fusa et impetrata venia militare iam coeperit, numquid homine liberato atque

20

