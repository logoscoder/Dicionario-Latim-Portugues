sed per invidiam sine caritate Evangelium praedicantes tamen praedicare permittit 11. Si autem
nihil est aliud consentire male facientibus nisi mala facta eorum approbare atque laudare, exemplo
Apostoli orbis terrarum non consentiret criminibus Afrorum, etiamsi ea cognita pro Ecclesiae pace
toleraret; quem tamen ea cognovisse isti non probant, etiamsi vera fuisse probare potuissent.

Credendum est magis promissis Dei, quam verbis donatistarum.
4. 6. Frustra itaque dicit Parmenianus damnatos in Africa traditores in consortium sanctitatis
acceptos a provinciis transmarinis. Hoc enim est quod credere non debemus, ne temeritate
sacrilega totum orbem terrarum in Christi unitate fundatum ex istorum falsa criminatione
damnemus potius quam ex vera Dei promissione diligamus. Quid enim magis credendum est, quod
dixit Deus: In semine tuo benedicentur omnes gentes 12, an quod isti dicunt: " In semine traditorum
Afrorum maledicuntur omnes gentes ", ut plus valeat quod commisit iniquitas quam quod pollicita
est veritas? Cur ergo non potius credimus, quod illi, qui recepti sunt in communionem a provinciis
transmarinis, aut innocentes opprimi non potuerunt a calumniatoribus, quod multis documentis
probabilius persuaderi potest, aut certe, cum convinci non possent, etiamsi mali fuerunt,
innocentes crediti sine ulla suscipientium contaminatione suscepti sunt? Quid quod, etiamsi per
malos fratres, quales Apostolus in Ecclesiae unitate toleravit, quales martyr Cyprianus in epistula
De lapsis gemit 13, si ergo per tales fratres etiam in iudicum numero constitutos actum esset aliqua
pravitate, ut traditores excludi convincique non possent et christianus orbis simulata eorum
innocentia falleretur, nullo modo suam innocentiam perdidisset.

Quod dixit de Ossio Cordubensi probandum est.
4. 7. Quod enim de Ossio dixit Cordubensi quondam catholico episcopo, flagitandum est ut probent
non solum talem illum fuisse qualem dicunt, sed quod talis fuerit manifestum illis fuisse, quibus
eum communicasse asserunt. Hoc enim nisi probaverint, frustra se dicunt scisse qualis fuerit, quia
nescientibus obesse non potuit, a quibus se isti innocentibus separando propter ipsam separationis
sacrilegam iniquitatem innocentes esse non possunt. Hoc enim magis credibile est - si tamen
Ossius ab Hispanis damnatus a Gallis est absolutus -, fieri potuisse, ut falsis criminationibus Hispani
circumventi et callida insidiarum fraude decepti contra innocentem ferrent sententiam et postea
pacifice in humilitate christiana cederent sententiae collegarum, quibus illius innocentia
comprobata est, ne pervicaci et animosa perversitate priores suas sententias defendendo in
sacrilegium schismatis, quod omnia scelera supergreditur, caecitate impietatis irruerent, sicut isti
miseri fecerunt et nec sero saltem totiens divisi atque concisi sentiunt quod fecerunt.

Unde donatistae insanabiles facti sunt.
4. 8. Satis <ita>que declarant unde insanabiles facti sint, videlicet ne priores sententias suas, quas
in absentem Caecilianum temere protulerunt, condemnare cogerentur, si transmarino iudicio, ubi a
Caeciliano praesente superati sunt, consideratione veritatis et pacis adquiescerent, maiorem
reportaturi victoriam, si animositatem humanam saltem post iudicium quam si hominem in ipso
iudicio superarent. Nam illa victoria praecelsior est et triumpho celsiore plenior, quam si non solum
de homine uno victo, sed de universa subiugata civitate referatur, dicente Scriptura: Melior est qui
vincit iram quam qui capit civitatem 14. Illi ergo vincere hominem cupiebant quos ira vincebat, et
quia hominem vincere nequiverunt, et ab homine et ab ira superati sunt: ab homine, quia in iudicio
victi sunt, ab ira, quia nec victi quieverunt, pravissimo corde vel audientes vel legentes Apostoli
sententiam dicentis: Si enim quae destruxi haec eadem iterum aedifico, praevaricatorem me ipsum
constituo 15. Quae verba scilicet si tam sinistro animo ipse Apostolus intellegeret, nec christianus
nec apostolus fieret nec praedicator aedificaret Ecclesias, quas persecutor antea destruebat.
Nusquam itaque isti se tam aperte indicarunt, cur nec superati corrigi voluerunt, quam cum
detestantur Hispanos, quod post sententias suas aliter prolatas collegarum posteriori discussioni
iudicioque cesserunt. Quam enim hoc factum est de mansuetudine christiana, tam illud de
contentione diabolica, et ideo non mirum quia ista humilitate pax custodita est, illa elatione
dirrupta. Proinde illis recte redditur quod fecerunt; docuerunt enim talia posteros suos. Nam et
Maximianistae non ob aliud trecentorum et decem collegarum suorum, a quibus Primianus, quem
primo ipsi damnaverant, innocens iudicatus est, con<cilio> cedere noluerunt, nisi perdita pertinacia
sententiam apostolicam imperitis opponendo et dicendo: Si enim quae destruxi haec eadem iterum
aedifico, praevaricatorem me ipsum constituo. Destruxerant enim centum collegae Primianum et
eum propterea cum trecentis rursus aedificare noluerunt. Ita cum se cavere fingunt, ne hominem
aedificent quem destruxerant, se ipsos in alio schismate maiore sacrilegio destruxerunt.

Si viveret Parmenianus non auderet reprehendere.
3

