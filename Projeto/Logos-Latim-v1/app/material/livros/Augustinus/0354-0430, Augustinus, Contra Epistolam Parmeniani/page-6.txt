Christi praecisae animae atque separatae in haeresis vel schismatis sacrilegio moriuntur, quia non
videtur, non plangitur, immo vero mors taetrior atque luctuosior et ut plane dixerim verior iure
consuetudinis et ridetur, cum auctores tantarum mortium publice insultant et nec veritatis
manifestandae causa sermonem nobiscum conferre dignantur. Et si quid temporalis molestiae passi
fuerint per certissimum atque rectissimum ordinem potestatum, cum ipsi privatis furiosorum
agminibus multo graviora passim atque quotidie nulla regia, nulla ecclesiastica lege committant,
nos corporum persecutores vocant, se animarum interfectores non vocant, cum privata licentia nec
corporibus parcant. Sed quia per mansuetudinem christianam multo severius vindicatur oculus
evulsus in lite quam animus excaecatus in schismate, elocuntur et adversus nos locuntur et
nobiscum non locuntur, et cum eos obmutescere compellat veritas, silere non permittit iniquitas.

Alioquin et daemones persecuti possunt dici martyres.
9. 15. An forte de religione fas non est ut iudicet imperator vel quos miserit imperator? Cur ergo ad
imperatorem vestri venere legati? Cur eum fecerunt causae suae iudicem, non secuturi quod ille
iudicaret? Sed quorsum ista dicuntur? Numquidnam, etiamsi obtineant non pertinere ad
imperatorem adversus eos aliquid statuere qui prava in religione sectantur, propterea, si fecerit
eosque puniverit, martyres erunt? Hoc enim modo ista haereticis omnibus vox patebit, in quos ex
occulto imperio Dei per manifestum hominum imperium multa quibus cohercerentur severissime
constituta sunt, nec solum haereticis quoquo modo saltem christiano nomine dealbatis, sed etiam
ipsis paganis. Nam utique et ipsi falsa religione sunt impii, quorum simulacra everti atque confringi
iussa sunt recentibus legibus, inhiberi etiam sacrificia sub terrore capitali. Si quis ergo eorum
damnatus in tali crimine fuerit, martyr habendus est, quia pro superstitione, quam piam religionem
putabat, poenas legibus luit? Nullus certe quoquo modo christianus audet hoc dicere. Non ergo,
quisquis in aliqua religionis quaestione fuerit ab imperatore punitus, martyr efficitur. Neque enim
vident qui talia sentiunt in eum locum se progredi, ut ipsos etiam daemones martyrum gloriam sibi
vindicare posse contendant, quia istam patiuntur persecutionem per imperatores christianos, ut
pene toto orbe terrarum eorum templa evertantur, idola comminuantur, sacrificia subtrahantur, qui
eos honorant, si deprehensi fuerint, puniantur. Quod si dementissimum est dicere, non ergo ex
passione certa iustitia, sed ex iustitia passio gloriosa est. Ideoque Dominus, ne quisquam in hac re
nebulas obtenderet imperitis et in suorum damnatione meritorum laudem quaereret martyrum, non
generaliter ait: " Beati qui persecutionem patiuntur ", sed addidit magnam differentiam, qua vere a
sacrilegio pietas secernatur. Ait enim: Beati qui persecutionem patiuntur propter iustitiam 20. Nullo
modo autem propter iustitiam patiuntur, qui Christi Ecclesiam diviserunt et, cum eam simulata
iustitia quasi conantur ante tempus a palea separare ac frumenta eius falsis criminationibus
insectantur, ipsi ab ea potius tamquam levissima palea variis rumorum flatibus separati sunt. " Sed
", inquiunt, " non hoc fecimus ". Videant ergo ex hac quaestione se primitus liberare debere et tunc
audere, si quid molestiarum sive poenarum a christianis imperatoribus patiuntur, vel deponere in
querimoniam vel assumere in gloriam. De qua re, id est ipsius schismatis quaestione, si nihil aliud
dicerem, ea quae superius sunt dicta sufficerent.

Non pertinet Imperatoribus schismata punire.
10. 16. An forte dicent, etiamsi convincuntur in sacrilega dissensione, ut pro ea dementia si quid
passi fuerint martyres non sint, non tamen ad imperatorum potestatem haec cohercenda vel
punienda pertinere debere? Qua in re quaero quid dicant: an quia de religione vitiosa vel falsa nihil
curandum est talibus potestatibus? Sed multa iam etiam de paganis diximus et de ipsis
daemonibus, quod persecutiones ab imperatoribus patiantur. An et hoc displicet? Cur ergo ipsi ubi
possunt templa subvertunt et per furores Circumcellionum talia facere aut vindicare non cessant?
An iustior est privata violentia quam regia diligentia? Sed haec omitto. Illud quaero, cum manifesta
enumeret Apostolus opera carnis - quae sunt, inquit, fornicationes, immunditiae, luxuria, idolorum
servitus, veneficia, inimicitiae, contentiones, aemulationes, animositates, dissensiones, haereses,
invidiae, ebrietates, comisationes et his similia 21 -, quid istis videatur, ut crimen idolatriae putent
iuste ab imperatoribus vindicari, aut si nec hoc volunt, cur in veneficos vigorem legum exeri iuste
fateantur, in haereticos autem atque impias dissensiones nolint fateri, cum in eisdem iniquitatis
fructibus auctoritate apostolica numerentur? An forte nec talia potestates istas humanae
constitutionis curare permittunt ? Propter quid ergo gladium portat, qui dictus est minister Dei
vindex in iram eis qui male agunt 22? Nisi forte, quemadmodum nonnulli eorum sane imperitissimi
hoc intellegere solent, de honoribus ecclesiasticis dictum est, ut gladius intellegatur vindicta
spiritalis quae excommunicationem operatur, cum providentissimus Apostolus consequenti
contextione lectionis satis aperiat quid loquatur. Illic quippe addidit: Propter hoc enim et tributa
praestatis ac deinde subiunxit: Reddite omnibus debita: cui tributum tributum, cui vectigal vectigal,
cui honorem honorem, cui timorem timorem 23. Hoc ergo iam restat, ut istis disputationibus suis
prohibeant christianos tributa persolvere, cum et Dominus talia sentientibus Pharisaeis, quos

6

