contaminantur et illi qui facta mala improbant, etiam illa quae pro pace tolerant unitatis, tales estis
et vos omnes, qui et illi collegae vestro et illi plebi communicastis, cum illum tota Africa Gildonis
satellitem manifesto gemitu declararet ". Quem propterea saepe nomino, quia ita manifestus
apparuit, ut ubicumque fuerit nominatus nullus se ignorare respondeat.

Separatio populorum fit in ultima ventilatione.
4. 9. Nam ipsi respiciant et recordentur quam multos inter se similes habeant, quorum par malitia
est, sed impar notitia, et aliquando veniant ad veram sententiam istorum verborum et intellegant
unum populi principem Dominum nostrum Iesum Christum, cuius ministri sunt boni, et ipsum
rectorem civitatis illius Hierusalem, quae est mater nostra aeterna in caelis 38. Cuius rectoris
dignitati congruunt habitantes non ad aequalitatem, sed pro modo suo, quia dictum est eis: Sancti
eritis, quoniam et ego sanctus sum 39, secundum quandam scilicet imaginis similitudinem, in quam
transformamur de gloria in gloriam tamquam a Domini spiritu 40 munere illius, qui nos facit
conformes imaginis Filii sui 41. Est et alterius mali populi diabolus princeps et rector eius civitatis,
quae mystice Babylonia dicitur 42, quoniam principes et rectores tenebrarum harum 43 id est
peccatorum ipsum et angelos eius apostolus Paulus appellat, et illius ministri similes eius sunt, quia
transfigurant se in ministros iustitiae, sicut ille in angelum lucis 44, et inhabitantes rectori pessimo in
factis similibus congruunt. Sed istorum populorum atque civitatum tunc erit aperta separatio, cum
ista messis fuerit ventilata; quod donec fiat omnia tolerat dilectio frumentorum, ne, dum grana
paleam praepropere fugiunt, a consortibus granis impie separentur.

Sacrificia non obsunt bonis, sed offerentibus malis.
5. 10. Quid igitur iam valet ad causam quod isti nobis obiciunt, quia per Isaiam dicit Dominus de
malis sacrificatoribus: Facinorosus qui sacrificat mihi vitulum quasi qui canem occidat, et qui ponit
similaginem quasi sanguinem porcinum; et qui offert thus in memoria quasi blasphemus 45? Haec
omnia multo congruentius de illis dicuntur, qui contra Ecclesiam Dei toto sicut promissa est orbe
diffusam altare sui schismatis erexerunt; quod eos sacrilegium omnes involvit, et quilibet ubilibet
offert sacrificium tali corde vel factis, ut haec audire mereatur, perniciem sibi infert, non illis bonis
qui secundum prophetam Ezechielem gemunt et maerent peccata et iniquitates quae fiunt in medio
eorum 46, quamvis non se inde corporaliter separent; unicuique enim tribuit Dominus secundum cor
suum 47. Nam si primis temporibus non obfuerunt mali sacerdotes vel collegis bonis, sicut fuit
Zacharias 48, vel popularibus bonis, sicut fuit Nathanael in quo dolus non erat 49, quanto magis nihil
obest in unitate christiana episcopus malus vel coepiscopis bonis vel laicis bonis, cum iam ille
sacerdos in aeternum secundum ordinem Melchisedec et pontifex noster sedens ad dexteram Patris
interpellat pro nobis 50, qui traditus est propter delicta nostra et resurrexit propter iustificationem
nostram 51. Nec illud ergo bonis obest, sed offerentibus malis, quod verissime dictum est: Dona
iniquorum non probat Altissimus 52. Non enim dixit: " Dona eorum qui pro pace iniquos tolerant non
probat Altissimus ", cum tamen nec isti ea quae obiecerunt probare potuerint eo tempore quo
schisma fecerunt. Alioquin illis exclusis istos hereditas Christi toto orbe diffusa in communione
catholica detineret.

Si boni essent Donatistae deberent tolerare malos pro pace Christi.
6. 11. sacrificia, inquit, impiorum execratio est Domino; etenim inique offerunt illa 53. Iam supra
responsum est quia non est iniquus Christus, qui pro nobis se ipsum obtulit et noster in caelo
mediator est 54, quo suam Ecclesiam gubernante bonis mali non oberunt qui vel ignorantur vel pro
pace tolerantur, donec ipse veniat ac separet praemissis messoribus a messe zizania et ventilabro
paleas a frumentis 55, quamquam isti, quod saepe dicendum est, falsa crimina obiecerint, quae si
etiam vera essent bonorum caritati pro unitate in unitate omnia toleranti 56 nihil nocerent, si ea
forte etiam cognita iudicibus ecclesiasticis persuadere non possent. sacrificia ergo impiorum eis
ipsis oberunt qui offerunt impie. Nam unum atque idem sacrificium propter nomen Dei, quod ibi
invocatur et semper est sanctum, tale cuique fit, quali corde ad accipiendum accesserit. Qui enim
manducat et bibit indigne, iudicium sibi manducat et bibit 57. Non ait " aliis ", sed sibi. Qui ergo
digne manducat et bibit, gratiam sibi manducat et bibit. Illi ergo videant utrum digne manducent,
qui inter tam multos parentes et filios, maritos et uxores, inter tam multos, quod est potissimum,
Dei heredes et Christi coheredes 58 toto orbe diffusos nefario schismate diviserunt, cum possent
utique, si boni essent et vere malos arguerent, fructuose tolerare pro pace Christi quae perniciose
tolerant pro parte Donati.

13

