2. 10. Sed ecce non ego urgeo quemquam eorum sic intellegere; ipsi explicent, quemadmodum
esse potuerit illa tunc Ecclesia gloriosa sine macula et ruga 50, ubi esurientibus in Ecclesia fratribus
habere largiter argentum volebant, ubi fundos insidiosis fraudibus rapiebant, ubi usuris
multiplicantibus faenus augebant, ubi tantis erant iniquitatibus involuti, ut per illas regnum Dei non
possiderent. Quodsi gloriosa Ecclesia sine macula et ruga in eis solis computabatur, qui maerebant
et gemebant illas iniquitates quae fiebant in medio eorum, unde etiam secundum sancti Ezechielis
prophetiam tales proprio signo signari meruerunt, ut a vastatione et perditione iniquorum tutissimi
evaderent 51, desinant calumniari bonis non operantibus mala per morbidam cupiditatem, sed
tolerantibus propter pacificam caritatem, quibus dictum est: Beati pacifici, quoniam ipsi filii Dei
vocabuntur 52. Nam propterea Spiritus sanctus per memoratum Ezechielem prophetam tali verbo
designavit malos, quos in unitate tolerant boni, ut eos in medio bonorum diceret constitutos, quia si
bonos diceret in medio malorum, illi quasi extrinsecus et forinsecus esse viderentur. Gemunt,
inquit, et maerent iniquitates populi mei quae fiunt in medio eorum 53, ut illos iniquos non solum
non exclusos, sed etiam inclusos cogitaremus.

Ecclesia mansit, manet et manebit in bonis fidelibus.
2. 11. Si vero iam tunc non erat Ecclesia, quia Cyprianus et quicumque cum eo avaros illos
rapacesque noverant quales ipsi non erant, quamvis eos gravissimis gemitibus et praeclarissimis
vocibus accusarent, unam tamen cum eis intrantes Ecclesiam et in una congregatione paria
sacramenta tractantes per huiusmodi communicationem paris sortis effecti sunt, quia non
obtemperaverunt Apostolo iubenti cum huiusmodi nec cibum quidem simul sumere et: Auferte
malum ex vobis ipsis 54, quid adhuc laboramus? Quid se ipsi iactant quod habeant aliquam
Ecclesiam, si iam illis temporibus esse destitit? Dicant unde natus est Maiorinus aut Donatus, ut per
eos nasceretur Parmenianus atque Primianus. Quid enim eis prodest, quod avaros et rapaces, cum
quibus cibum sumi vetat Apostolus, modo se vel non habere in congregatione sua vel incognitos
sibi esse mentiuntur, quandoquidem fuerunt tales in illa unitatis Ecclesia, unde se isti exortos esse
sic iactant, ut eam in sua sola societate, id est in communione Donati remansisse persuadere
conentur? Si enim dicunt per talium communionem perire Ecclesiam, cur eam non dicunt iam
Cypriani perisse temporibus? Ac sic et se ipsos unde extiterint non invenientes desinant dicere
apud se Ecclesiam remansisse, quam totam prioribus perisse temporibus dicunt. Si autem in bonis
quibus talia displicent semper mansit et manet et manebit Ecclesia, discant isti aliquando non sic
intellegere quod ait Apostolus: Auferte malum ex vobis ipsis, ut per schismata conantes colligere
zizania eradicent simul et triticum. Quae omnia ita disputamus, ut meminerint qui haec legunt vel
audiunt, non eos potuisse umquam demonstrare sive illis temporibus, cum recentissimae res erant,
sive nunc, cum multo firmiore innocentiae conscientia sibi totus orbis in catholica Ecclesia
christiana pace connectitur, Caecilianum vel alios qui ei concorditer inhaerebant fuisse zizania. Sed
ut securus unusquisque in Ecclesiae sanctae unitate permaneat et eiusdem unitatis desertores, ne
cum eis pereat, non sequatur, haec dicimus, quia, si fuissent illi zizania, tolerari potius usque ad
messem quam pernicie schismatis eradicatis frumentis separari debuerunt.

Aug. fingit aliquam difficultatem ex parte alicuius.
2. 12. Sed dicet aliquis: " Quomodo ergo praecipienti Apostolo poterimus oboedire qui ait : Cum
eiusmodi nec quidem cibum simul sumere 55? Si enim solam cordis separationem ab eis faciendam
esse praeciperet, non diceret: Scripsi vobis in epistula non commisceri fornicariis, non utique
fornicariis huius mundi 56, id est eis qui christiani non essent, de quibus postea dicit: Quo enim mihi
de his qui foris sunt iudicare? Nonne de his qui intus sunt vos iudicatis? de his autem qui foris sunt
Deus iudicabit 57. Cum ergo de tali separatione praecipiat, quae non fit ab eis malis qui christiani
non sunt, sed ab eis qui christiani sunt, cordis autem separatio ab omnibus malis facienda est ac
per hoc et ab eis malis qui non sunt christiani oportet nos corde separari, quid restat, nisi ut
intellegamus nobis id iuberi per Apostolum, ut quibusdam malis christianis quales ipse designat nec
tali coniunctione misceamur, quali coniunctione paganis in ipsius vitae humanae societate
miscemur? Et ideo alio loco : Si quis vos vocaverit ex infidelibus et volueritis ire, omnia quae
apponuntur vobis manducate nihil interrogantes 58, hic autem cum eiusmodi, inquit, nec quidem
cibum simul sumere 59. Permittit itaque cibum sumere cum infidelibus, id est cum eis qui nondum
crediderunt in Christum, apud quos dicit manducandum esse quod apposuerint, de quibus quoniam
foris sunt Deus iudicabit 60; cum his autem qui intus sunt, id est: si quis frater nominatur aut
fornica-tor, aut idolis serviens, aut avarus, aut maledicus, aut ebriosus, aut rapax 61, vetat etiam
cibum sumere. Persuadet ergo ante tempus messis a frumentis zizania separari. Quod si facere
noluerimus, quoniam Dominus prohibet, toleraturi ea sumus et in sola cum eis voluntatis et cordis
separatione perseveraturi, ac per hoc etiam cibum sumpturi cum talibus, quod Apostolus prohibet ".

38

