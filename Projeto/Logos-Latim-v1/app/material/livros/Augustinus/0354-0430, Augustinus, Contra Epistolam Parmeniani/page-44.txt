4. 25. Postremo si prophetae posteros monuerunt, ut se ante tempus ultimae ventilationis a paleis
corporaliter separarent et tali separatione caverent tangere immundum 98 et cum facinorosis non
introirent 99, cur hoc non fecit Paulus apostolus? An palea non erant qui non ex veritate, sed ex
invidia Christum annuntiabant? An immundi non erant qui non caste Evangelium praedicabant 100,
quos in illius temporis Ecclesia fuisse testatur et cuius excellentissimam caritatem omnia
tolerantem 101 etiam posteriores imitati sunt? An immunditia non est avaritia, quam Cyprianus
corde non tetigit et tamen inter avaros collegas pacatissime vixit? Obsurduerat videlicet adversus
verba psalmorum, ut sederet in conventiculo vanitatis et cum facinorosis introiret, odio non haberet
curiam malignorum et cum impiis sederet 102. An non erat conventiculum vanitatis in eis 103, qui
esurientibus in Ecclesia fratribus largissimo argento nitere cupiebant? An non erant facinorosi, qui
fundos insidiosis fraudibus rapiebant? An nequissimi et impii non erant, qui usuris multiplicantibus
faenus augebant? Ille vero lavabat cum innocentibus manus suas et circumdabat altare Domini 104.
Ideo quippe tolerabat nocentes, ne desereret innocentes cum quibus manus lavabat, quia diligebat
speciem domus Domini, quae species in vasis honorabilibus erat. In magna autem domo non solum
aurea vasa sunt et argentea, sed et lignea et fictilia. Et illa quidem sunt in honore, illa autem in
contumelia 105. Et mundabat semetipsum ab huiusmodi, ut esset etiam ipse vas in honore
sanctificatum, utile Domino, ad omne opus bonum paratum 106, nec propter vasa quae erant in
contumelia se a domo magna separaret, sed eos in unitate illius domus arguens tolerabat a quibus
se non imitando mundabat.

Parmenianus male interpretatur Ps 25, 40-10.
5. 26. Sed novit ponere Parmenianus verba prophetae dicentis: Non sedi in conventiculo vanitatis
et cum facinorosis non introibo. Odio habui curiam nequissimorum. Lavabo cum innocentibus
manus meas et circumdabo altare Domini, ut audiam vocem laudis et enarrem omnia mirabilia tua.
Domine, dilexi speciem domus tuae et locum tabernaculi claritatis tuae. Ne simul perdideris cum
peccatoribus animam meam et cum viris sanguinum vitam meam, in quorum manibus delicta sunt,
dextera eorum impleta est muneribus 107. Novit haec ponere Parmenianus et non curat advertere,
quemadmodum his verbis sine ullo divisionis nefariae sacrilegio serviatur. Species enim domus et
locus tabernaculi claritatis Dei 108 in vasis est ut dixi non omnibus, quae tamen in una domo magna
sunt, sed in his quae sunt in honore sanctificata, utilia Domino, ad omne opus bonum semper
parata 109. In his quisquis dilexerit speciem domus Dei et locum tabernaculi claritatis eius 110, tolerat
ea quae sunt in contumelia nec propter haec relinquit domum, ne fiat ipse non vas in contumelia,
quod tamen in domo toleratur, sed stercus quod de domo proicitur, et propter ipsam temporalem
cum malis in una domo congregationem orat dicens: Ne simul perdideris cum peccatoribus animam
meam et cum viris sanguinum vitam meam, in quorum manibus delicta sunt, dextera eorum
impleta est muneribus 111, hoc utique orans, ne simul pereat cum his cum quibus eum simul vivere
caritas iubet. Cuius sacrificium praemisit dicens: Domine, dilexi speciem domus tuae et locum
tabernaculi claritatis tuae 112. Quia enim dilexi speciem domus tuae, et propter ipsam dilectionem
tolero vasa quae sunt in contumelia, quia caritas omnia tolerat 113, ne simul cum eis perdideris
animam meam. Nonne apparet in his verbis vox illorum, qui per Ezechielem prophetati sunt gemere
et maerere ob iniquitates populi quae fiebant in medio eorum et, quia erant vasa in honore 114,
proprium signum accipere meruerunt, ut, cum illi omnes inciperent vastari atque deleri, non Deus
perderet cum peccatoribus animas eorum? Isti autem infelices, qui se ab omnium malorum
congregatione tamquam triticum a paleis purgatos esse praesumunt, per istam vanitatem
praeiudicaverunt sibi, ut in populis quibus praesunt iniquissimas et flagitiosissimas turbas non
audeant corripere ut corrigantur, ne per hoc cogantur confiteri quod mali sunt et dicatur eis: " Certe
tritico purgato loquimini: cur ei per has voces tantam paleam commixtam esse fatemini? ". Et ideo,
quia iusti non sunt, non emendant et arguunt in misericordia, sed oleo adulationis impinguant
capita eorum 115 quibus ipsi esse capita volunt, quoniam sub uno capite quod in caelo est in unitate
corporis quod per totam terram est esse nolunt, ut merito plebibus eorum dicatur: Qui vos felices
dicunt, in errorem vos mittunt et conturbant semitas pedum vestrorum 116.

Iusti gemunt et maerent per totam civitatem, quae est Ecclesia, ob iniquitates populi.
5. 27. Qui ergo non vult sedere in conventiculo vanitatis 117, non evanescat typho superbiae
quaerens conventicula iustorum a totius orbis unitate separata, quae non potest invenire. Iusti enim
per universam civitatem quae abscondi non potest, quia super montem constituta est 118 - montem
illum dico Danielis in quem lapis ille praecisus sine manibus crevit et implevit universam terram 119
-, per totam ergo istam civitatem toto orbe diffusam iusti gemunt et maerent ob iniquitates quae
fiunt in medio eorum. Non ergo quaerat separatos iustos, sed cum ipsis potius in malorum
temporali commixtione concorditer gemat. Non enim sedebit in conventiculo vanitatis, quia ibi

44

