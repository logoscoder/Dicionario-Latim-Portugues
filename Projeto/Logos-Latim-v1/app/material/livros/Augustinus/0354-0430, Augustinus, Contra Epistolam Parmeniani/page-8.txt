supplicaverunt, ut ei fortasse mitius ad idolorum cultum quidam timore consenserint quam eum isti
furore laudaverint. Dixerunt enim, quod apud eum sola iustitia locum haberet. Quid ergo aliud
dixisse repperiuntur nisi vel christianam sanctitatem non esse iustitiam, quae apud illum nullum
haberet locum, aut honorem daemonum esse iustitiam, qui apud illum primum haberet locum ?
Aliorum autem imperatorum leges quam vehementes adversus eos latae sint quis ignorat? In
quibus una generalis adversus omnes, qui se christianos dici volunt et Ecclesiae catholicae non
communicant, sed suis separatis conventiculis congregantur, id continet, ut vel ordinator clerici vel
ipse ordinatus denis libris auri multentur, locus vero ipse quo impia separatio congregatur redigatur
in fiscum. Sunt et aliae iussiones generales, quibus eis vel faciendi testamenta vel per donationes
aliquid conferendi facultas adimitur vel ex donationibus aut testamentis aliquid capiendi. Nam in
quadam causa cum homo nobilis imperatoribus supplicasset, quod soror eius, quae de parte Donati
fuerit, cum defungeretur, in nescio quos communionis suae et maxime in quemdam Augustinum
episcopum eorum plurima contulisset, ex illa generali lege praeceptum est, ut omnia fratri
restituerentur; ubi etiam Circumcellionum mentio facta est, si more suo violenter obsisterent, quo
genere auxiliorum et amminiculis repellerentur. Sic enim noti, sic multis proeliis probati sunt, ut de
his et supplex imperatoris et imperator tacere non posset.

Sed magna est christiana mansuetudo pro eis.
13. 20. Quae cum ita sint, cum et divinis et humanis legibus ita damnentur, tanta est tamen
mansuetudo christiana, ut non solum teneant basilicas quas iam praecisi aedificarunt, sed nec eas
omnes reddiderint unitati quas ab exordio unitas tenuit. Et cum ipsi Maximianistas de basilicis ad
partem Donati pertinentibus per iudices a catholicis imperatoribus missos instanter excluserint,
tamen a multis locis, quos catholica ante unitas retinebat, nec ipsorum catholicorum imperatorum
legibus excluduntur. Postremo, si quid forte aliquando immoderatius in eos factum est, ut
christianam excederet lenitatem, displicet omnibus frumentis messis Dominicae, id est in Christo
laudabilibus christianis, qui sive centenario sive sexagenario sive tricenario fructu 25 in catholica
Ecclesia toto orbe succrescunt.

Accusent et tolerent nobiscum paleam in messe Domini.
14. 21. Quapropter zizania vel paleam catholicae segetis nobiscum copiosissime accusent, sed
nobiscum ferre patientissime non recusent. Qui enim noluit ante tempus eradicare zizania et a
frumentorum permixtione separare: Sinite, inquit, utraque crescere usque ad messem 26. Et cum
involucrum eiusdem similitudinis quaerentibus discipulis explicaret, non ait: " Ager est Africa ", sed
ait: Ager autem est hic mundus 27. Per totum ergo mundum seges ista seminata est, per totum
superseminata zizania, per totum crescit utrumque usque ad messem. Numquid aut Donatus fuit
maior messorum aut eo tempore, quo se isti a terrarum orbe separarunt, tempus messis advenerat,
cum idem Dominus, ne alicui liceret interpretari quod vellet, apertissime dixerit: Messis autem est
finis saeculi, messores autem angeli sunt 28? Tales enim messores errare non possunt, ut nec
frumenta pro zizaniis colligant nec pro frumentis zizania redigant. Isti autem, cum quasi zizania
fugiunt, se ipsos esse zizania demonstrarunt, in manifestissimo sacrilegio contra sententiam Domini
praedicantes, ut, cum ille dicat: Sinite utraque crescere usque ad messem, isti per tam magnum
agrum id est totum mundum tantummodo zizania crescere, frumenta vero deminuta et in sola
Africa remansisse contendant, Christo regi et principi nostro sacrilegam facientes iniuriam.
Scriptum est enim: In lata gente gloria regis, in deminutione autem populi contritio principis 29. Sed
iam tempus est, quantum existimo, ipsa testimonia Scripturarum, quae male interpretando
decipiunt imperitos, diligenter attendere, et quantum donat Dominus, secundum intellectum
catholicae veritatis aperire.

1 - Ex 3, 6. 15.
2 - Gen 22, 18.
3 - Gen 26, 4-5.
4 - Gen 28, 13-14.
5 - Gal 3, 16.

8

