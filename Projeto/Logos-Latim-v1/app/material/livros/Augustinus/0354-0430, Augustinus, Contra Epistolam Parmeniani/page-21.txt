correcto character ille repetitur ac non potius agnitus approbatur? An forte minus haerent
sacramenta christiana quam corporalis haec nota, cum videamus nec apostatas carere baptismate,
quibus utique per paenitentiam redeuntibus non restituitur et ideo amitti non potuisse iudicatur? An
ducenda de militia similitudo non fuit, cum Apostolus et de agonisticis certaminibus 164 ducat et
aperte clamet : nemo militans Deo implicat se negotiis saecularibus, ut placeat cui se probavit 165?

Utrum non Christiani baptizare possint.
13. 30. Et haec quidem alia quaestio est, utrum et ab his, qui numquam fuerunt christiani, possit
baptismus dari, nec aliquid hinc temere adfirmandum est sine auctoritate tanti concilii, quantum
tantae rei sufficit. De his vero, qui ab Ecclesiae catholicae unitate separati sunt, nulla iam quaestio
est, quod et habeant et dare possint et perniciose habeant pernicioseque tradant extra vinculum
pacis. Hoc enim iam in ipsa totius orbis unitate discussum, consideratum, perspectum atque
firmatum est. Sed si nos male facimus, ipsi explicent, quomodo sacramentum baptizati non possit
amitti et sacramentum ordinati possit amitti, quoniam dicunt: " Recedens ab Ecclesia baptismum
quidem non amittit, ius dandi tamen amittit ". Si enim utrumque sacramentum est, quod nemo
dubitat, cur illud non amittitur et illud amittitur? Neutri sacramento iniuria facienda est. Si sancta
malos fugiunt, utrumque fugiat; si sancta in malis inviolabiliter manent, utrumque maneat. Si
dixerint: " Baptismus in sola vera Ecclesia recte datur ", respondetur eis: " Baptismus in sola vera
Ecclesia recte habetur ". Cur non potest dari ubi non recte datur, cum possit haberi ubi non recte
habetur? An quia non habere aliud est, aliud non recte habere? Sic et non dare aliud est, aliud non
recte dare. Sicut non recte habet qui ab unitate discedit, sed tamen habet et ideo redeunti non
redditur, sic etiam non recte dat qui ab unitate discedit, sed tamen dat, et ideo quod ab eo accepit
venienti ad unitatem non iteratur. Illi autem quod non recte datur, datum non esse contendunt.
Quid si alius quod non recte habetur haberi non posse contendat, nonne utrique reclamamus et
dicimus habere quidem, sed non recte habere eum qui ab unitate discesserit? Si volunt ergo, ut ille
audiat quod pariter reclamamus, ipsi nos audiant reclamantes dare quidem sed non recte dare
eum, qui ab unitate discedit. Quapropter sicut redeunti non redditur quod et foris habebat, sic
venienti non repetendum est quod et foris acceperat. Unde consequenter intellegitur perversitatem
hominum esse corrigendam, sanctitatem autem sacramentorum in nullo perverso esse violandam;
constat enim eam in perversis et sceleratis hominibus, sive in eis qui intus sunt sive in eis qui foris
sunt, impollutam atque inviolabilem permanere. Et quod dicuntur ea mali polluere, quantum in ipsis
est dicuntur, cum illa impolluta permaneant. Sed in bonis permanent ad praemium, in malis
permanent ad iudicium. Nam et de Spiritu qui nullo modo extingui potest dictum est tamen:
Spiritum nolite extinguere 166, id est: " Quantum in vobis est nolite sic agere, tamquam conemini
extinguere Spiritum aut tamquam extinctum Spiritum deputetis ". Et nomen Dei pollui nullo modo
potest et tamen dictum est: Filius et pater intrabant ad unam puellam, ut polluerent nomen Domini
Dei sui 167.

An qui intus est sceleratus sanctitatem dare possit.
13. 31. Nec ullo modo isti expedire se possunt, cum eis proponitur, cur sanctitas sacramenti et
haberi et dari possit ab eo, quem intus sceleratum iam Deus damnavit, et tunc ab eo incipiat dari
non posse, cum ab hominibus damnatus fuerit, cum tamen nec tunc eam possit amittere. Postremo
cur Felicianus, quem cum Maximiano trecenti decem damnaverunt et diu foris in sacrilego, sicut ipsi
concilio suo pronuntiaverunt, schismate fuit, non solum ipsum baptismum, sed etiam ius dandi non
amisit? In honore quippe suo, sicut exierat, ita receptus est cum his omnibus quos foris positus
baptizavit, nullo eorum rebaptizato, quia si aliquem eorum quos foris baptizaverat rebaptizandum
esse censerent, iudicarent eum amisisse ius dandi cum foris esset; et propterea consequens erat,
ut ipsum quoque iterum ordinarent, si illos iterum baptizarent. Sed cum ad pacem Christi
revocantur calumniatores sunt, cum paci Donati consulunt dissimulatores sunt. Quid est aliud quam
quod eorum Tychonius de illis ait: " Quod volumus sanctum est "?

Dominus suscitat mortuos, curat vulneratos...
14. 32. Utquid ergo Parmenianus inani iactantia exsultat et dicit: " Numquam divinae legis censura
patietur, ut vivificare quemquam mortuus possit, curare vulneratus, illuminare caecus, vestire
nudus, emundare pollutus "? Dominus enim suscitat mortuos, Dominus curat vulneratos, Dominus
illuminat caecos, Dominus vestit nudos, Dominus emundat pollutos. Quid sibi arrogat quae hominis
non sunt? Itane vivi sunt apud eos qui non peccant, ut etiam vivificare posse dicantur, cum
incrementum dare non possint? Ego, inquit, plantavi, Apollo rigavit, sed Deus incrementum dedit.
Neque qui plantat est aliquid neque qui rigat, sed qui incrementum dat Deus 168. Quomodo dat
vitam mortuo, qui incrementum dare non potest vivo? Sicut enim Pater excitat mortuos et vivificat,

21

