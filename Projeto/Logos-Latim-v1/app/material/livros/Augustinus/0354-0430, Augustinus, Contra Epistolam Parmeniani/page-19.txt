et eius mercedem in salutem sempiternam et eorum regenerationem vel aedificationem, qui per
eum sive consecrantur sive evangelizantur, si autem fictus est, quoniam verissime scriptum est:
Sanctus enim Spiritus disciplinae fugiet fictum 145, desit quidem saluti eius et auferat se a
cogitationibus eius quae sunt sine intellectu, ministerium tamen eius non deserat, quo per eum
salutem operatur aliorum. Propter hoc Apostolus ait: Si enim volens hoc facio, mercedem habeo, si
autem invitus, dispensatio mihi credita est 146, id est: " illis prodest quibus hoc dispenso, non mihi
qui fictus sum ". Qui enim invitus facit propter commoda gaudiaque carnalia, quae si aliter habere
posset illud desereret, ipse utique fictus est, ideoque non ait: " Si invitus facio, nihil prosum eis erga
quos facio ", sed se tantum a mercede salutis alienat, non etiam illos quibus cibaria dominica etiam
malus servus impendit. Quia vero non erat talis Apostolus, sed talis potius ut volens faceret, id est
gratuitam gratiam pietate casti cordis erogaret, etiam mercedem eius per eum Spiritus sanctus
operatus est, quam sicut ipse dicit: reddet ei Dominus in illo die iustus iudex 147. Illos vero qui
Evangelium annuntiabant non caste, qui non quidem aliud nisi veritatem, id est Christum, tamen
non veritate cordis sui sed per occasionem commodorum suorum annuntiabant, sinit eos
annuntiare et gaudet non utique illis, sed eis qui per eos salvi fiebant tenentes praeceptum
dicentis: Quae dicunt facite, quae autem faciunt facere nolite. Dicunt enim et non faciunt 148. Sic
enim Apostolus ad Philippenses loquitur: Quidam quidem, inquit, per invidiam et contentionem,
quidam vero et per bonam voluntatem Christum praedicant: quidam ex caritate, scientes quoniam
in defensione Evangelii positus sum; quidam vero et per contumaciam Christum annuntiant non
caste, existimantes tribulationem suscitari vinculis meis. Quid enim, dum omni modo sive
occasione sive veritate Christus annuntietur? Et in hoc gaudeo, sed et gaudebo 149. Numquid
permitteret eos praedicare Christum, quamvis Evangelii veritatem non in veraci cordis sui castitate
praedicarent, numquid de talium praedicatione gauderet, nisi sciret quod illis quidem perniciosum
esset rem castam non caste annuntiare, illis autem salubre qui bona et vera per eos audientes
proficerent ad salutem? Nam ubi non Christus qui veritas est 150, sed falsitas et mendacium
praedicatur, apertissime prohibet ad Galatas dicens: Si quis vobis evangelizaverit praeter id quod
accepistis, anathema sit 151, itemque ad Timotheum: Sicut rogavi te, inquit, ut sustineres Ephesi,
cum irem in Macedoniam, ut denuntiares quibusdam ne aliter docerent 152. Illos autem invidos,
contentiosos, contumaces, non castos, occasionem quaerentes satiandae suae malae voluntatis,
quia sic eorum fictionem fugiebat Spiritus sanctus, ut eorum non desereret ministerium quo per eos
Christus praedicabatur, non solum permittit ut faciant, sed etiam gaudet quia faciunt.

Nulla ergo est necessitas schismatis, quo nihil est gravius.
11. 25. Haec de Scripturis sanctis documenta proferimus, ut appareat non facile quicquam esse
gravius sacrilegio schismatis, quia praecidendae unitatis nulla est iusta necessitas, cum sibi
nequaquam spiritaliter nocituros malos ideo tolerent boni, ne spiritaliter seiungantur a bonis, cum
disciplinae severitatem consideratio custodiendae pacis refrenat aut differt; quam tamen securitas
exserit, cum apparet sine vulnere schismatis ad salubrem correctionem posse aliquid ecclesiastico
iudicio vindicari. Magis enim nos dicimus: Nomen Domini eorum est qui eum metuunt 153, quamvis
permixti sint turbis eorum qui eum non metuunt, et illud quod Apostolus ait: Novit Dominus qui
sunt eius, et recedat ab iniustitia omnis qui invocat nomen Domini 154. Si enim bono pacis, ne ante
tempus cum zizania colliguntur eradicetur simul et triticum, necessitate cogitur quisquam esse inter
iniustos, recedat tamen ab iniustitia, et securus invocat nomen Domini. Simul enim et ab iniustis
recedit et ab eis exit atque separatur interim corde, ut etiam corpore a talibus in fine separari
mereatur.

Laus Dei est speciosa in auribus audientium et corde credentium.
12. 26. Et illud quod scriptum est: Non est speciosa laus in ore peccatoris 155, in ore certe fidelium
utique speciosa est. Sic autem unicuique est os proprium sicut unicuique est onus proprium, nec
quisquam sine consensione sui cordis ex ore vulneratur alieno. Cum autem Dei praedicatio
peccatoris ore procedit, quaerendum est cuiusmodi peccatorem hoc loco Scriptura significare
voluerit. Nam et publicanus qui iustificatus est magis quam ille Pharisaeus 156 utique peccator erat.
Si enim vera peccata eius non erant, falsa erat confessio peccatorum; si autem vera erat illa
confessio propter quam iustificari etiam meruit, procul dubio vera erant peccata. Hoc etiam de
oratione sancti Danielis verissime dixerim, qui profecto veraciter ait: Cum orarem et confiterer
peccata mea et peccata populi mei 157. In cuius ergo peccatoris ore speciosa laus non est nisi
maxime mendacis et ficti, quem fugiet Spiritus sanctus disciplinae 158? Qui tamen cum loquitur
veritatem, non in eius ore speciosa est, quia non ei tribuitur cuius particeps non est; sicut speciosa
non erat prophetia in ore Caiphae pontificis sacerdotum qui nescivit quid dixit, sed cum esset
pontifex prophetavit 159. Sed tamen per se ipsam speciosa Dei laus est in auribus audientium et
corde credentium 160.

19

