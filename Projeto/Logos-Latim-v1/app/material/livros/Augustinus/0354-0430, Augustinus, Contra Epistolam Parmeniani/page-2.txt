quam testamento Dei, et haec dicentes ipsum testamentum vos a flamma conservasse gloriamini,
quod lingua delere conamini.

Donatistae impudenter dicunt: Nos soli sumus christiani.
2. 3. Sed eligat quisque quod placet et, si contra caelestia fulgura mendacii terreni fumus aliquid
praevalet, dimisso caelo evanescat in ventos. Si enim Parmenianus non cathedrae suae faveret,
magis eligeret Scripturae Dei credere quam collegis suis. Deus enim dicit ad Iacob: Non relinquam,
donec faciam quae locutus sum tecum 6. Istos autem multo est utique credibilius, quia iam iusto
iudicio fuerant improbati, ad sociandam communionem in illis partibus, ubi iam Deus complebat
quod promiserat patribus nostris, non esse admissos et propterea de sanctis Dei sacerdotibus, a
quibus recipi non meruerant, iactasse talia, quibus infirmos animos deceptarum a se plebium falsis
rumoribus agitarent et temere credulas mentes superbia sui nominis irretitas ab orbis terrarum
pace dirrumperent. Quid hac stultitia, immo vero dementia repperitur insanius? In tot gentibus orbis
terrarum et ex magna parte complevit Deus et adhuc complet, donec ad omnes omnino veniat
quod promisit, qui dixit: Non relinquam, donec faciam quae locutus sum tecum, et isti iam credunt
nuntiantibus non impleri quae promisit Deus, et ideo ex partibus terrarum in quibus iam impletum
erat perisse Abrahae semen, quod est Christus, et evacuatas promissiones Dei, quia ipsi non sunt
admissi ad eorum communionem, apud quos hoc iam retinebat orbis impletum, et non eis dicitur: "
Solus Deus verax, omnis autem homo mendax 7. De vestro ista dicitis, quia qui loquitur mendacium
de suo loquitur 8. Vos ergo sicut homines mentimini, quia sicut homines irascimini ". Non eis hoc
dicitur, sed insuper creditur eis de orbe terrarum, quem possidere iam coeperat, perisse Christum.
Et qui haec credunt, cum impudenter dicerent: "Christiani sumus ", audent dicere: " Nos soli sumus
".

Parmenianus non probat mundum fuisse consceleratum.
3. 4. Dicit etiam Parmenianus " hinc probari consceleratum fuisse orbem terrarum criminibus
traditionis et aliorum sacrilegiorum, quia, cum multa talia fuerint tempore persecutionis admissa,
nulla postea facta est in ipsis provinciis separatio populorum ". Quasi fieri non potuerit, ut partim
latuerint mali neque fuerint accusati, ut possent sine ulla temeritate damnari, partim etiam proditi
fuerint atque damnati et, quia rebus manifestis arguebantur, ab Ecclesiis perturbandis
dividendisque cessaverint atque ita factum sit ut cum quidam non accusarentur, quaedam vero
incerta crimina pro certa pace Deo dimitterentur, quaedam autem ita manifestata et convicta
damnarentur, ut nullus damnatus posset simulata innocentia decipere populos, nequaquam unitatis
vinculum rumperetur. Neque enim et in Africa fieret hoc tam immane praecisionis malum, nisi
magis factio falsa fingentium quam ratio vera convincentium praevaleret.

Caecilianus absens condemnatur propter crimina tantummodo obiecta.
3. 5. Legant qui volunt quae narret et quibus documentis quam multa persuadeat venerabilis
memoriae Milevitanus episcopus catholicae communionis Optatus sive de Lucilla pecuniosissima
tunc et factiosissima femina, quam pro Ecclesiae disciplina sanctus Caecilianus adhuc diaconus
laeserat, vel de ceteris factionis eius consortibus sive furibus ecclesiastici argenti sive ad
episcopatum se non pervenisse dolentibus et sibi praelatum Caecilianum insidiis quibus poterant
insectantibus sive de Numidis episcopis, quos ista factio convocaverat ad perniciem Caeciliani, ut
illo deposito alter eis ordinaretur. Qui venientes cum primate suo tunc Secundo Tigisitano et aliis,
quibus traditionis confessa crimina Secundus ipse donaverat veluti paci consulens, sicut
ecclesiastica gesta testantur, absentem Caecilianum sine ulla dilatione diligentioris inquisitionis,
nullo responsionis loco servato, traditorem esse censuerunt, ut ei vidilicet obessent absenti
traditionis crimina tantummodo obiecta, cum sibimet ipsi praesentes confessa donaverint. Ita
contra sedentem in cathedra, cui totus orbis christianus in transmarinis et longe remotis terris et in
ipsis Afris gravioribus et adversus eiusmodi fallacias robustioribus communicaret Ecclesiis,
episcopum alterum ordinaverunt, ut possent pro suo facto contradicere promissionibus Dei, ne in
semine Abrahae benedicerentur omnes gentes, ut eas etiam partes orbis terrarum a traditoribus
Afris inquinatas dicerent, quae nec Caeciliani nomen audissent aut certe, quomodo se haberet eius
vita quam tamen isti de nullo crimine convicerunt, illae tamquam innocentis audissent. Insuper
etiam contra orbem terrarum dicentem: " Quod civibus tuis obicis nec cognoscere potui nec
damnare incognitum debui ", proferunt Apostoli testimonium dicentis: Non solum qui faciunt ea,
sed etiam qui consentiunt facientibus 9. Parum enim fuit tot et tantos populos christianos damnare
inauditos, nisi etiam contra ipsum Apostolum eius quidem verba, sed non eius intellectum
depromere auderent. Si enim hoc est consentire male facientibus, esse cum eis in Ecclesia,
consentiebat etiam ipse falsis fratribus 10, inter quos se periclitari contestabatur et quos non caste,

2

