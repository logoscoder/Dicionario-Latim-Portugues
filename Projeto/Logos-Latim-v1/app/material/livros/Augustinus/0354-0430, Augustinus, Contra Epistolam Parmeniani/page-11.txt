innocentes? Hoc ergo modo quod iustum est iudicarunt iniustum, quod autem iniustum est
iudicarunt iustum, cum Optatum Gildonianum, decennalem totius Africae gemitum, tamquam
sacerdotem atque collegam honorantes in communione tenuerunt. Aut si eum corde improbabant,
sed pro pace tolerabant, discant nullius pacifici patientiam malo non consentientem ab ullis malis
posse maculari, atque ita sentiant, in qua perditione iaceant qui propter falsa sive vera - non enim
hoc nunc quaeritur - crimina Afrorum unitatem spiritus in vinculo pacis 12 non servant cum orbe
terrarum. Qui si dicerent: " Nescimus an sint per tot gentes terrarum transmarinarum boni christiani
", impudentissime dicerent. Deus enim perhibet testimonium frumentis suis, quae per totum agrum
seminans quamvis cum zizaniis a diabolo superseminatis tamen usque ad messem crescere
praenuntiavit; unde etsi homines ipsos minus novimus, esse tamen eos ideo novimus, quia mentiri
Deum non potuisse fide certissima retinemus. Cum ergo sacrilega impudentia dicerent: " Nescimus
utrum sint in cetero terrarum orbe boni christiani ", videant qua insania dicere audeant - quotidie
enim non dubitant dicere: - " Scimus non ibi esse christianos ". Aliud est utique: " Nescimus an sint
", aliud: " Scimus quod non sint ", utrumque infidele et impium est. Sed si detestandus est qui dicit:
" Nescio an vera dixerit Deus ", quid est ille qui dicit: " Scio quod non vera dixerit Deus "?

Mendaciter iactitant se Evangelium ab igne salvasse.
2. 5. Certe arbitror quod neminem istorum offendere debeo, si Donato Deum praeposuero.
Quantumlibet enim ament Donatum, plus timent Deum; postremo, quantum ipsi ament Donatum,
nos novimus quia solus Deus verax est, omnis autem homo mendax 13. Christus ergo, qui super
omnia Deus est benedictus in saecula 14 et qui verissime de se ipso dixit: Ego sum veritas 15, cum
servi eius ab eo quaererent, utrum vellet eos ire et colligere zizania: Sinite, inquit, utraque crescere
usque ad messem 16, Donatus autem dicit zizania quidem crevisse, frumenta vero esse deminuta.
Eligant isti cui credant. Christus id est veritas dicit: Ager est hic mundus 17, Donatus autem dicit
agrum Dei solam Africam remansisse. Eligant cui credant. Christus id est veritas dicit: In tempore
messis dicam messoribus: colligite primum zizania 18; et exponit dicens: Messis est finis saeculi 19,
Donatus autem dicit per praecisionem partis suae ante messem a frumentis zizania separata.
Eligant cui credant. Christus id est veritas dicit: Messores angeli sunt 20, Donatus autem dicit se
atque collegas suos hoc fecisse ante messem quod ille dixit angelos in messe facturos. Eligant cui
credant. Certe christianos se dicunt: Christum eis Donatumque proponimus. Si verba dant Christo,
cor autem Donato, considerent qui sint. Ego parco, non invehor, non exaggero, dolorem meum
melius premo quam promo. Si autem dicunt se Christo dare cor suum, Christo ergo credant dicenti
quod per totum mundum et filii regni crescant et filii maligni 21, non Donato dicenti quod per
mundum filii maligni tantummodo creverint, filii autem boni usque ad solam Africam deminuti sint.
Quodsi Christo credunt, non iam dicimus cum Ecclesiis orbis terrarum, sed cum ipso Evangelio
pacem habeant, quod ab igne se conservasse mendaciter iactitant, quia factis non probant.

Rem manifestissimam videre non possunt.
3. 6. Iam illud quo pertinet quod idem Parmenianus ex propheta Isaia nobis obiciendum putavit:
Numquid non valet manus Domini salvos facere aut gravavit aurem ne exaudiat? Sed delicta vestra
distinguunt inter medium vestrum et Dei, et propter peccata vestra avertit faciem a vobis ne
misereatur. Manus enim vestrae sanguine coinquinatae sunt et digiti vestri in peccatis; labia autem
vestra locuta sunt iniquitatem et lingua vestra iniustitiam meditatur. Nemo loquitur iusta nec est
iudicium verum. Confidunt in vanis et loquntur inania, quia parturiunt dolorem et pariunt
iniquitatem. Ova aspidum eruperunt et telam araneae texunt, et qui erat de ovis illis manducaturus
conterens invenit olidum et in ipso basiliscum. Tela ergo eorum non erit ad vestiendum neque se
operient de operibus suis. Opera enim illorum opera iniquitatis, pedes autem eorum ad nequitiam
currunt veloces ad effundendum sanguinem, et cogitationes eorum cogitationes insipientium.
Contritio et miseria in viis eorum, et viam pacis non cognoverunt 22. Quos isto loco Scriptura
describit, ubicumque fuerint etiam inter bonos non obsunt bonis, sicut non obest palea frumentis,
donec veniat Dominus areae ferens ventilabrum in manu sua et mundet aream suam, frumenta
recondat in horreum, paleam vero comburat igni inextinguibili 23; sicut non obfuit bonis tanta
multitudo sceleratorum, quod per Ezechielem prophetam didicimus, illis videlicet qui gemebant et
maerebant facinora populi quae fiebant in medio eorum 24. Unde, quia eos corrigere non poterant
nec ab unitate populi Dei se ullo modo separare debebant, pro merito innocentissimae tolerantiae
suae signari meruerunt et in illorum perditorum vastatione atque interitu liberari. Verumtamen isti
qui haec catholicis obiciunt cur non se respiciunt, quorum et catervae gregum furiosorum huc atque
illuc armatae ferro ac fustibus volitant et tam crebris ubi potuerint stragibus nequaquam in tanta
immanitate satiantur, ubi per busta cadaverum eorum cum feminis, quae cum illis passim
commixtae contra ordinem rerum divinarum et humanarum diebus ac noctibus evagantur, tanta
fervet ebrietas, ut inde insaniam quotidianam non solum alios insectandi, sed etiam se ipsos

11

