Medicina vindictae debet salvare unitatem.
1. 1. Cum omnis pia ratio et modus ecclesiasticae disciplinae unitatem spiritus in vinculo pacis 1
maxime debeat intueri, quod Apostolus sufferendo invicem praecepit custodiri et quo non custodito
medicina vindictae non tantum superflua, sed etiam perniciosa et propterea iam nec medicina esse
convincitur, illi filii mali, qui non odio iniquitatum alienarum, sed studio contentionum suarum
infirmas plebes iactantia sui nominis irretitas vel totas trahere vel certe dividere affectant, superbia
tumidi, pervicacia vaesani, calumniis insidiosi, seditionibus turbulenti, ne luce veritatis carere
ostendantur, umbram rigidae severitatis obtendunt et, quae Scripturis sanctis salva dilectionis
sinceritate et custodita pacis unitate ad corrigenda fraterna vitia mordaciore curatione fieri
praecepta sunt, ad sacrilegium schismatis et ad occasionem praecisionis usurpant dicentes: " Ecce
ait Apostolus: Auferte malum a vobis ipsis 2. Quod malum utique si integris ", inquiunt, " non
obesset, nec iuberetur auferri ".

Si mali non possunt auferri, auferatur malum a seipsis.
1. 2. Interim videamus, ne forte non frustra non dixerit Apostolus: " Auferte malos a congregatione
vestra ", sed: Auferte malum a vobis ipsis, quia et, cum quisque impeditur ab Ecclesiae
congregatione malos homines separare, si a se ipso auferat malum, non eis corde miscetur atque
ita spiritaliter non solum coniungitur bonis, sed etiam separatur a malis. Sicut enim in illo loco ad
Timotheum cum dixisset: Neque communicaveris peccatis alienis 3, tanquam ille diceret fieri posse,
ut aliquos malos ab Ecclesiae congregatione separare non posset et ideo tolerare cogeretur,
tamquam consilium dans, quemadmodum peccatis eorum non communicaret: Te ipsum, inquit,
castum custodi 4 - non enim malis nisi malus misceri potest, bonus autem nullo modo, quamvis in
una cum eis congregatione versetur -, ita et hic ad Corinthios cum dixisset: Quo enim mihi de his
qui foris sunt iudicare? Nonne de his qui intus sunt vos iudicatis? 5 ne forte turbarentur aliqua
malorum numerositate sic permixta frumentis, ut sine illorum vexatione colligi separarique non
posset: Auferte, inquit, malum ex vobis ipsis, ut, si forte non possent auferre malos a congregatione
sua, auferendo malum ex se ipsis, id est non cum eis peccando nec eis ad peccandum
consentiendo aut favendo, integerrimi inter eos et incorruptissimi versarentur, quia per malum
suum malis quisque consentit, si autem a se ipso auferat malum, alieno malo non est unde
consentiat. Quapropter quisquis etiam contempserit Ecclesiae disciplinam, ut malos cum quibus
non peccat et quibus non favet desistat monere, corripere, arguere, etsi talem personam gerit et
pax Ecclesiae patitur etiam a sacramentorum participatione separare, non alieno malo peccat sed
suo. Ipsa quippe in tanta re neglegentia grave malum est. Et ideo, sicut Apostolus monet, si auferat
malum a se ipso, non solum auferet audaciam committendi aut pestilentiam consentiendi, sed
etiam pigritiam corrigendi et neglegentiam vindicandi, adhibita prudentia et oboedientia in eo quod
praecepit Dominus, ne frumenta laedantur 6. Ea quippe intentione quisquis inter triticum zizania
toleraverit auferendo malum a semet ipso, nec eis communicat et ea distinguit ac iudicat interim ad
diem 7. Non enim novit quod cras futurum est. Et ideo dilectione servata non sine spe correctionis
vindicandum est quidquid etiam cogit necessaria severitas vindicari. Quod ut satis appareat, totum
ipsum epistulae apostolicae locum diligentius retractemus.

Exemplum Pauli in malis vindicandis.
1. 3. Quid vultis? inquit. In virga veniam ad vos an in caritate spiritus mansuetudinis? 8 Iam hic
apparet eum de vindicta loqui, ad cuius significationem virgam nominavit. Numquid tamen et virga
sine caritate est, quia ita contexuit: In virga veniam ad vos an in caritate? Sed quod sequitur:
spiritus mansuetudinis, ammonet intellegi, quia et virga caritatem habet. Sed aliud est caritas
severitatis, aliud caritas mansuetudinis. Una quidem caritas est, sed diversa in diversis operatur.
Omnino, inquit, auditur in vobis fornicatio, et talis fornicatio qualis nec in gentibus, ita ut uxorem
patris sui quis habeat 9. De tam immani facto videamus quemadmodum eos saevire praecipiat. Et
vos, inquit, inflati estis et non potius luctum habuistis, ut tolleretur de medio vestrum qui hoc opus
fecit 10. Quare luctum potius et non iram, nisi quia si patitur unum membrum compatiuntur omnia
membra 11? Et non " luctum quia tollebatur ", sed: luctum, inquit, ut tolleretur, id est ut lugentium
dolor ad Deum ascenderet et ipse illum qui hoc opus fecit tolleret de medio eorum, sicut ipse sciret,
ne forte illi per humanam imperitiam eradicarent simul et triticum. Cum ergo ad talem vindictam
necessitas cogit, humilitas lugentium debet impetrare misericordiam, quam repellit superbia

34

