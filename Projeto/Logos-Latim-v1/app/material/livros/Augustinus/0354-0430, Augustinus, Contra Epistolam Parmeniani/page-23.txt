15. 34. Quid autem agunt isti nescientes per evangelicum testimonium, nisi ut homines
ammoneantur, ut aliquando evigilent atque advertant vere non homines esse attendendos, cum
sanctum aliquid accipere homo desiderat, sed illum solum qui hoc de caelo dat homini, quia non
potest homo accipere quicquam, nisi datum fuerit ei de caelo 184? Quodsi dixerint: " De caelo
quidem accipit non de homine, sed tamen per hominem ", quaero per qualem. Si per iustum
tantum, non habent illi qui apud eos ipsos per latentes iniquissimos acceperunt; si et per iniustum,
quae causa ergo est ut aliquem rebaptizent? Si per iniustum non nisi latentem, non habent quos
baptizavit manifestus satelles Gildonis Optatus; si et per iniustum etiam manifestum, qui tamen
nondum damnatus et ab Ecclesiae communione proiectus sit, non habent illi quos Felicianus
Mustitanus, cum ab eorum communione foris esset, in Maximiani schismate baptizavit, quos tamen
nunc cum illo regressos nemo rebaptizat. Postremo si homo, quamvis de caelo, non tamen nisi per
hominem potest accipere quicquam, quaero ipse Ioannes Baptista, qui haec dicebat, per quem
hominem acceperat quod de caelo utique acceperat, et non invenitur. Atque ita testimoniis a se
prolatis mala causa convincitur, quia, etsi dicit filius accepisse se a Patre et Spiritum sanctum de
suo accipere, non quasi gradatim, sed sicut ipse exposuit dicens: Quia omnia quae habet Pater mea
sunt, ideo dixi: De meo accipiet 185, posse tamen hominem non interposito homine divinitus aliquid
accipere exemplo suo Ioannes ipse testatur et tot sancti, antequam Dei Filius homo fieret, et
posteaquam resurrexit et ascendit in caelum centum viginti homines qui simul congregati erant,
quos nullo homine in terra manum imponente de caelo veniens Spiritus sanctus implevit, et
constituto iam ordine Ecclesiae Cornelium centurionem ante ipsum baptismum, ante impositionem
manus cum eis qui secum erant eodem sancto Spiritu repletum Petrus ipse miratus est. Nemo ergo
accipit sine dante; sed quod pertinet ad baptismi sanctitatem, adest Deus qui det et homo qui
accipiat, sive per se ipsum Deo dante sive per angelum, sive per hominem sanctum [sive per
Petrum] sive per hominem iniquum, sicut per tam multos vel latentes vel manifestos, quos ante
tempus de messe colligere servi patris familias prohibentur et quos velut paleam frumenta
Dominica usque ad tempus ventilationis corde interim separata non temeritate corporaliter
deserunt, sed pietate spiritaliter ferunt.

Etiam qui male credit potest accipere baptismum.
16. 35. " Qui male ", inquit, " credidit, consequi non potest baptismi sacramentum, quia scriptum
est: Perversum non potest adornari 186 ". Quid? Si ergo apud eos quispiam baptizatus, qui verbi
gratia putaverat Christum ex eo esse coepisse, ex quo secundum carnem de virgine Maria natus
est, postea veritatis sermone commotus, cum comperisset ipsum esse de quo Ioannes ait: In
principio erat Verbum et Verbum erat apud Deum et Deus erat Verbum, de quo consequenter ait:
Verbum caro factum est et habitavit in nobis 187, fateretur eis errorem suum pristinum atque in eo
se fuisse cum baptizaretur sollicitus indicaret, iuberent eum denuo baptizari? Numquam utique
facerent, sed hominis imperitam simplicitatem, carnali opinione prius pravam, postea veritatis
ratione correctam gratularentur, aut si etiam talis perversitas pertinaciter ei defendenda videretur
et diu reluctatus neque correctus etiam de Ecclesia pelleretur et postea cognita veritate remearet,
paenitentia utique curandum esse censerent, non iteratione baptismatis vulnerandum, quamvis hoc
in corde se habuisse fateretur etiam illo tempore, quo apud ipsos fuerat baptizatus. Perversum ergo
non potest adornari, quia non ei ad ornamentum valeret sacramentum quod acceperat, si in fide
perversa persisteret, sed potius ad supplicium, cum tamen ipsum per se sacramentum etiam in
perverso, quem non ornabat sed iudicabat, integrum permaneret et ideo nullo modo esset illius
sacramenti violanda sanctitas, etiam cum esset illius hominis corrigenda perversitas.

Ad baptismum recipiendum non sunt homines sancti quaerendi.
17. 36. Audet etiam Parmenianus exempla nobis divina proponere, quibus se arbitratur ostendere
quaerendum esse hominem sanctum, a quo debeat accipi sacramentum. " Ipse ", inquit, " Dei Filius,
ipse Dominus Iesus Christus, a quo principium spiritalis baptismi exortum est, cum secundum
voluntatem Patris baptizandus esset, utrumne ad Pharisaeos perfidos atque profanos an ad
sanctissimum Ioannem venisse monstratur? ". At si hoc exemplo invitamur ad accipiendum
baptismum, inferiorem nobis a quo baptizemur debemus inquirere, quandoquidem Dominus ab eo
baptizatus est, qui se ab ipso Domino baptizari debere praedixerat et qui se indignum corrigiam
calceamenti eius solvere testabatur 188. Quin immo, ut intermittam quaerere diligentius, cur ipse
Salvator noster baptizari voluerit, iam quia certa aliqua causa voluit, propterea fortasse, cum se
ipse posset tinguere qui etiam suum baptizatorem poterat baptizare, voluit Dominus a servo et ille
per quem facta sunt omnia 189 ab illo qui factus est inter omnia baptizari, ut et doceret humilitatem
et ostenderet non interesse quis a quo baptizetur, dum eo baptismo quo baptizandus est
baptizetur. Nec a Pharisaeis dedignaretur ille baptizari, si haberent huiusmodi baptismum Pharisaei,
quo ille certi sacramenti gratia voluit baptizari. Nam cum etiam circumcidendus esset, numquid
Ioannes quaesitus est, quia hoc a Iudaeis fieri iam solebat, et cum pro illo esset offeren dum legale

23

