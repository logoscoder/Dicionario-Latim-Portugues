9. 18. Obiciunt etiam quod dictum est in Psalmis : Peccatori autem dicit Deus: ut quid exponis
iustificationes meas et assumis testamentum meum per os tuum? Tu autem odisti disciplinam et
abiecisti sermones meos retro. Si videbas furem, concurrebas cum eo et cum moechis particulam
tuam ponebas. Sedens adversus fratrem tuum detrahebas et adversus filium matris tuae ponebas
scandalum 94, sed aperiant aliquando aures cordis et desinant esse non intellegentes neque quae
locuntur neque de quibus affirmant 95. Attendunt enim dictum peccatori: Ut quid exponis
iustificationes meas et assumis testamentum meum per os tuum? 96 Et non intellegunt ad hoc
dictum, ut sciat nihil sibi prodesse verba Dei quae ore pronuntiat, si quod dicit ipse non facit,
verumtamen aliis prodesse qui etiam per malos audiunt et faciunt. Quod Dominus imperat, ipse
Dominus in Evangelio docet dicens de Pharisaeis: Cathedram Moysi sedent. Quae dicunt facite,
quae autem faciunt facere nolite. Dicunt enim et non faciunt 97.

Nullus contagiatur a malis alienis: ergo non fuit causa se ab unitate discendi.
9. 19. Atque utinam vellent in his verbis, quae de psalmo meminerunt, se tamquam in speculo
intueri, quomodo proiciant sermones Dei retro qui populis pronuntiant pacem et non amant pacem,
quomodo oderint disciplinam 98 qui damnare audent orbem inauditum et, quia pro merito, immo
longe minus merito pro tanti furoris audacia secundum divinae misericordiae disciplinam
temporales molestias patiuntur, non peccata sua puniri confitentur, sed merita coronari gloriantur.
Eos sane cum fure concurrisse non dico 99, quia fure peior est raptor, quod esse undique
conclamabatur Optatus. An cum moechis particulam suam forte non ponunt, qui greges ebrios
sanctimonalium suarum cum gregibus ebriis Circumcellionum die noctuque permixtos vagari
turpiter sinunt? An non sedentes adversus fratres suos detrahunt, qui propter quosdam, quos
convincere nequiverunt, in hereditate Christi toto terrarum orbe diffusa contendunt non esse
christianos, atque ita adversus filium matris suae, id est parvulum adhuc in fide et sacramentorum
lacte nutriendum, perniciosissimum scandalum ponunt 100, dum nesciens adhuc sequi Deum Patrem
infirmus sequitur hominem et simulata atque adumbrata specie veritatis illectus ab unitatis
compage crudeli laceratione divellitur? Sed si eis, qui mala non faciunt in eadem parte, mala facta
displicent ceterorum nec obesse sibi aliena scelera credunt, quae in medio sui fieri gemunt et
maerent 101, cur in communi sacrilegio schismatis perniciose tolerant quod fructuose tolerare in
unitatis integritate potuerunt? Possunt enim dicere, si tamen iam ipsis rebus experti evigilant
aliquando, possunt dicere mala singulorum ceteris non obesse qui nec faciunt nec approbant talia;
non autem singulorum malum esse schismatis sacrilegium, sed ad omnes eos pertinere qui
catholicae non communicant unitati facillime possunt convinci, etiamsi difficillime confiteri. Qua
enim causa in eorum communione ad alios non pertinent crimina aliorum, ea causa schisma crimen
est omnium, quia, cum se inter ipsos suos aliorum sceleribus maculari non posse iam dicunt, simul
fateantur necesse est non se habuisse causam cur ab unitate discederent, ubi eos non possent
aliorum scelera maculare, et propterea scelere schismatis apertissimo tamquam uno mortifero
vinculo pariter colligantur.

Etsi sint peccatores, Donatistae habent verum baptismum.
10. 20. " At enim prophetavit Ieremias ", quid prophetavit Ieremias? " Non habere, inquit, verum
baptismum eos qui relinquunt Deum. Ait enim: Expectavit caelum super istud et exhorruit multo
vehementius, dicit Dominus, quoniam duo nequam fecit populus iste. Me dereliquerunt fontem
vitae et effoderunt sibi lacus detritos qui non possunt aquam portare 102; et iterum: Facta est mihi,
inquit, sicut aqua mendax non habens fidem 103; et illud quod scriptum est: Qui baptizatur a mortuo
quid proficit lavatio eius? 104 Et illud in psalmis: Oleum peccatoris non impinguet caput meum; et
iterum alibi: Muscae moriturae exterminant oleum suavitatis 105; et alibi: Sanctus enim Spiritus
disciplinae effugiet fictum et auferet se a cogitationibus quae sunt sine intellectu 106 ". Haec omnia
si eo modo intellegenda sunt quo ab istis intelleguntur, nec nobis nec ipsis conquadrat ratio
veritatis. Si autem alio modo intellegenda docuero, soli sua pravitate turbantur et, ut non turbentur,
ad catholicum refugiunt intellectum, et unde inveniunt exitum responsionis, inde irretiuntur crimine
schismatis. Habent enim certe etiam ipsi - non dicam: " tales sunt ", sed hoc dicam quod vel
fatentur vel insanissime negant -; habent ergo et ipsi derelinquentes Deum qui est fons aquae vivae
107
, hoc est inique viventes. Neque enim pedibus ac non corde relinquitur Deus. Habent etiam
mendaces et non habentes fidem 108, id est aliud profitentes et aliter conversantes. Habent utique
mortuos 109. Si enim sexui delicatiori et infirmiori delicias non concedit Apostolus dicens de vidua:
Quae autem in deliciis agit vivens mortua est 110, quaerant utrum nulli apud se viri et, quod est
amplius, praepositi vel ministri vivant in deliciis, atque ita si audent renuntient se mortuos non
habere et meliores esse quam illa <est> Ecclesia, cuius angelo in figura praepositorum vel
animarum dicitur quod non vivat sed mortuus sit 111, et tamen inter septem Ecclesias numeratur
nec ei divisae a compage corporis Christi, sed in unitate perseveranti praecepta vitae insuper

16

