Respondit afferendo sanitatem Ecclesiae.
2. 13. In hac velut angustia quaestionis non aliquid novum aut insolitum dicam, sed id quod sanitas
observat Ecclesiae, ut, cum quisque fratrum id est christianorum intus in Ecclesiae societate
constitutorum in aliquo tali peccato fuerit deprehensus, ut anathemate dignus habeatur, fiat hoc
ubi periculum schismatis nullum est atque id cum ea dilectione, de qua ipse alibi praecipit dicens:
Ut non inimicum eum existimetis, sed corripite ut fratrem 62. Non enim ad eradicandum fit, sed ad
corrigendum. Quodsi se non agnoverit neque paenitendo correxerit, ipse foras exiet et per propriam
voluntatem ab Ecclesiae communione dirimetur. Nam et ipse Dominus, cum servis volentibus
zizania colligere dixit: Sinite utraque crescere usque ad messem, praemisit causam dicens: Ne
forte, cum vultis colligere zizania, eradicetis simul et triticum 63. Ubi satis ostendit, <ut>, cum
metus iste non subest, sed omnino de frumentorum stabilitate certa securitas manet, id est quando
ita cuiusquam crimen notum est et omnibus execrabile apparet, ut vel nullos prorsus vel non tales
habeat defensores, per quos possit schisma contingere, non dormiat severitas disciplinae, in qua
tanto est efficacior emendatio pravitatis, quanto diligentior conservatio caritatis. Tunc autem hoc
sine labe pacis et unitatis et sine laesione frumentorum fieri potest, cum congregationis Ecclesiae
multitudo ab eo crimine quod anathematur aliena est. Tunc enim adiuvat praepositum potius
corripientem quam criminosum resistentem; tunc se ab eius coniunctione salubriter continet, ut nec
cibum cum eo quisquam sumat non rabie inimica, sed cohercitione fraterna; tunc etiam ille et
timore percutitur et pudore sanatur, cum ab universa Ecclesia se anathematum videns sociam
turbam, cum qua in delicto suo gaudeat et bonis insultet, non potest invenire.

Exegesis textus: Si quis frater nominatur.
2. 14. Ad hoc enim et ipse Apostolus ait: Si quis frater nominatur 64. In eo quippe quod ait: Si quis,
nihil aliud videtur significare voluisse, nisi eum posse tali modo salubriter corrigi qui inter dissimiles
peccat, id est inter eos quos peccatorum similium pestilentia non corrumpit. In eo vero quod ait:
Nominatur, hoc nimirum intellegi voluit, parum esse ut sit quisque talis, nisi etiam nominetur id est
famosus appareat, ut possit omnibus dignissima videri quae in eum fuerit anathematis prolata
sententia. Ita enim et salva pace corrigitur et non interfectorie percutitur, sed medicinaliter uritur.
Propterea et de illo dixit quem tali medicina sanari voluerat: Satis est huic correptio haec quae <a>
multis 65. Neque enim potest esse salubris a multis correptio, nisi cum ille corripitur qui non habet
sociam multitudinem. Cum vero idem morbus plurimos occupaverit, nihil aliud bonis restat quam
dolor et gemitus, ut per illud signum, quod Ezechieli sancto revelatur, illaesi evadere ab illorum
vastatione mereantur 66 - ad eum enim qui errare non potest clamant: Ne comperdas cum impiis
animam meam et cum viris sanguinum vitam meam 67 -, ne, cum voluerint colligere zizania,
eradicent simul et triticum nec per diligentiam segetem dominicam purgent, sed per temeritatem
ipsi potius inter purgamenta numerentur. Ideoque idem Apostolus, cum iam multos comperisset
immunda luxuria et fornicationibus inquinatos, ad eosdem Corinthios in secunda Epistula scribens
non identidem praecipit, ut cum talibus cibum non sumerent; multi enim erant nec dici de his
poterat: Si quis frater nominatur fornicarius, aut avarus aut aliquid tale, cum eiusmodi nec quidem
cibum simul sumere 68, sed ait: Ne iterum cum venero humilet me Deus ad vos et lugeam multos
ex his, qui ante peccaverunt et non egerunt paenitentiam super immunditia et luxuria et
fornicatione quam gesserunt 69. Per luctum suum potius eos divino flagello cohercendos minatur
quam per illam correptionem, ut ceteri se ab eorum coniunctione contineant. Consequenter enim
dicit: Ecce tertio hoc veniam ad vos. In ore duum vel trium testium stabit omne verbum. Praedixi et
praedico, sicut praesens secundo et nunc absens, his qui ante peccaverunt et ceteris omnibus, quia
si venero iterum non parcam, quia probationem quaeritis eius qui in me loquitur Christi 70. Quid
aliud hic dixit: Non parcam nisi quod superius ait: Et lugeam, ut luctus eius impetraret flagellum a
Domino, quo illi corriperentur, qui iam propter multitudinem non poterant ita corripi, ut ab eorum
coniunctione se ceteri continerent et eos erubescere facerent, sicut faciendum est, si quis frater in
aliquo ceteris dissimili crimine nominatur? Et revera, cum contagio peccandi multitudinem invaserit,
divinae disciplinae severa misericordia necessaria est. Nam consilia separationis et inania sunt et
perniciosa atque sacrilega, quia et impia superbia fiunt et plus perturbant infirmos bonos quam
corrigunt animosos malos. Sicut ille fidelissimus testis avaritiae collegarum, cum ea mala
tribulationum, quae patiebatur illo tempore Ecclesia, censurae divinae disciplinaeque tribueret,
commemoratis quos noverat episcoporum pessimis moribus, qui esurientibus fratribus habere
argentum largiter vellent, fundos insidiosis fraudibus raperent, usuris multiplicantibus faenus
augerent, " quid non ", inquit, " perpeti tales pro peccatis huiusmodi mereremur? ". Et deinde
adhibet testimonium de Psalmis dicens: " Cum iam pridem praemonuerit et dixerit censura divina:
Si dereliquerint filii eius legem meam et in iudiciis meis non ambulaverint, si iustificationes meas
profanaverint et praecepta mea non observaverint, visitabo in virga facinora eorum et in flagellis
delicta eorum. Misericordiam autem meam non dispergam ab eis 71 ".

39

