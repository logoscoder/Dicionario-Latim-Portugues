1. 1. Quae tandem vis nisi caecitas et vanitas animi cogit homines clausis ut dicitur oculis tamquam
in alterum iacere, quod in eum qui iecit continuo redeat eumque ictu reciproco affligat intacto illo
quem vulnerare voluerat, sicut isti donatistae de omnibus fere Scripturarum testimoniis faciunt,
quae cum se adversus nos proferre arbitrantur, velut ammonere nos videntur, quales eos esse ipsa
Scriptura convincat? Quid enim facit aliud quod vel pro se vel contra nos Parmenianus putat esse
quod scriptum est: Vae his qui dicunt quod nequam est bonum et quod bonum est nequam, qui
ponunt lucem tenebras et tenebras lucem, qui ponunt id quod amarum est dulce et dulce amarum
1
? O stultissimam caecitatem! Quid enim tam bonum et tam iocundum quam fratres habitantes in
unum 2? Quod illi nequam dicunt et amarum ponunt, qui se ab omnibus fratribus separarunt, dum
vanas suspiciones suas, ne dicam factiosas calumnias, vel non excitare vel excitatas tolerare
noluerunt. Qui si veram paleam odissent et ipsi palea non essent, non propter eam se a tritico
Dominico per totum agrum id est hunc mundum seminato et crescente seiungerent.

Praesumptionem suam vocant lucem.
1. 2. Exclament itaque quantum possunt: Vae his qui dicunt quod nequam est bonum et quod
bonum est nequam 3. Respondemus : " Hoc verum est " et addimus aliud: Vae his qui perdiderunt
sustinentiam 4, dum ponunt lucem tenebras et tenebras lucem 5. Quid enim lucidius promissis Dei,
qui temporibus nostris exhibuit quod ante annorum milia praenuntiavit, in semine Abrahae, quod
est Christus, benedictionem omnes gentes habituras 6, et quid tenebrosius praesumptionibus
hominum, qui propter temere obiecta et numquam probata crimina traditorum - quae si vera essent
numquam Deo praeiudicarent quominus quod promisit impleret - perisse dicunt christianum nomen
de tot gentibus in orbe terrarum et in sola Africa remansisse? Et hanc praesumptionem suam lucem
dicunt, promissa vero Dei iam ipso effectu rerum illuminata mendaciorum tenebris operire
contendunt et insuper adversus nos facta sua clamant dicentes: Vae his qui ponunt lucem tenebras
et tenebras lucem. Itane lux erat Optatus et eum tota Africa tenebras appellabat, an eum potius
esse tenebras tota Africa sentiebat et isti eum lucem vocabant, qui non ponunt lucem tenebras et
tenebras lucem? " Sed displicebat ", inquiunt, " Optatus in communione nostra omnibus bonis ". Non
ergo eum lucem vocabatis et tamen ei communicabatis. Eligite itaque quid velitis, aut non obesse
in una communione tenebras luci, sed sufficere luci ut tenebras improbet et eas pro unitate, si
expellere non potest, toleret, atque ita non fuisse causam cur ab innocentibus fratribus, quibus
malos certe non potuistis ostendere, etiamsi vobis cognitos fuisse dicatis, tenebroso schismatis
sacrilegio disiungeremini; aut si non sufficit luci ut improbet tenebras quas expellere non potest, id
est si non sufficit bonis ut improbent malos quos excludere vel emendare non possunt, facilius unus
Optatus partem Donati in una Africa notissimus et apertissimus maculavit quam quilibet Afer
traditor tot gentes per orbem terrarum, etsi non dicam falsis criminibus accusatus, tamen, quod
impudentissime negatur, ignotus.

Accipiunt perverso corde Scripturas.
1. 3. Accipientes itaque perverso corde Scripturas non eas faciunt obesse nobis, sed sibi, quando
ad hoc putant esse scriptum: Vae his qui dicunt quod nequam est bonum et quod bonum est
nequam 7, ne paleam frumenta inter se tolerent usque ad tempus ventilationis, ut, cum male
intellegunt: Vae his qui dicunt quod nequam est bonum et quod bonum est nequam, compleatur in
eis: Vae his qui perdiderunt sustinentiam 8. Si autem intellegant in eos hoc esse dictum, qui
opinantes quod malum est bonum esse mala committunt vel hi qui talibus laudando atque
approbando consentiunt, quae duo genera uno in loco Scriptura commemorat dicens: Quoniam
laudatur peccator in desideriis animae suae et qui iniqua gerit benedicetur 9, recte intellegent nec
turbabuntur, cum et apud ipsos inveniuntur mali, nisi quod eos pro Donati parte tolerant quos pro
Christi unitate debuerunt, et per hanc obstinationem animositatis suae coguntur miseri in
schismate suo ferre quos norunt, in orbe terrarum accusare quos nesciunt. Quisquis ergo vel quod
potest arguendo corrigit vel quod corrigere non potest salvo pacis vinculo excludit vel quod salvo
pacis vinculo excludere non potest aequitate improbat, firmitate supportat, hic est pacificus et ab
isto maledicto quo Scriptura dicit: Vae his qui dicunt quod nequam est bonum et quod bonum est
nequam, qui ponunt lucem tenebras et tenebras lucem, qui ponunt quod amarum est dulce et quod
dulce est amarum 10 omnino liber, prorsus securus, penitus alienus.

Dicunt: Deus non vera dixit.
2. 4. Obiciunt iterum simile aliquid solita caecitate. " De vobis " inquiunt " dicit Scriptura: Qui
iudicat iustum iniustum, iniustum vero iustum, execrabilis apud Deum 11 ". Cur non ista exsecratio
potius in illos cadit, qui universum orbem terrarum christianum damnare ausi sunt inauditum, in
quo tam ingenti hominum numero sine ulla dubitatione fuerunt et sunt ab eorum criminibus

10

