Unusquisque portat sarcinam suam.
7. 12. " In Exodo ", inquit, " scriptum est: Sacerdotes autem qui accedunt ad Dominum Deum
sanctificentur, ne forte derelinquat eos Dominus 59, et iterum: Et cum accedunt ministri ad altare
sancti, non adducant in se delictum, ne moriantur 60, et illud in Levitico: Homo qui habuerit
maculam et vitium non accedat offerre dona Deo 61 ". Bene quod de veteribus Libris testimonia ista
proponunt. Dicant ergo mihi, cui sancto secundum salutem spiritalem obfuerit vel in sacerdotibus
vel inter populum constituto malus aut maculatus sacerdos. Ubi erat Moyses et Aaron, ibi
murmuratores sacrilegi, quos Deus semper a facie sua perdere minabatur; ubi erat Caiphas et
ceteri tales, ibi Zacharias, ibi Simeon et ceteri boni; ubi Saul, ibi David; ubi Ieremias, ubi Isaias, ubi
Daniel, ubi Ezechiel, ibi sacerdotes mali et populi mali; sed sarcinam suam unusquisque portabat.

Habent et ipsi, apud eos, iniquos.
7. 13. Omitto dicere quam scelerata superbia dicatur neminem esse inter collegas suos vel se
ipsum non esse cum aliqua macula et vitio non membrorum, sed quod peius est morum. Quod ubi
agere cum eis coeperimus, respondent interesse qualis sit macula et quale vitium, quasi Scriptura
discreverit quae ait: Homo qui habuerit maculam et vitium non accedat offerre dona Deo 62.
Nullamne maculam et vitium habuit non dico Optatus, sed ipse Parmenianus aut ipse Donatus? Sed
tanto isti amore hominum caeci sunt et corde impudico adulteros mentis suae uni legitimo viro
coaequare non dubitant, ut quod de solo Domino Iesu Christo dici potuit etiam in Donato perfectum
fuisse contendant. Quis dabit oculis meis fontem lacrimarum? 63 Quis congruus huic sceleri gemitus
concusso pectore exprimitur? Sed interim attendant utrum saltem Optatus habuerit aliquam
maculam aut aliquod vitium; non usque adeo caeci sunt, ut et istius vitam omnino immaculatam et
omni vitio carentem fuisse respondeant. Cur ergo accedebat offerre dona Deo et ab eo ceteri
coniunctis manibus accipiebant, quod maculosus et vitiosus obtulerat? Attendant in ceteris suis
utrum nulla sit macula ebriositas, sed prius legant quibus sceleratis ebriosos apostolus Paulus
adiunxerit 64; utrum avaritia nulla sit macula, quam idem Apostolus sic detestatur, ut idolorum
comparet servituti 65.

Homo, etsi optimus, non potest esse sine aliquo vitio.
7. 14. Qui autem rectissime sapiunt, intellegunt quemlibet hominum, quamvis iam pro consortio
societatis humanae non absurde dici possit iustissime vivere, non posse tamen esse sine aliquo
vitio, quamdiu caro concupiscit adversus spiritum, spiritus autem adversus carnem 66. Et: Qui natus
est ex Deo non peccat 67, et: Si dixerimus quia peccatum non habemus, nos ipsos seducimus et
veritas in nobis non est 68. Quamvis enim, in quantum ex Deo nati sumus, non peccemus, inest
tamen adhuc etiam quod ex Adam sumus, quia nondum est absorta mors in victoriam 69, quod
etiam in corporum resurrectione promittitur 70, ut omni modo beati et immaculati et incorrupti
simus qui iam secundum fidem filii Dei sumus, sed secundum speciem nondum apparuit quod
erimus 71. Nondum enim re, sed spe salvi facti sumus. Spes autem quae videtur non est spes. Quod
enim videt quis, quid sperat? Si autem quod non videmus speramus, per patientiam exspectamus
72
. Quamdiu autem per patientiam exspectamus redemptionem corporis nostri 73, non audeamus
nos dicere carere omni vitio, ne ipsa superbia sit immanissimum vitium, et evigilemus aliquando
atque videamus in sacerdotibus illius temporis, cum corporalia vitia vitabantur, illum praefigurari,
qui cum esset Deus factus est homo propter nos, solus vere agnus immaculatus 74 et sacerdos sine
vitio. Ideoque et tunc sacerdos solus intrabat in Sancta sanctorum 75, populus autem stabat foris,
sicut nunc ille sacerdos post resurrectionem intravit in secreta caelorum, ut ad dexteram Patris
interpellet pro nobis, populus autem cuius ille sacerdos est adhuc foris gemit. Nam cum episcopo
intus est populus et orat cum illo et quasi suscribens ad eius verba respondet: " Amen ". Usque
adeo tunc, quando sine ulla macula et sine ullo vitio, quia non poterant animi, sacerdotum corpora
quaerebantur 76, solus ille praefigurabatur, non isti superbi et impii, qui fornicante anima non zelant
sponso, sed eis se audent ostentare pro sponso.

In oratione possunt et mali inter bonos non exaudiri, et boni inter malos exaudiri.
8. 15. " In Evangelio ", inquit, " scriptum est: Deus peccatores non audiet; sed si quis Dominum
coluerit et voluntatem eius fecerit, illum audiet 77 ". Et hic absoluta responsio est. Si enim duo simul
orent, unus peccator et alter qui Dominum colit et voluntatem eius facit, nimirum illum audit, illum
non audit. Quid sibi ergo vult hoc testimonium vel quomodo pro se arbitrantur esse proferendum,
cum his verbis maxime securi fiant inter malos boni nec ulla causa corporalis separationis existat,

14

