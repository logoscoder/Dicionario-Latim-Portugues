26 - Cf. Eph 5, 27.
27 - Mt 6, 12.

4 EPILOGUS
1. Ecce quam multas commemoravimus haereses, nec tamen modum tuae postulationis
implevimus. " Ex quo enim christiana religio - ut verbis tuis utar -, hereditatis promissae nomen
accepit", quae haereses ortae sint quomodo commemorare omnes potui, qui omnes nosse non
potui? Quod ideo existimo quia nullus eorum quorum de hac re scripta legi omnes posuit. Quando
quidem inveni apud alium quas apud alium non inveni, et rursus apud istum quas ille non posuit.
Ego autem propterea plures quam ipsi posui quia collegi ex omnibus quas omnes apud singulos non
inveni, additis etiam his quas ipse recolens apud ullum eorum invenire non potui. Unde merito
credo nec me posuisse omnes quia nec omnes qui de hac re scripserunt legere potui, neque hoc
quemquam eorum video fecisse quos legi. Postremo etiamsi omnes forsitan posui, quod non puto,
utrum omnes sint utique nescio. Et ideo quod vis me loquente finiri, non saltem potest me
cognoscente comprehendi quia omnia scire non possum.
2. Audivi scripsisse de haeresibus sanctum Hieronymum, sed ipsum eius opusculum nec in nostra
bibliotheca invenire potuimus, nec unde possit accipi scimus. Certissimus homo studiosus, librorum
eius cognitor, de hoc interrogatus ait nescio quem, qui hanc famam disseminavit, nescisse quid
dixerit. Nam de haeresibus, inquit, nullum opusculum sanctus Hieronymus condidit. Quod si tu
scieris, perveni ad illud, et forte habebis melius aliquid quam hoc nostrum, quamvis nec ipsum, licet
hominem doctissimum, omnes haereses arbitrer indagare potuisse. Et certe A BELOITAS nostrae
regionis haereticos, quantum existimo, ille nescivit, sic forte et alibi alios in obscurissimis locis
reconditos eiusque notitiam ipsa locorum suorum obscuritate fugientes.
3. Iam vero illud quod habent tuae litterae: " Ut omnia omnino dicamus quibus haeretici a veritate
dissentiunt ", etiamsi omnia scirem, facere non possem, quanto minus possum, qui omnia scire non
possum? Sunt enim haeretici, quod fatendum est, qui singulis, vel non multo amplius, dogmatibus
oppugnant regulam veritatis, sicut Macedoniani vel Photiniani, atque alii quicumque ita se habent.
Illi autem, ut ita dixerim, fabulones, id est, qui fabulas vanas easdemque longas perplexasque
contexunt, tam multis falsis dogmatibus pleni sunt, ut ipsi quoque illa numerare non possint, aut
difficillime possint. Nec ulli alieno ulla haeresis facile sic innotescit ut suis; unde nec earum quas
commemoravi omnia dogmata me dixisse vel didicisse profiteor. Quis enim non videat quantam res
ista operam, et quam multas litteras flagitet? Nec ideo tamen parum prodest errores istos quos huic
operi intexui lectos cognitosque vitare. Quid enim contra ista sentiat catholica Ecclesia, quod a me
dicendum putasti, superfluo quaeritur, cum propter hoc scire sufficiat eam contra ista sentire, nec
aliquid horum in fidem quemquam debere recipere. Quomodo autem quae contra haec veritas
habet asserenda ac defendenda sint, modulum operis huius excedit. Sed multum adiuvat cor fidele
nosse quid credendum non sit, etiamsi disputandi facultate id refutare non possit. Omnis itaque
christianus catholicus ista non debet credere. Sed non omnis qui ista non credit consequenter debet
se catholicum christianum vel putare vel dicere. Possunt enim et haereses aliae quae in hoc opere
nostro commemoratae non sunt vel esse vel fieri, quarum aliquam quisquis tenuerit christianus
catholicus non est. Quid ergo faciat haereticum deinceps requirendum est ut, cum hoc Domino
adiuvante vitamus, non solum ea quae scimus, verum etiam quae nescimus, sive quae iam orta
sunt, sive quae adhuc oriri poterunt, haeretica venena vitemus. Huius autem sit iam voluminis finis,
quod propterea vobis antequam totum hoc opus perficerem credidi esse mittendum ut eum
quicumque legeritis, ad id quod restat implendum, quod tamen magnum esse cernitis, me
orationibus adiuvetis.

5 APPENDIX
[I. DE TIMOTHEANIS]
Timotheani dicunt Filium Dei verum quidem hominem ex virgine Maria natum, sed non ita unam
reddidisse personam, ut non in unam sit redactus naturam; conflatorium quoddam volentes fuisse
interiora virginis, per quod duae naturae, id est Deus et homo, in unam resolutae et compactae
massam, unam Dei et hominis exhibuerint formam: immutata videlicet naturarum proprietate
efficientium coitionem. Et ad confirmandam huiusmodi impietatem, quae Deum asserit a sua
versum natura, cogunt evangelistae testimonium dicentis: Et Verbum caro factum est, quod ita
interpretantur: divina natura in humanam versa est. O abolitionem, illi inviolabili impingentem

18

