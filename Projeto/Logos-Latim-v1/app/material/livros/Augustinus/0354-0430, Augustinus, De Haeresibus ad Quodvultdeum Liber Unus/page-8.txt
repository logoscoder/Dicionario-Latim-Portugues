39. ANGELICI, in angelorum cultum inclinati, quos Epiphanius iam omnino defecisse testatur.
40. APOSTOLICI qui se isto nomine arrogantissime vocaverunt eo quod in suam communionem
non reciperent utentes coniugibus et res proprias possidentes. Quales habet catholica et monachos
et clericos plurimos. Sed ideo isti haeretici sunt quoniam se ab Ecclesia separantes nullam spem
putant eos habere qui utuntur his rebus quibus ipsi carent. Encratitis isti similes sunt: nam et
Apotactitae appellantur. Sed et alia nescio quae propria haeretica docere perhibentur.
41. SABELLIANI ab illo Noeto, quem supra memoravimus, defluxisse dicuntur. Nam et discipulum
eius quidam perhibent fuisse Sabellium. Sed qua causa duas haereses eas Epiphanius computet
nescio, cum fieri potuisse videamus ut fuerit Sabellius iste famosior, et ideo ex illo celebrius haec
haeresis nomen acceperit. Noetiani enim difficile ab aliquo sciuntur, Sabelliani autem sunt in ore
multorum. Nam et Praxeanos eos a Praxea quidam vocant, et Hermogeniani vocari ab Hermogene
potuerunt, qui Praxeas et Hermogenes eadem sentientes in Africa fuisse dicuntur. Nec tamen istae
plures sectae sunt, sed unius sectae plura nomina, ex his hominibus qui in ea maxime innotuerunt
sicut Donatistae idem Parmenianistae, sicut Pelagiani idem Caelestiani. Unde ergo sit factum ut
Noetianos et Sabellianos non unius haeresis duo nomina, sed tamquam duas haereses supradictus
episcopus Epiphanius poneret, liquido invenire non potui; quia si quid inter se differunt, tam
obscure dixit, studio forsitan brevitatis, ut non intelligam. Loco quippe isto, quo et nos, tam longe a
Noetianis Sabellianos commemorans: " Sabelliani ", inquit, " similia Noeto dogmatizantes praeter
hoc quod dicunt Patrem non esse passum ". Quomodo de Sabellianis intellegi potest cum sic
innotuerint dicere Patrem passum ut Patripassiani quam Sabelliani crebrius nuncupentur? Aut si
forte in eo quod ait: " Praeter hoc quod dicunt Patrem non esse passum ", Noetianos hoc dicere
intellegi voluit, quis eos in hac ambiguitate discernat? Vel quomodo possunt intellegi quilibet eorum
Patrem passum fuisse non dicere, cum dicant eumdem ipsum esse et Patrem et Filium et Spiritum
Sanctum? Filaster autem Brixianus episcopus in prolixissimo libro quem de haeresibus condidit et
centum viginti octo haereses arbitratus est computandas, Sabellianos continuo post Noetianos
ponens: " Sabellius ", inquit, " discipulus eius, qui similitudinem sui doctoris itidem secutus est,
unde et Sabelliani postea sunt appellati, qui et Patripassiani; et Praxeani a Praxea, et Hermogeniani
ab Hermogene, qui fuerunt in Africa; qui et ita sentientes abiecti sunt ab Ecclesia catholica ". Certe
iste eosdem postea Sabellianos dixit appellatos qui ea quae Noetus sentiebant, et alia nomina
eiusdem sectae commemoravit. Et tamen Noetianos et Sabellianos sub duobus numeris tamquam
duas haereses posuit; qua causa, ipse viderit.
42. ORIGENIANI a quodam Origene dicti sunt, non illo qui fere omnibus notus est, sed ab alio
nescio quo, de quo vel sectatoribus eius Epiphanius loquens: " Origeniani ", inquit, " cuiusdam
Origenis, turpis autem sunt operationis, isti sunt inenarrabilia facientes, sua corpora corruptioni
tradentes ".
43. Alios autem ORIGENIANOS continuo subiciens: " Origeniani ", inquit, " alii, qui et Adamantii
tractatoris, qui et mortuorum resurrectionem repellunt, Christum autem creaturam et Spiritum
Sanctum introducentes, paradisum autem et caelos et alia omnia allegorizantes ". Haec quidem de
Origene Epiphanius. Sed qui eum defendunt unius eiusdemque substantiae esse dicunt docuisse
Patrem et Filium et Spiritum Sanctum, neque resurrectionem reppulisse mortuorum; quamvis et in
istis eum convincere studeant qui eius plura legerunt. Sed sunt huius Origenis alia dogmata quae
catholica Ecclesia omnino non recipit. In quibus nec ipsum falso arguit, nec potest ab eius
defensoribus falli, maxime de purgatione et liberatione, ac rursus post longum tempus ad eadem
mala revolutione rationalis universae creaturae. Quis enim catholicus christianus vel doctus vel
indoctus non vehementer exhorreat eam quam dicit purgationem malorum, id est, etiam eos qui
hanc vitam in flagitiis et facinoribus et sacrilegiis atque impietatibus quamlibet maximis finierint,
ipsum etiam postremo diabolum atque angelos eius, quamvis post longissima tempora, purgatos
atque liberatos regno Dei lucique restitui, et rursus post longissima tempora omnes qui liberati sunt
ad haec mala denuo relabi et reverti, et has vices alternantes beatitudinum et miseriarum rationalis
creaturae semper fuisse, semper fore? De qua vanissima impietate adversus philosophos a quibus
ista didicit Origenes in libris De civitate Dei diligentissime disputavi.
44. PAULIANI, a Paulo Samosateno, Christum non semper fuisse dicunt, sed eius initium ex quo de
Maria natus est asseverant; nec eum aliquid amplius quam hominem putant. Ista haeresis
aliquando cuiusdam Artemonis fuit, sed cum defecisset, instaurata est a Paulo, et postea sic a
Photino confirmata, ut Photiniani quam Pauliani celebrius nuncupentur. Istos sane Paulianos
baptizandos esse in Ecclesia catholica in Nicaeno concilio constitutum est. Unde credendum est eos
regulam baptismatis non habere, quam secum multi haeretici cum de catholica discederent
abstulerunt, eamque custodiunt.

8

