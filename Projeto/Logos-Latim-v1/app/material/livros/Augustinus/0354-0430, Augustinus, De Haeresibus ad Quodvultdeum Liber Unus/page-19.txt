substantiae! Huius impietatis initium Timotheus, apud Bizam Bithyniae modo exsulans civitatem,
continentis et religiosae vitae imagine multis illudit.
[II. DE NESTORIANIS]
Nestoriani a Nestorio episcopo qui contra catholicam fidem dogmatizare ausus est, Christum
Dominum nostrum Deum hominem tantum, nec id quod mediator Dei et hominum effectus est, in
utero virginis de Spiritu Sancto fuisse conceptum, sed postea Deum homini fuisse permixtum. Nec
Deum hominem passum sepultumque dicebat; vacuare contendens omne nostrum remedium, quo
Verbum Dei sic hominem suscipere dignatus est in utero virginis, ut una persona fieret Dei et
hominis, propter quod sic singulariter et mirabiliter natus, mortuus etiam pro nostris peccatis, cum
ea quae non rapuerat persolveret, Deus homo a mortuis resurgens ascendit in caelum.
[IIA. DE NESTORIANIS]
Nestoriani haeresis nuncupatur a suo auctore Nestorio Constantinopolitanae Ecclesiae episcopo.
Cuius haec perversitas fuit ut hominem tantummodo ex beata Maria virgine genitum praedicaret,
quem Verbum Dei non in unitatem personae et in societatem inseparabilem recepisset. Et ob hoc
virgo mater non theotocos sed anthropotocos deberet intellegi, quod Catholicorum aures nequaque
ferre potuerunt, quia talis editio non unum Christum in veritate carnis atque deitatis, sed geminum,
quod nefas est, asserebat.
[III. DE EUTYVHIANIS]
Eutychiani ab Eutyche quodam Constantinopolitanae Ecclesiae presbytero exorti sunt, qui dum
videretur refutare Nestorium, in Apollinarem Manichaeumque transivit, et humanitatis in Christo
denegans veritatem, quidquid a Verbo nostrae proprietatis receptum est, divinae tantummodo
ascribit essentiae; ut sacramentum salutis humanae, quod non nisi in utraque substantia est,
naturam in Christo nostram negando, dissolveret, stulta impietate non sentiens universo corpori
auferri, quod capiti defuisset.
[IIIA. DE EUTYCHIANIS]
Eutychiani ab Eutyche presbytero, qui cum sibi per ambitionem regiam patrocinia conquirere
dogmatizare ausus est ante incarnationem duas naturas fuisse in Christo. Postea autem quam
Verbum caro factum est unam naturam id est divinam totumque hominem translatum in Deum nec
verum hominem in utero virginis conceptum neque carnem ex corpore Mariae sumptam. Sed
nescio ubi formatum corpus tam subtile adstruebat quale posset per inviolata matris virginea
viscera transducere eumque totum Deum unam naturam confirmans nec Deum hominem sed
solam divinitatem suscepisse passionem eamque levasse in caelum cum natum ex Maria virgine
factumque ex semine David secundum carnem, crucifixum, mortuum et sepultum, a mortuis
resurrexisse et in caelum perfectum hominem levasse quem exspectamus venturum iudicare vivos
et mortuos. Et fides Catholica confirmat, et Scripturarum divinarum omnis clamat auctoritas. Contra
quam fidem resiliens Eutyches praedictus cum Ephysana synodus depressa regia potentia, et
maxime Dioscorus Alexandrinus episcopus eius sequeretur errores, a Flaviano Constantinopolitanae
plebis episcopum non tantum honore privavit, sed etiam pulsum patria exilio dari fecit, adstante et
contradicente venerandae apostolicae sedis diacono Hilaro. Alios vero sacerdotes absentes
secunda sessione honoribus privaverunt, sed hunc divina maiestas provida et celeri et iusto iudicio
ipsa consumpsit. Sublato enim exemptoque ex hac vita imperatore Theodosio, nec non et Crysafio
quorum patrocinio saepe dictus Eutyches fidem Catholicam oppugnans supradictum errorem
invexerat praeeunte ad Deum Flaviano sancto episcopo et confessore ut simul iusti Dei iudicis
quantum relatum est operirentur examen. Auctoritate igitur praedictae sedis apostolicae et fidei
robur expressum est, et error nefandi dogmatis exstinctus. Siquidem reportatum corpus confessoris
cum gloria, sanctae Ecclesiae dignus locus excepit, relaxatis videlicet sacerdotinus qui digna
confessione Deo accepti et hominibus grati restitui sacerdotio. Nefandi erroris auctor Eutyches e
provincia pulsus, synodus praedicta male conceptos errores sua subscriptione detestans adversam
sanamque doctrinam, pax sanctae matris Ecclesiae suos revocat sacerdotes.

19

