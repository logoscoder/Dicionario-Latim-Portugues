alios ritus gentilium superstitionum non aversantur 3. Narrant etiam quaedam fabulosa de mundo,
nescio quae barbara principum nomina miscentes disputationibus suis quibus terreant auditores;
quae prudentibus risum potius faciunt quam timorem. Intelleguntur autem etiam isti non Deo
tribuere creaturam, sed quibusdam potestatibus quas mirabili vel fingunt vanitate vel credunt.
6. GNOSTICI se propter excellentiam scientiae sic appellatos esse vel appellari debuisse gloriantur,
cum sint superioribus omnibus vaniores atque turpiores. Denique cum ab aliis atque aliis per
diversas terrarum partes aliter atque aliter nuncupentur, nonnulli eos etiam Borboritas vocant,
quasi caenosos, propter nimiam turpitudinem quam suis mysteriis exercere dicuntur. Aliqui eos a
Nicolaitis exortos putant, aliqui a Carpocrate de quo post loquemur. Tradunt autem dogmata
fabulosissimis plena figmentis. Etiam ipsi principum vel angelorum nominibus terribilibus infirmas
animas capiunt, et de Deo rerumque natura fabulosa et a sanitate veritatis aliena multa contexunt.
Animarum substantiam Dei dicunt esse naturam, earumque adventum in haec corpora et reditum
ad Deum eisdem suis fabulis longissimis et stultissimis secundum suos errores inserunt. Et illos qui
eis credunt faciunt non multa, ut putant, scientia praepollere, sed multa, ut ita dicam, fabulositate
vanescere. Dicuntur quoque Deum bonum et Deum malum in suis habere dogmatibus.
7. CARPOCRATIANI sunt a Carpocrate, qui docebat omnem turpem operationem omnemque
adinventionem peccati nec aliter evadi atque transiri principatus et potestates quibus haec placent
ut possit ad caelum superius perveniri. Hic etiam Iesum hominem tantummodo et de utroque sexu
natum putasse perhibetur, sed accepisse talem animam qua sciret ea quae superna essent atque
nuntiaret. Resurrectionem corporis simul cum lege abiciebat. Negabat a Deo factum, sed a nescio
quibus virtutibus mundum. Sectae ipsius traditur fuisse quaedam femina Marcellina, quae colebat
imagines Iesu et Pauli et Homeri et Pythagorae adorando incensumque ponendo.
8. CERINTHIANI a Cerintho idemque Merinthiani a Merintho, mundum ab angelis factum esse
dicentes, et carne circumcidi oportere, atque alia huiusmodi legis praecepta servari; Iesum
hominem tantummodo fuisse, nec resurrexisse, sed resurrecturum asseverantes. Mille quoque
annos post resurrectionem in terreno regno Christi, secundum carnales ventris et libidinis
voluptates, futuros fabulantur, unde etiam Chiliastae sunt appellati.
9. NAZORAEI, cum Dei Filium confiteantur esse Christum, omnia tamen veteris legis observant,
quae Christiani per apostolicam traditionem non observare carnaliter, sed spiritaliter intellegere
didicerunt.
10. HEBIONITAE Christum etiam ipsi tantummodo hominem dicunt. Mandata carnalia legis
observant, circumcisionem scilicet carnis, et cetera a quorum oneribus per Novum Testamentum
liberati sumus. Huic haeresi Epiphanius Sampsaeos et Elcesaeos ita copulat ut sub eodem numero
tamquam una sit haeresis ponat, aliquid tamen interesse significans. Quamvis et in consequentibus
loquatur de illis, ponens eos sub numero suo. Eusebius vero Elcesaitarum sectam commemorans
fidem in persecutione dicit negandam docuisse et in corde servandam.
11. VALENTINIANI a Valentino, qui de natura rerum multa fabulosa confinxit, triginta aeonas, id
est saecula, asserens exstitisse quorum principium esse profundum et silentium, quod profundum
etiam patrem appellat. Ex quibus duobus velut ex coniugio processisse perhibet intellectum et
veritatem, et protulisse in honorem patris aeonas octo; de intellectu autem et veritate processisse
verbum et vitam, et protulisse aeonas decem; porro de verbo et vita processisse hominem et
Ecclesiam, et protulisse aeonas duodecim; itaque octo et decem et duodecim fieri triginta aeonas,
habentes, ut diximus, primum principium de profundo et silentio. Christum autem a patre missum,
id est a profundo, spiritale vel caeleste corpus secum attulisse nihilque assumpsisse de virgine
Maria, sed per illam tamquam per rivum aut per fistulam sine ulla de illa assumpta carne transisse.
Negat etiam resurrectionem carnis, solum per Christum spiritum et animam salutem accipere
affirmans.
12. SECUNDIANI hoc a Valentinianis distare dicuntur quod addunt opera turpitudinis.
13. PTOLOMAEUS, quoque discipulus Valentini, haeresim novam condere cupiens, quattuor
aeonas et alios quattuor asserere maluit.
14. MARCUS etiam nescio quis haeresim condidit, negans resurrectionem carnis, et Christum non
vere, sed putative passum asseverans. Duo quoque opinatus est ex adverso sibi esse principia,
quiddam tale de aeonibus quale Valentinus affirmans.

5

