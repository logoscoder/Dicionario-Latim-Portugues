82.

Iovinianistae.

83.

Arabici.

84.

Helvidiani.

85.

Paterniani.

86.

Tertullianistae.

87.

Abeloitae.

88.

Pelagiani.

2 PRAEFATIO
1. Quod petis saepissime atque instantissime, sancte fili Quodvultdeus, ut de haeresibus aliquid
scribam dignum lectione cupientium dogmata devitare contraria fidei christianae et christiani
nominis obumbratione fallentia, scias me olim longe antequam peteres facere cogitasse, atque
fuisse facturum, nisi diligenter considerans quale quantumque id esset, ultra vires meas esse
sentirem. Sed quoniam fateor nullum mihi ut te institisse poscendo, in ipsa tam molesta instantia
tua etiam tuum nomen attendi et dixi: " Aggrediar et faciam quod vult Deus ". Hoc enim Deum velle
confido, si me ad huius operis terminum misericordi favore perduxerit, ut per ministerium linguae
meae tanta huius rei difficultas aut ostendatur tantummodo aut, ipso etiam plenius adiuvante,
tollatur. Quorum duorum quod priore loco posui, iam diu est ut animo volvo ac revolvo, et quadam
meditatione contueor. Quod autem postea dixi, non me accepisse confiteor. Et utrum dum hoc ago
ut efficiam, dum peto, dum quaero, dum pulso, sim fortasse accepturus ignoro. Scio me tamen nec
petiturum nec quaesiturum ac pulsaturum quantum sat est, nisi et hunc affectum munere divinae
inspirationis accepero.
2. In hoc igitur opere, quod te vehementer urgente in Dei voluntate suscepi, cernis me ut id
peragam non tam crebrescentibus ad me tuis petitionibus esse cogendum, quam piis ad Deum non
solum tuis, verum et aliorum fratrum quos tibi in hac re fideles socios potueris invenire orationibus
adiuvandum. Quod ut fiat, has ipsas primas huius laboris mei partes ubi est ista praelocutio curavi
tuae Caritati in auxilio Domini accelerare mittendas, ut propter noveritis quantum pro me orare
debeatis, quicumque nosse potueritis a me iam fuisse susceptum hoc tam grande negotium quod a
me desideratis impleri.
3. Petis ergo, quod tuae indicant litterae, quas ad me dedisti cum primum a me petere ista coepisti,
ut exponam: " Breviter, perstricte atque summatim, ex quo christiana religio promissae hereditatis
nomen accepit, quae haereses fuerint, sint; quos errores intulerint, inferant; quid adversus
catholicam Ecclesiam senserint, sentiant de fide, de Trinitate, de Baptismo, de paenitentia, de
homine Christo, de Deo Christo, de resurrectione, de Novo et Veteri Testamento ". Istas autem
inquisitiones tuas in immensum procedere cum videres, putasti cuiusdam generalitatis adhibendum
esse compendium, atque dixisti: " Et omnia omnino quibus a veritate dissentiunt ". Deinde
addidisti: " Quae etiam baptismum habeant, quaeve non habeant; et post quas baptizet nec tamen
rebaptizet Ecclesia; qualiter suscipiat venientes, et quid singulis lege, auctoritate atque ratione
respondeat ".
4. Haec omnia cum quaeris ut exponantur a me, miror luculentum ingenium tuum tot tantarumque
rerum et sitire veritatem, et fastidium iam timendo poscere brevitatem. Sed vidisti etiam ipse quid
hoc loco possem tuae huius epistolae cogitare, et quasi vigilanter occurristi cogitationi meae
dicens: " Nec me tantae Beatitudo tua credat ineptiae ut non inspiciam quantis et quam ingentibus
voluminibus opus sit ut possint ista dissolvi. Verum hoc ego fieri non expeto, id enim multipliciter
factum esse non dubito ". Et tamquam consilium subiciens quomodo possit et servari brevitas et
veritas pandi, adiungis ea verba quae paulo ante iam posui et dicis: "Sed breviter, perstricte atque
summatim et opiniones rogo cuiuslibet haeresis poni et, quid contra teneat Ecclesia catholica,
quantum instructioni satis est, subdi ". Ecce iterum remittis in longum, non quia dici ista breviter
sive non valent sive non debent, sed quia tam multa sunt ut, quamlibet breviter dicenda, multas
litteras flagitent. Tu autem: " Ut velut quodam - inquis - ex omnibus concepto commonitorio, si quis
aliquam obiectionem aut convictionem uberius, plenius ac planius nosse voluerit, ad opulenta et
magnifica volumina transmittatur, quibus a diversis et praecipue - inquis - a Veneratione tua in hoc
ipso constat elaboratum ". Quae cum dicis, unum quasi commonitorium de his omnibus te
desiderare significas. Audi ergo unde commonearis quid petas.

3

