69. 4. Ad hanc haeresim in Africa et illi pertinent qui appellantur C IRCUMCELLIONES, genus
hominum agreste et famosissimae audaciae, non solum in alios immania facinora perpetrando sed
nec sibi eadem insana feritate parcendo. Nam per mortes varias, maximeque praecipitiorum et
aquarum et ignium, seipsos necare consuerunt, et in istum furorem alios quos potuerint sexus
utriusque seducere, aliquando ut occidantur ab aliis, mortem, nisi fecerint, comminantes.
Verumtamen plerisque Donatistarum displicent tales, nec eorum communione contaminari se
putant, qui christiano orbi terrarum dementer obiiciunt ignotorum crimen Afrorum.
69. 5. Multa et inter ipsos facta sunt schismata, et ab iis se diversis coetibus alii atque alii
separarunt, quorum separationem cetera grandis multitudo non sensit. Sed apud Carthaginem
Maximianus contra Primianum ab eiusdem erroris centum ferme episcopis ordinatus, et a reliquis
trecentis decem, cum eis duodecim qui ordinationi eius etiam praesentia corporali interfuerunt,
atrocissima criminatione damnatus, compulit eos nosse etiam extra Ecclesiam dari posse
baptismum Christi. Nam quosdam ex eis cum eis quos extra eorum Ecclesiam baptizaverant in suis
honoribus sine ulla in quoquam repetitione baptismatis receperunt. Nec eos ut corrigerent per
publicas potestates agere destiterunt, nec eorum criminibus per sui concilii sententiam vehementer
exaggeratis communionem suam contaminare timuerunt.
70. 1. PRISCILLIANISTAE, quos in Hispania Priscillianus instituit, maxime Gnosticorum et
Manichaeorum dogmata permixta sectantur, quamvis et ex aliis haeresibus in eos sordes tamquam
in sentinam quamdam horribili confusione confluxerint. Propter occultandas autem contaminationes
et turpitudines suas habent in suis dogmatibus et haec verba:
" Iura, periura, secretum prodere noli ".
Hi animas dicunt eiusdem naturae atque substantiae cuius est Deus; ad agonem quemdam
spontaneum in terris exercendum, per septem caelos et per quosdam gradatim descendere
principatus; et in malignum principem incurrere a quo istum mundum factum volunt atque ab hoc
principe per diversa carnis corpora seminari. Astruunt etiam fatalibus stellis homines colligatos
ipsumque corpus nostrum secundum duodecim signa caeli esse compositum, sicut hi qui
Mathematici vulgo appellantur, constituentes in capite Arietem, Taurum in cervice, Geminos in
humeris, Cancrum in pectore, et cetera nominatim signa percurrentes ad plantas usque perveniunt,
quas Piscibus tribuunt, quod ultimum signum ab astrologis nuncupatur. Haec et alia fabulosa, vana,
sacrilega, quae persequi longum est, haeresis ista contexit.
70. 2. Carnes tamquam immundas escas etiam ipsa devitat; coniuges quibus hoc malum potuerit
persuadere disiungens, et viros a nolentibus feminis, et feminas a nolentibus viris. Opificium quippe
omnis carnis non Deo bono et vero, sed malignis angelis tribuunt; hoc versutiores etiam Manichaeis
quod nihil Scripturarum canonicarum repudiant, simul cum apocryphis legentes omnia et in
auctoritatem sumentes, sed in suos sensus allegorizando vertentes quidquid in sanctis libris est
quod eorum evertat errorem. De Christo sabellianam sectam tenent, eumdem ipsum esse dicentes,
non solum Filium, sed etiam Patrem et Spiritum Sanctum.
71. Dicit Filaster esse alios haereticos qui cum hominibus non sumunt escas. Sed utrum cum aliis
qui eiusdem sectae non sunt, an etiam inter seipsos hoc faciant, non exprimit. Dicit etiam eos de
Patre et Filio recte, de Spiritu autem Sancto non catholice sapere, quod eum opinentur esse
creatum.
72. A Rhetorio quodam exortam haeresim dicit nimium mirabilis vanitatis, quae omnes haereticos
recte ambulare et vera dicere affirmat; quod ita est absurdum ut mihi incredibile videatur.
73. Alia est haeresis quae dicit in Christo divinitatem doluisse cum figeretur caro eius in cruce.
74. Est alia quae triformem sic asserit Deum, ut quaedam pars eius sit Pater, quaedam Filius,
quaedam Spiritus Sanctus, hoc est, quod Dei unius partes sint, quae istam faciunt trinitatem, velut
ex his tribus partibus compleatur Deus, nec sit perfectus in se ipso vel Pater, vel Filius, vel Spiritus
Sanctus.
75. Alia est quae dicit aquam non a Deo creatam, sed ei semper fuisse coaeternam.
76. Alia dicit corpus hominis, non animam, esse imaginem Dei.

14

