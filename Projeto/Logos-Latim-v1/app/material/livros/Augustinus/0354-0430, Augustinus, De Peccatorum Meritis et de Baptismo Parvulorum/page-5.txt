11. 14. Sed non, inquit, sicut delictum ita et donatio; si enim ob unius delictum multi mortui sunt,
multo magis gratia Dei et donum in gratia unius hominis Iesu Christi in multos abundavit 36: non
"magis multos", id est, multo plures homines - neque enim plures iustificantur quam condemnantur
-, sed multo magis abundavit. Adam quippe ex uno suo delicto reos genuit; Christus autem etiam
quae homines delicta propriae voluntatis ad originale, in quo nati sunt, addiderunt gratia sua solvit
atque donavit, quod evidentius in consequentibus dicit.
Omnium damnatio ob unius peccatum.
12. 15. Verum illud diligentius intuere, quod ait ob unius delictum multos mortuos. Cur enim ob
unius illius et non potius ob delicta sua propria, si hoc loco intellegenda est imitatio, non
propagatio? Sed adtende quod sequitur: Et non sicut per unum peccantem ita est et donum; nam
iudicium quidem ex uno in condemnationem, gratia autem ex multis delictis in iustificationem 37.
Nunc dicant, ubi locum habeat in his verbis illa imitatio. Ex uno, inquit, in condemnationem: quo
uno, nisi delicto? Hoc enim explanat, cum adiungit: gratia autem ex multis delictis in
iustificationem. Cur ergo iudicium ex uno delicto in condemnationem, gratia vero ex multis delictis
in iustificationem? Nonne, si nullum est originale delictum, non solum ad iustificationem gratia, sed
etiam iudicium ad condemnationem ex multis delictis homines ducit? Neque enim gratia multa
delicta donat et non etiam iudicium multa delicta condemnat. Aut si propterea ex uno delicto in
condemnationem ducuntur, quia omnia delicta, quae condemnantur, ex unius illius imitatione
commissa sunt, eadem causa est, cur ex uno delicto etiam ad iustificationem duci intellegantur,
quia omnia delicta, quae iustificatis remittuntur, ex illius unius imitatione commissa sunt. Sed hoc
videlicet non intellegebat Apostolus cum dicebat: Iudicium quidem ex uno delicto in
condemnationem, gratia vero ex multis delictis in iustificationem! Immo vero nos intellegamus
Apostolum et videamus ideo dictum iudicium ex uno delicto in condemnationem, quia sufficeret ad
condemnationem, etiamsi non esset in hominibus nisi originale peccatum. Quamvis enim
condemnatio gravior sit eorum, qui originali delicto etiam propria coniunxerunt, et tanto singulis
gravior, quanto gravius quisque peccavit, tamen etiam illud solum, quod originaliter tractum est,
non tantum a regno Dei separat, quo parvulos sine accepta Christi gratia defunctos intrare non
posse ipsi etiam confitentur, veram et a salute ac vita aeterna facit alienos, quae nulla esse alia
potest praeter regnum Dei, quo sola Christi societas introducit.
Non omnia peccata ex Adam, omnium peccatorum remissio a Christo.
13. 16. Ac per hoc ab Adam, in quo omnes peccavimus, non omnia nostra peccata, sed tantum
originale traduximus; a Christo vero, in quo omnes iustificamur, non illius tantum originalis sed
etiam ceterorum, quae ipsi addidimus, peccatorum remissionem consequimur. Ideo non sicut per
unum peccantem ita est et donum. Nam iudicium quidem ex uno delicto, si non remittitur, id est,
originali, in condemnationem iam potest ducere, gratia vero ex multis delictis remissis, hoc est, non
solum illo originali, verum etiam omnibus ceteris, ad iustificationem perducit.
Mortis et vitae regnum.
13. 17. Si enim ob unius delictum mors regnavit per unum, multo magis qui abundantiam gratiae
et iustitiae accipiunt in vita regnabunt per unum Iesum Christum 38. Cur ob unius delictum mors
regnavit per unum, nisi quia mortis vinculo tenebantur in illo uno, in quo omnes peccaverunt,
etiamsi propria peccata non adderent? Alioquin non ob unius delictum mors per unum regnavit, sed
ob delicta multa multorum per unumquemque peccantem. Nam si propterea ceteri ob alterius
hominis delictum mortui sunt, quia illum in delinquendo praecedentem subsequentes imitati sunt;
ille quoque et multo magis ob alterius delictum mortuus est, quem diabolus delinquendo ita
praecesserat, ut ei delictum etiam ipse suaderet. Adam vero nihil suasit imitatoribus suis et multi,
qui eius imitatores dicuntur, eum fuisse et tale aliquid commisisse vel non audierunt vel omnino
non credunt. Quanto ergo rectius, sicut iam dixi, diabolum principem constituisset Apostolus, a quo
uno peccatum et mortem per omnes transisse diceret, si hoc loco non propagationem, sed
imitationem dicere voluisset! Multo enim rationabilius Adam dicitur imitator diaboli, quem suasorem
peccati habuit, si potest quisque imitari etiam illum, qui nihil ei tale suasit vel omnino quem nescit.
Quid est autem: Qui abundantiam gratiae et iustitiae accipiunt, nisi quod non ei tantum peccato, in
quo omnes peccaverunt, sed eis etiam, quae addiderunt, gratia remissionis datur eisque hominibus
tanta iustitia donatur, ut, cum Adam consenserit ad peccatum suadenti, non cedant isti etiam
cogenti? Et quid est: Multo magis in vita regnabunt, cum mortis regnum multo plures in aeternas
poenas trahat, nisi intellegamus eos ipsos in utroque dici qui transeunt ab Adam ad Christum, id
est, a morte ad vitam, quia in vita aeterna sine fine regnabunt, magis quam in eis mors
temporaliter et cum fine regnavit.

5

