manuum vel pedum, vel etiam alarum atque pennarum, scuti quoque et gladii et galeae,
ceterarumque talium innumerabilium rerum nomine enuntiari. Qua intellegentia quanto magis
proficiunt, tanto magis catholici esse firmantur. Manichaei vero quando figurae illius imaginationem
reliquerint, Manichaei esse non poterunt. Hoc enim quasi proprium atque praecipuum auctoris sui
laudibus tribuunt, quod dicunt illa quae ab antiquis figurate in libris divina mysteria posita sunt,
huic qui ultimus venturus erat, solvenda et demonstranda esse servata: et propterea post istum
iam neminem doctorem divinitus esse venturum, quia nihil iste per allegorias et figuras dixerit, cum
et antiquorum quae talia fuerant aperiret, et sua enodate manifesteque monstraret. Non habent
ergo isti ad quas interpretationes revertantur, cum illis de auctore suo legitur: Iuxta unam vero
partem ac latus illustris illius ac sanctae terrae erat tenebrarum terra. Quocumque se verterint,
necesse est ut phantasmatum suorum miseria coarctati, in scissuras aut abruptas praecisiones et
iuncturas, aut fissuras turpissimas incidant; quas non dicam de incommutabili natura Dei, sed de
omni natura incorporea, quamvis mutabili, sicuti est anima, miserrimum est credere. Et tamen si
non possem me intendere ad superiora, neque cogitationes meas a falsis imaginationibus quas per
sensus corporeos memoria fixas gero, in libertatem ac sinceritatem naturae spiritalis evolvere;
quanto melius humani corporis forma Deum cogitarem, quam illum nigrum cuneum scissurae
inferiori eius affigerem, superioremque vastissimam laxitatem, non inveniens unde oppilarem, sic
immensa inanitate patentem et hiantem relinquerem? Quid ista opinione foedius? quid tenebrosius
hoc errore dici aut fingi potest?

De numero naturarum in phantasmate Manichaei.
24. 26. Deinde volo mihi dicatur, quando lego: Deum Patrem, et supra lucidam beatamque terram
fundata regna eius, utrum unius et eiusdem substantiae atque naturae sint, et Pater, et regna eius,
et terra. Quod si ita est, iam non quasi aliam naturam, quae quasi corpus sit Dei, cuneus ille gentis
tenebrarum diffindit et penetrat; quod quidem ipsum esset ineffabili deformitate turpissimum: sed
ipsam omnino naturam Dei cuneus ille terrae tenebrarum diffindit et penetrat. Rogo, cogitate ista:
homines estis; rogo, cogitate ista et fugite, taliumque phantasmatum sacrilegia, dilaniatis, si fieri
potest, pectoribus, de fide vestra eradicate atque propellite. An dicturi estis, non unius eiusdemque
naturae illa tria esse, sed alterius Patrem, alterius regna, alterius terram, ut suas naturas atque
substantias habeant singula diversas, et excellentiae gradibus ordinatas? Quod si verum est, non
duas, sed quatuor naturas Manichaeus praedicare debuerat. Si autem unam naturam habet Pater et
regna, terra vero sola diversam, tres naturae fuerant praedicandae. Aut si propterea duas dicere
maluit, quia terra tenebrarum non pertinet ad Deum, quaero quomodo ad Deum lucis terra
pertineat. Si enim et naturam habet diversam, et non eam genuit, neque fecit; non ad eum
pertinet, et in alieno regna eius locata sunt. Aut si propterea pertinet quia vicina est, pertineat et
terra tenebrarum, quae terram lucis non modo vicinitate contingit, sed etiam penetratione
dissulcat. Si autem genuit eam, non eam credi oportet diversam habere naturam. Quod enim genuit
Deus, hoc oportet credi esse quod Deus est, sicut de unigenito Filio in Catholica creditur. Itaque ad
illam fugiendam et detestandam turpitudinem vos necessitas revocat, ut non terram quasi aliam
atque diversam, sed ipsam Dei naturam niger ille cuneus diffindat. Quod si non genuit, sed fecit
eam Deus, quaero unde fecerit. Si de se ipso, quid aliud est quam genuisse? Si de aliena aliqua
natura, quaero utrum bona an mala. Si bona, erat ergo aliqua natura bona, quae non pertinebat ad
Deum: quod nullo modo dicere audebitis. Si autem mala, non ergo illa gens tenebrarum sola natura
mala erat. An forte iam inde assumpserat partem aliquam Deus, quam in terram lucis converteret,
et super illam sua regna stabiliret? De tota ergo id fecisset, ut iam olim mala natura nulla esset.
Quod si non de aliena substantia fecit terram lucis, restat ut eam de nihilo fecerit.

Ex nihilo creari per Omnipotentem bona alia aliis inferiora.
25. 27. Quare, si vobis iam persuadetur posse aliquid boni omnipotentem Deum de nihilo facere,
venite in Catholicam; et discite, omnes naturas quas fecit Deus et condidit, excellentiae gradibus
ordinatas, a summis usque ad infimas, omnes bonas, sed alias aliis esse potiores: easque factas
esse de nihilo, cum Deus artifex per sapientiam suam potentialiter, ut ita dicam, operaretur, ut
posset esse quod non erat: et in quantum esset, bonum esset; in quantum autem deficeret, se non
de Deo genitum, sed ab ipso de nihilo factum ostenderet. Quid enim vos teneat, si consideretis, non
invenitis: cum terram luminis quam describitis, neque hoc esse quod Deus est possitis dicere, ne
ipsa Dei natura foeditate quadrae illius inarctetur; neque de illo genitam, ne nihilominus hoc quod
Deus est cogatur intellegi, et ad eamdem deformitatem redeat; nec alienam ab illo, ne in alieno
regna eum posuisse, et non duas, sed tres naturas dicere urgeamini; neque ab eodem de aliena
factam substantia, ne aut bonum aliud fuerit praeter Deum, aut malum praeter gentem
tenebrarum. Remanet igitur vobis, ut de nihilo terram luminis Deum fecisse fateamini: et non vultis
credere quod si magnum aliquod bonum, quod tamen illo ipso esset inferius, Deus ex nihilo facere
potuit: potuit etiam, quia bonus est, et nulli bono invidet, facere alterum bonum, quod illo priore
esset inferius; potuit et tertium, cui secundum praeponeretur, et deinde usque ad infimum bonum

10

