esse de virgine: cum vos eum in quo Spiritum sanctum venisse praedicatis, natum de femina viro
mixta nihil horreatis. Quid ergo aliud suspicer nescio, nisi quia iste Manichaeus, qui per Christi
nomen ad imperitorum animos aditum quaerit, pro Christo ipso se coli voluit. Hoc unde coniciam,
breviter dicam. Cum saepe a vobis quaererem illo tempore quo vos audiebam, quae causa esset
quod Pascha Domini plerumque nulla, interdum a paucis tepidissima celebritate frequentaretur,
nullis vigiliis, nullo prolixiore ieiunio indicto Auditoribus, nullo denique festiviore apparatu; cum
vestrum bema, id est, diem quo Manichaeus occisus est, quinque gradibus instructo tribunali et
pretiosis linteis adornato, ac in promptu posito et obiecto adorantibus, magnis honoribus
prosequamini: hoc ergo cum quaererem, respondebatur eius diem passionis celebrandum esse qui
vere passus esset; Christum autem qui natus non esset, neque veram, sed simulatam carnem
humanis oculis ostendisset, non pertulisse, sed finxisse passionem. Quis non ingemiscat, homines
qui se christianos dici volunt, timere ne polluatur veritas de virginis utero, et de mendacio non
timere? Sed ut ad rem redeam, quis non suspicetur, cum diligenter attenderit, ideo negari a
Manichaeo Christum natum esse de femina, et humanum corpus habuisse, ne passio eius, quod
totius iam orbis festissimum tempus est, ab eis qui sibi credidissent celebraretur, et non tanta
devotione diem mortis suae desiderata solemnitas honoraret? Hoc enim nobis erat in illa bematis
celebritate gratissimum, quod pro Pascha frequentabatur: quoniam vehementius desiderabamus
illum diem festum, subtracto alio qui solebat esse dulcissimus.

Spiritus sanctus quando missus.
9. 10. Fortasse dicas mihi: Quando ergo venit a Domino promissus Paracletus? Hic ego si non
haberem aliud quod crederem, facilius eum adhuc venturum exspectarem, quam per Manichaeum
venisse concederem. Nunc vero cum in Actibus Apostolorum manifestissime sancti Spiritus
praedicetur adventus, quae me necessitas cogit haereticis tam periculose et tam facile credere? In
libro enim memorato sic scriptum est: Primum quidem sermonem fecimus de omnibus, o Theophile,
quae coepit Iesus facere et docere in die qua Apostolos elegit per Spiritum sanctum, et praecepit
praedicare Evangelium. Quibus praebuit se vivum post passionem in multis argumentis dierum,
visus est eis per dies quadraginta, et docens de regno Dei, et quomodo conversatus sit cum illis, et
praeceperit eis ne discederent ab Ierosolymis, sed sustinerent pollicitationem Patris, quam audistis,
inquit, ex ore meo. Quoniam Ioannes quidem baptizavit aqua, vos autem Spiritu sancto incipietis
baptizari: quem et accepturi estis non post multos dies istos usque ad Pentecosten. Illi quidem cum
venissent, interrogabant eum, dicentes: Domine, si hoc in tempore repraesentaberis, et quando
regnum Israel. Ille autem dixit: Nemo potest cognoscere tempus, quod Pater posuit in sua
potestate; sed accipietis virtutem Spiritus sancti supervenientem in vos, et eritis mihi testes apud
Ierusalem, et in tota Iudaea et Samaria, et usque in totam terram 9. Ecce habes ubi commemoravit
discipulos pollicitationis paternae, quam ex ore eius audierant de Spiritu sancto venturo. Nunc
videamus quando sit missus. Paulo post enim sequitur, et dicit: In illo tempore, quo suppletus est
dies Pentecostes, fuerunt omnes eadem animatione simul in unum: et factus est subito de coelo
sonus, quasi ferretur flatus vehemens, et implevit totum illum locum in quo erant sedentes; et
visae sunt illis linguae divisae quasi ignis, qui et insedit super unumquemque illorum. Et impleti
sunt omnes Spiritu sancto, et coeperunt loqui linguis, quomodo Spiritus dabat eis pronuntiare.
Ierosolymis autem fuerunt habitantes Iudaei homines ex omni natione quae est sub coelo. Et cum
facta esset vox, collecta est turba, et confusa est; quoniam audiebat unusquisque suo sermone et
suis linguis loquentes eos. Stupebant autem et mirabantur, ad invicem dicentes: Nonne omnes qui
loquuntur, natione sunt Galilaei? Et quomodo agnoscimus in illis sermonem in quo nati sumus?
Parthi, Medi, Elamitae, et qui inhabitant Mesopotamiam, Armeniam et Cappadociam, Pontum,
Asiam, Phrygiam et Pamphyliam, Aegyptum et regiones Africae, quae est ad Cyrenen; et qui
advenerant Romani, et Iudaei, et incolae, et Cretes, et Arabes, audiebant loquentes illos suis linguis
magnalia Dei. Stupebant autem, et haesitabant ob id quod factum est, dicentes: Quidnam hoc vult
esse? Alii autem irridebant, dicentes: Hi musto omnes onerati sunt 10. Ecce ubi venit Spiritus
sanctus: quid vultis amplius? Si Scripturis credendum est, cur non his potius credam, quae
robustissima auctoritate firmatae sunt; quae cum ipso Evangelio, ubi promissum Spiritum sanctum
pariter credimus, innotescere populis et commendari posteris praedicarique meruerunt? Hos ergo
Actus Apostolorum Evangelio pari auctoritate coniunctos cum lego, invenio non solum esse
promissum illis veris Apostolis sanctum Spiritum, sed etiam tam manifeste missum, ut nullus de hac
re locus relinqueretur erroribus.

Spiritus sanctus bis datus.
10. 11. Clarificatio enim Domini nostri apud homines, resurrectio est a mortuis, et in coelum
ascensio. Scriptum est autem in Evangelio
: Spiritus autem nondum erat datus,
quia Iesus nondum erat clarificatus 11. Si ergo propterea nondum erat datus, quia Iesus nondum
erat clarificatus, clarificato Iesu necessario statim datus est. Et propter ipsam geminam

4

