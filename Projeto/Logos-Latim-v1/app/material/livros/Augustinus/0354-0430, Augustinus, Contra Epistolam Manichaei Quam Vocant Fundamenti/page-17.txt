37. 43. Quod si dixerimus: Non iam essent ista bona quae de nihilo facta sunt, sed tantummodo Dei
natura esset; invidebimus tantis bonis; et vox impia est, iniuriam putare non hoc esse quod Deus
est, et ideo nolle esse aliquod bonum, quoniam ei praeponitur Deus. Quaeso, patere, natura animae
rationalis, aliquanto minus te esse quam Deus est, et tanto minus, ut post ipsum te melius aliquid
non sit. Patere, inquam, et mitesce illi; ne te adhuc repellat in infima, ubi per angustias poenales
etiam atque etiam bonum quod es vilescat tibi. Superba es in Deum, si indignaris quod te
antecedit; et nimis contumeliose de illo sentis, si non ineffabiliter gratularis tam magnum bonum
esse te, ut solus sit ille praestantior. Quo constituto atque firmato, illud ne dixeris: Me solam
naturam Deus facere debuit; nollem ut post me aliquid boni fieret. Non enim quod bonum est post
Deum, iam debuit esse novissimum. Et hinc maxime apparet quantam tibi tribuerit dignitatem,
quod Deus qui solus tibi naturaliter dominatur, fecit alia bona quibus tu quoque dominareris. Nec
mireris quod nunc tibi non omni modo serviunt, et te aliquando etiam cruciant: quia Dominus tuus
maiorem potestatem habet in ea quae tibi serviunt, quam tu in ipsa, tamquam in servos servorum
suorum. Quid ergo mirum si tibi peccanti, id est non obtemperanti Domino tuo, poenalia quibus
dominabaris effecta sunt? Quid enim tam iustum, et quid iustius Deo? Hoc namque humana natura
in Adam meruit, de quo nunc non est disputandi locus: sed tamen dominator iustus et iustis
praemiis et iustis suppliciis approbatur, beatitate recte viventium poenaque peccantium. Nec
tamen sine misericordia derelicta es, quae certis rerum temporumque mensuris vocaris ut redeas.
Ita recto moderamine altissimi Conditoris usque ad bona terrena perventum est, quae
corrumpuntur et reformantur, ut haberes supplicio mixta solatia; ut et laudares Deum delectata
ordine bonorum, et refugeres in eum exercitata experimentis malorum. Ita in quantum tibi terrena
serviunt, docent te esse dominam suam; in quantum autem molesta sunt, docent ut servias
Domino tuo.

Natura a Deo, corruptio ex nihilo.
38. 44. Quapropter quamvis sit malum corruptio, et quamvis non sit a Conditore naturarum, sed ex
eo sit, quod de nihilo factae sunt: tamen etiam ipsa illo regente et gubernante omnia quae fecit, sic
ordinata est, ut non noceat, nisi naturis infimis ad supplicium damnatorum, et exercitationem
admonitionemque redeuntium, ut inhaereant Deo incorruptibili, maneantque incorrupti, quod unum
est bonum nostrum; sicut per prophetam dicitur: Mihi autem inhaerere Deo bonum est 17. Neque
illud dixeris: Non faceret Deus naturas corruptibiles. In quantum enim naturae sunt, Deus fecit: in
quantum autem corruptibiles, non Deus fecit; non enim est ab illo corruptio, qui solus est
incorruptibilis. Si haec capis, gratias age Deo: si non capis, quiesce, et noli temere nondum
intellecta damnare; supplexque illi qui lumen est mentis, attende ut intellegas. Cum enim dicitur,
natura corruptibilis; non unum, sed duo nomina dicuntur. Item cum dicitur: Deus fecit de nihilo; non
unum, sed duo nomina audimus. Redde ergo istis singulis illa singula, ut cum audis naturam, ad
Deum pertineat; cum audis corruptibilem, ad nihilum: ita tamen ut ipsae corruptiones, quamvis non
sint ex Dei arte, in eius tamen potestate sint disponendae, pro rerum ordine et meritis animarum.
Ideo recte dicimus ab illo esse praemium atque supplicium. Ita enim non fecit corruptionem, ut
possit corruptioni eum dare qui corrumpi meruerit, id est, qui se ipse coeperit peccando
corrumpere, ut cruciantem sentiat corruptionem invitus, qui blandientem commisit volens.

Mala quomodo sint a Deo.
39. 45. Non enim in Vetere Testamento tantum scriptum est: Ego facio bona, et condo mala 18; sed
evidentius in Novo, ubi Dominus dicit: Nolite timere eos qui corpus occidunt, et amplius non habent
quid faciant; sed eum timete, qui cum corpus occiderit, habet potestatem animam mittere in
gehennam 19. Voluntariae autem corruptioni addi iudicio divino poenalem corruptionem,
manifestissime apostolus Paulus attestatur, cum dicit: Templum enim Dei sanctum est, quod estis
vos: quisquis templum Dei corruperit, corrumpet illum Deus 20. Quod si in vetere Lege dictum esset,
quibus invectionibus isti impetum facerent accusantes quasi corruptorem Deum! Quod verbum
metuentes multi latini interpretes, noluerunt dicere, corrumpet; sed dixerunt, disperdet illum Deus:
et non deviantes a re ipsa, offensionem vocabuli devitarunt. Quamquam isti non minus
inveherentur in perditorem Deum, si hoc in Lege vetere aut Prophetis invenirent. Sed graecis
exemplaribus convincuntur, in quibus apertissime scriptum est: Quisquis templum Dei corruperit,
corrumpet illum Deus. Quod si quis ab eis quaerat, quomodo dictum sit: ne corruptor putetur Deus,
exponunt statim, corrumpet dictum esse, corruptioni tradet; vel si quo alio modo possunt. Quo
animo si essent in veterem Legem, et multa ibi miranda intellegerent, et nondum intellecta non
cum odio lacerarent, sed cum honore differrent.

Corruptio tendit ad non esse.

17

