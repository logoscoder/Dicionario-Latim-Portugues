credere. Apostolorum enim nomina, quae ibi leguntur 4, non inter se continent nomen Manichaei. In
locum autem traditoris Christi quis successerit, in Apostolorum Actibus legimus 5: cui libro necesse
est me credere, si credo Evangelio, quoniam utramque Scripturam similiter mihi catholica
commendat auctoritas. In eodem etiam libro de vocatione atque apostolatu Pauli vulgatissimam
tenemus historiam 6. Lege mihi iam, si potes, in Evangelio, ubi Manichaeus apostolus dictus est; vel
in aliquo alio libro, cui me iam credidisse confiteor. An illud lecturus es, ubi Spiritum sanctum
paracletum Dominus promisit Apostolis? De quo loco vide quot et quanta sint, quae me revocent et
deterreant ne Manichaeo credam.

Cur apostolum Christi se scripserit.
6. 7. Quaero enim, cur epistolae huius principium sit: Manichaeus apostolus Iesu Christi; et non sit,
Paracletus apostolus Iesu Christi. Si autem missus a Christo Paracletus Manichaeum misit, cur lego:
Manichaeus apostolus Iesu Christi; et non potius: Manichaeus apostolus Paracleti? Si dicis ipsum
esse Christum, qui est etiam Spiritus sanctus, contradicis ipsi Scripturae, ubi Dominus ait: Et alium
Paracletum mittam vobis 7. Si autem Christi nomen ideo recte positum putas, non quia ipse est
Christus, qui et Paracletus, sed quia eiusdem sunt ambo substantiae; id est, non quia unus est, sed
quia unum sunt; poterat et Paulus dicere: Paulus apostolus Dei Patris; quia dixit Dominus: Ego et
Pater unum sumus 8. Nusquam hoc dicit: sed nec quisquam Apostolorum Patris se apostolum
scribit. Quid sibi ergo vult ista novitas? Nonne vobis videtur nescio quam redolere fallaciam? Certe
si nihil interesse arbitratus est, cur non varie in aliis epistolis apostolum Christi se nominat; in aliis,
Paracleti? Sed Christi semper audivi, quotiescumque audivi: Paracleti autem nec semel. Quid hoc
esse causae arbitramur, nisi quia illa superbia, mater omnium haereticorum, impulit hominem, ut
non missum se a Paracleto vellet videri; sed ita susceptum, ut ipse Paracletus diceretur? Sicut Iesus
Christus homo, non a Dei Filio, id est Virtute et Sapientia Dei, per quam facta sunt omnia, missus
est; sed ita susceptus secundum catholicam fidem, ut ipse esset Dei Filius, id est, in illo ipso Dei
Sapientia sanandis peccatoribus appareret: sic se ille voluit a Spiritu sancto, quem Christus
promisit, videri esse susceptum, ut iam cum audimus Manichaeum Spiritum sanctum, intellegamus
apostolum Iesu Christi, id est, missum a Iesu Christo, qui eum se missurum esse promisit. Singularis
audacia ista, et ineffabile sacrilegium!

Manichaeus Spiritus sanctus quomodo creditus a suis.
7. 8. Sed tamen quaero, cum Pater et Filius et Spiritus sanctus, vobis etiam confitentibus, non
dispari natura copulentur, cur hominem susceptum a Spiritu sancto Manichaeum, non putatis turpe,
natum ex utroque sexu praedicare; hominem autem susceptum ab unigenita Sapientia Dei, natum
de virgine credere formidatis? Si caro humana, si concubitus viri, si uterus mulieris non potuit
inquinare Spiritum sanctum; quomodo potuit uterus virginis inquinare Dei Sapientiam? Manichaeus
ergo iste qui de sancto Spiritu et evangelica lectione gloriatur, necesse est vobis concedat, aut
missum se esse a Spiritu sancto, aut susceptum. Si missus est, Paracleti se apostolum dicat; si
susceptus, concedat ei hominem matrem quem suscepit unigenitus Filius, si ei quem suscepit
Spiritus sanctus concedit et patrem. Credat virginitate Mariae Verbum Dei non esse pollutum, si
concubitu parentum suorum Spiritum sanctum non potuisse pollui ut credamus hortatur. Quod si
dixeritis, non in utero vel ante uterum, sed iam natum Manichaeum a Spiritu sancto esse
susceptum, sufficit ut fateamini habuisse carnem de viro et femina procreatam. Cum enim vos non
timeatis viscera et sanguinem Manichaei de humano concubitu venientem, et intestina fimo plena,
quae illa caro gestabat, et his omnibus non credatis contaminatum esse Spiritum sanctum, a quo
illum hominem susceptum esse creditis: cur ego uterum virginalem et intacta genitalia reformidem,
et non potius credam Sapientiam Dei in ipsis maternis visceribus homine suscepto immaculatam
sinceramque mansisse? Quapropter quoniam sive missum, sive susceptum a Paracleto se
Manichaeus vester affirmet, nihil horum poterit obtinere: ego iam cautior neque missum eum credo,
neque susceptum.

Festum natalis Manichaei.
8. 9. Nam quod addidit dicens: providentia Dei Patris; quid aliud ambivit Iesu Christo nominato,
cuius se dicit apostolum, et Deo Patre, cuius providentia missum se dicit a Filio, nisi ut Spiritum
sanctum ipsum tertium esse crederemus? Sic enim scribit: Manichaeus apostolus Iesu Christi
providentia Dei Patris. Spiritus sanctus nominatus non est, qui maxime debuit ab eo nominari, qui
nobis apostolatum suum Paracleti promissione commendat, ut evangelica auctoritate imperitos
premat. Quod cum a vobis quaeritur, respondetis utique Manichaeo apostolo nominato, Spiritum
sanctum paracletum nominari, quia in ipso venire dignatus est. Quaero ergo, sicut superius
dicebam, quare exhorreatis cum dicit catholica Ecclesia, eum in quo venit divina Sapientia, natum

3

