doceat esse monstrata, similiter deficit, et hoc quoque ut credamus iubet. Quis ferat tantam
fallaciam tantamque superbiam?

Non solum incerta, sed etiam falsa esse quae tradit. Deliramentum de terra et gente
tenebrarum iuxta latus terrae sanctae ac substantiae Dei.
15. 19. Quid, si non solum incerta, sed etiam falsa esse quae dicit: Deo et Domino nostro mihi
opitulante monstravero? Quid infelicius ista superstitione inveniri potest, quae non modo non
exhibet scientiam quam promittit atque veritatem, sed ea dicit quae vehementer sunt scientiae
veritatique contraria? Quod in sequentibus manifestius apparebit. Ita enim dicit: Iuxta unam vero
partem ac latus illustris illius ac sanctae terrae erat tenebrarum terra profunda et immensa
magnitudine, in qua habitabant ignea corpora, genera scilicet pestifera. Hic infinitae tenebrae, ex
eadem manantes natura inaestimabiles, cum propriis fetibus: ultra quas erant aquae coenosae ac
turbidae cum suis inhabitatoribus; quarum interius venti horribiles ac vehementes cum suo principe
et genitoribus. Rursum regio ignea et corruptibilis cum suis ducibus et nationibus. Pari more
introrsum gens caliginis ac fumi plena, in qua morabatur immanis princeps omnium et dux, habens
circa se innumerabiles principes, quorum omnium ipse erat mens atque origo: haeque fuerunt
naturae quinque terrae pestiferae.

Confutatur primo, quia naturae Dei partes et latera tribuit tamquam sua mole per
locorum spatia distendatur.
15. 20. Si aerium vel etiam aetherium corpus diceret esse naturam Dei, profecto irrideretur ab
omnibus, qui sapientiae veritatisque naturam per nulla locorum spatia distentam atque diffusam,
sine ulla mole magnam et magnificam, nec in parte minorem, et in parte maiorem, sed per omnia
aequalem summo Patri, nec aliud habentem hic et aliud alibi, sed ubique integram, ubique
praesentem qualicumque acie iam serenioris mentis intueri valent.

Animam ipsam, etsi mutabilis sit, per spatia locorum non distendi. Nam tota sentit in
singulis partibus corporis.
16. 20. Sed quid dicam de veritate atque sapientia, quae omnes animae potentias superat; cum
ipsius animae natura quae mutabilis invenitur, nullo modo locorum spatia quadam mole sua
occupet? Quidquid enim qualibet crassitudine est, non potest nisi minui per partes, habendo aliud
hic et aliud alibi. Minor est enim digitus quam tota manus; et minor est digitus unus quam duo; et
alibi est iste digitus, alibi ille, alibi cetera manus. Quod non solum in molibus corporum articulatis
videmus: sed etiam terrae pars ista non est ibi ubi illa, quia suum locum quaeque obtinet: et pars
humoris minor minore, et maior maiore loco est; et alia pars est circa fundum, alia circa oras poculi.
Similiter aeris partes suos quaeque implent locos; nec fieri potest ut aer quo impletur haec domus,
simul secum in eadem domo habere possit etiam illum aerem quem vicini habent: lucisque ipsius
alia pars infunditur per hanc fenestram, alia per illam; et maior per maiorem, per minorem autem
minor. Nec omnino potest esse aliquod corpus, sive coeleste sive terrestre, sive aerium sive
humidum, quod non minus sit in parte quam in toto: neque ullo modo possit in loco huius partis
simul habere aliam partem; sed aliud hic et aliud alibi habens per quaelibet spatia locorum distanti
et dividua, vel potius, ut ita dicam, sectili mole distenditur. Animae vero natura, etiamsi non illa
eius potentia consideretur qua intellegit veritatem, sed illa inferior qua continet corpus et sentit in
corpore; nullo modo invenitur locorum spatiis aliqua mole distendi. Nam singulis sui corporis
particulis tota praesto est, cum tota sentit in singulis: nec minor pars eius in digito est, et maior in
brachio, sicut ipse digitus brachio minor est; sed ubique tanta est, quia ubique tota est. Cum enim
tangitur digitus, non per totum corpus sentit, et tamen tota sentit. Totam enim tactus ille non latet;
quod non fieret, nisi tota praesto esset. Nec sic tota praesto est, cum tangitur digitus et sentit in
digito, ut ceterum deserat corpus, et sese ad unum illum locum in quo sentit agglomeret. Sed cum
tota sentit in digito manus, si alius locus tangatur in pede, nec ibi desinit tota sentire: atque ita in
singulis distantibus locis tota simul adest, non unum deserens ut in altero tota sit, neque ita
utrumque tenens ut aliam partem hic habeat, et alibi aliam; sed sufficiens exhibere se singulis locis
simul totam, quoniam tota sentit in singulis, satis ostendit se locorum spatiis non teneri.

Memoria capit maximorum locorum imagines.
17. 20. Quid, si eius memoriam cogitemus, non rerum intellegibilium, sed harum corporearum
quam et bestiae habere sentiuntur (nam et per loca nota sine errore iumenta pergunt, et cubilia
sua bestiae repetunt, et canes dominorum suorum corpora recognoscunt, et dormientes plerumque
immurmurant, et in latratum aliquando erumpunt, quod nullo modo possent nisi in eorum memoria

7

