et ab indoctis ridebimur. Sed non te verbis premo: fortasse enim unum quasi unicum appellare
voluisti.

Eamdem terram lucis, si terrae tenebrarum iungitur, esse corpoream.
21. 22. Quid ergo erat iuxta illud latus terrae, quam illustrem ac sanctam vocas? Terra, inquis,
tenebrarum. Quid, de ista terra saltem concedis quod corporea erat? Necesse est te hoc dicere;
quandoquidem omnia corpora inde asseris originem ducere. Quid ergo, quaeso, quamvis tardi,
quamvis carnales homines, ne hoc quidem aliquando animadvertitis, quod lateribus sibi iungi
utraque ista terra non possit, nisi esset utraque corporea? Cur ergo nobis dicebatur nescio qua
caecitate perversis, tenebrarum tantum terram fuisse vel esse corpoream; illam vero quae terra
luminis diceretur incorpoream et spiritalem credi oportere? Expergiscamur aliquando homines boni,
et saltem admoniti quod facillimum est attendamus, duas terras sibi lateribus non posse coniungi,
nisi utraque sit corpus.

Figura terrae tenebrarum iunctae cum terra lucis.
21. 23. Aut si ad ista etiam crassi et tardi sumus, quaero utrum et ipsa terra tenebrarum unum
latus habuerit, et cetera infinita, sicut terra lucis. Non ita credunt; timent enim ne Deo videatur
aequalis. Dicunt ergo illam per profundum immensam et per longum: sursum versus autem supra
illam spatia infinite inanitatis affirmant. Et ne ipsa vel simplum, terra autem luminis duplum tenere
videatur, angustant eam a duobus etiam lateribus. Tamquam si unus panis (sic enim quod dicitur
facilius videri potest) in quadras quatuor decussatim formetur, in quibus tres sint candidae, una
nigra: modo de tribus candidis tolle distinctionem, et fac illas et sursum versus et deorsum versus,
et undique retro infinitas: sic ab eis esse creditur terra lucis. Illam vero nigram quadram fac
deorsum versus et retro infinitam, supra se autem immensam inanitatem habere: sic opinantur
terram tenebrarum. Sed haec nimis attentis et studiose inquirentibus quasi secreta demonstrant.

Figura terrae lucis foedior.
22. 23. Verumtamen si ita est, apparet terram tenebrarum a terra lucis duobus lateribus tangi. Et
utique si duobus tangitur, duobus etiam tangit. Certe iuxta unum latus erat terra tenebrarum.
22. 24. Deinde quam foeda figura terrae lucis apparet, tamquam fissa ungula nigro quodam cuneo
subter arctato, illac tantum finita qua finditur, hians etiam et patens desuper interposito inani
quidquid a superficie terrae tenebrarum sursum versus immensum est. Quam deinde melior ipsius
terrae tenebrarum figura ostenditur: siquidem illa findit, haec finditur; illa inseritur, haec interpatet;
illa in se nulli inanitati dat locum, haec ab inferiore tantum parte laxa non est, qua hostili cuneo
subimpletur. Indocti ergo homines et avari cum maiorem honorem tribuunt multitudini partium
quam unitati, ut sex partes darent terrae lucis, tres deorsum versus, tres sursum versus, maluerunt
penetrari terram lucis quam penetrare. Tali enim figura etsi commixtam negant, penetratam tamen
negare non possunt.

Levius peccant Manichaeis Anthropomorphitae.
23. 25. Confer nunc, non spiritales catholicae fidei viros, in quibus quantum in hac vita animus
potest, cernit substantiam naturamque divinam nullis locorum spatiis tendi, nullis lineamentorum
dimensionibus figurari; sed confer carnales et parvulos nostros, qui solent auditis in allegoria
membris quibusdam corporis nostri, velut cum dicuntur oculi Dei et aures Dei, solent Deum sibi
libertate phantasmatis corporis humani specie figurare: hos confer iam illis Manichaeis, qui solent
istas nugas intentis et curiosis hominibus quasi magna secreta describere: et considera qui
tolerabilius et honestius de Deo sentiant; utrum ii qui eum forma humana, summa dignitate in suo
genere praedita, cogitant, an ii qui eum infinita mole diffusum, non tamen undique, sed tribus
quadris infinitum atque condensum, ex una vero fissum, patentem, hiantem, laxum superius
inanitate, cuneatum inferius terra tenebrarum; vel, si ita melius est dicere, apertum superius natura
propria, intratum inferius aliena. Ecce ego tecum derideo carnales homines, qui nondum possunt
spiritalia cogitare, humana forma Deum existimantes: deride et tu mecum, si potes eos qui tam
deformem turpemque fissuram vel scissuram Dei, tam inaniter supra hiulcam, tam inhoneste infra
obturatam, multum miserabili cogitatione imaginantur. Cum hoc etiam intersit, quod isti carnales
qui humana Deum forma cogitant, si Ecclesiae catholicae gremio contenti, cum lacte nutriendi sunt,
non se in temerarias opiniones praecipitent, sed ibi studium pium quaerendi nutriant, ibi petant ut
accipiant, ibi pulsent ut eis aperiatur; incipiunt spiritaliter allegorias parabolasque Scripturarum
intellegere, et paulatim sapere divinas potentias, congruenter alibi aurium, alibi oculorum, alibi

9

