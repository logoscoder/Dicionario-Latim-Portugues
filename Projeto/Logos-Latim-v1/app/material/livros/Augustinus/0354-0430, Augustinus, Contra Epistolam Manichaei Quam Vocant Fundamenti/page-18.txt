40. 46. Si quis autem non credit ex nihilo esse corruptionem, proponat sibi haec duo, esse et non
esse, quasi ex diversis partibus; intellegendi gratia, ut cum tardis tardius ambulemus: deinde velut
in medio constituat aliquid, ut puta corpus animantis, et quaerat hoc secum, dum formatur illud
corpus et nascitur, dum augetur eius species, nutritur, convalescit, roboratur, decoratur, firmatur, in
quantum manet, et in quantum stabilitur, in quam partem tendat, utrum ad esse, an non esse: non
dubitabit esse quidem aliquid in ipsis etiam primordiis; sed quanto magis forma et specie et
valentia constabilitur atque firmatur, tanto magis fieri ut sit, et in eam partem tendat qua positum
est esse. Nunc ergo incipiat corrumpi; debilitetur omnis ille status, languescant vires, marcescat
robur, forma foedetur, dissiliat compago membrorum, contabescat et defluat concordia partium:
quaerat etiam nunc per istam corruptionem quo tendat, utrum ad esse, an non esse: non puto
usque adeo caecum et tardum, ut dubitet quid sibi ipse respondeat, et non sentiat quanto magis
quodque corrumpitur, tanto magis ad interitum tendere. Omne autem quod ad interitum tendit, ad
non esse tendit. Cum ergo Deum incommutabiliter et incorruptibiliter esse credendum sit, id autem
quod dicitur nihil, penitus non esse manifestum sit: et cum ista tibi proposueris esse et non esse,
atque cognoveris quanto magis augetur species, tanto quidque tendere ut sit; quanto magis
augetur corruptio, tanto magis tendere ut non sit: quid dubitas dicere in unaquaque natura
corruptibili quid in ea sit ex Deo, quid sit ex nihilo; cum species secundum naturam sit, corruptio
contra naturam? Quia species aucta cogit esse, et Deum fatemur summe esse: corruptio vero aucta
cogit non esse, et constat quod non est, nihil esse. Quid, inquam, dubitas dicere, in natura
corruptibili, quam et naturam dicis, et corruptibilem dicis, quid sit ex Deo, quid ex nihilo? Et quid
quaeris Deo naturam contrariam, quem si confiteris summe esse, vides ei non esse contrarium?

Corruptio permissu Dei a nobis est.
41. 47. Cur ergo, inquis, quod naturae Deus dedit, tollit corruptio? Non tollit, nisi ubi permittit Deus:
ibi autem permittit, ubi ordinatissimum et iustissimum iudicat, pro rerum gradibus et pro meritis
animarum. Nam et species vocis emissae praeterit, et silentio perimitur; et tamen sermo noster ex
praetereuntium verborum decessione ac successione peragitur, et moderatis silentiorum intervallis
decenter suaviterque distinguitur: ita sese habet etiam temporalium naturarum infima pulchritudo,
ut rerum transitu peragatur, et distinguatur morte nascentium. Cuius pulchritudinis ordinem et
modos si posset capere sensus noster atque memoria, ita nobis placeret, ut defectus quibus
distinguitur, nec corruptiones vocare auderemus. Quod autem in eius pulchritudinis parte
laboramus, cum nos fluentia deserunt temporalia quae diligimus, et peccatorum poenas luimus, et
sempiterna diligere commonemur.

Hortatur ad summum bonum.
42. 48. Non ergo in hac pulchritudine quaeramus quod non accepit; quae ideo infima est, quia quod
quaerimus, non accepit: et in eo quod accepit, laudemus Deum, quia tantum speciei bonum etiam
huic quamvis infimae dedit. Nec ei tamen ut amatores eius inhaereamus: sed ut Dei laudatores
eam transgrediamur, ut supra eam collocati de illa iudicemus, non ei connexi in illa iudicemur.
Festinemusque ad illud bonum, quod nec locis grassatur, nec tempore volvitur, et unde speciem
formamque accipiunt omnes locales temporalesque naturae. Ad quod videndum mundemus cor per
fidem Domini nostri Iesu Christi, qui ait: Beati mundicordes, quoniam ipsi Deum videbunt 21. Non
enim eos oculos ad illud bonum cernendum praeparari oportet, quibus cernitur lux ista diffusa per
locos, et non ubique integra, sed aliam partem hic habens, et alibi aliam. Verum illum aspectum
aciemque purgemus, qua cernitur, quantum in hac vita licet, quid sit iustum, quid pium, quae sit
sapientiae pulchritudo: quae quisquis cernit, praeponit longe omnium localium spatiorum
plenitudini; et sentit, ut ista cernat, non per locorum spatia diffundi aciem mentis suae, sed
incorporea potentia stabiliri.

Conclusio.
43. 49. Cui aspectui quoniam multum inimica sunt phantasmata, quae de carnali sensu tracta
imaginarie cogitatio nostra versat et continet, detestemur istam haeresim, quae suorum
phantasmatum fidem secuta, et divinam substantiam per locorum spatia, quamvis infinita, velut
informem molem disiecit atque diffudit, et eam ex una parte truncavit, ut inveniret locum malo;
quod videre non potuit non esse naturam, sed contra naturam: et ipsum malum tanta specie et
formis et pace partium in singulis naturis vigente decoravit, quia sine his bonis nullam poterat
cogitare naturam, ut ea mala quae ibi reprehendit, innumerabilium bonorum copia sepeliantur. Sed
huius voluminis iste sit terminus: in ceteris cetera eius deliramenta Deo permittente atque
adiuvante arguentur.

18

