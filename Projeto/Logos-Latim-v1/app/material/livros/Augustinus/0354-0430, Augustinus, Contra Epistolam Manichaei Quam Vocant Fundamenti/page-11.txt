naturarum factarum ordinem ducere, donec universitas earum, non numero indefinito incerta
difflueret, sed certo terminata consisteret. Aut si nec de nihilo istam luminis terram Deum fecisse
vultis fateri, non erit exitus quo tantas turpitudines et tam sacrilegas opiniones evadatis.

In figura coniunctionis duarum terrarum, qualiscumque fingatur, semper inesse
deformitatem aut absurditatem.
25. 28. Aut videte certe, quoniam liberum est carnali cogitationi phantasmata qualia libuerit
opinari, ne forte possitis aliam formam quamcumque huic coniunctioni duarum terrarum invenire,
ne tam detestabilis et aversanda rerum facies animo occurrat: terram scilicet Dei, sive sit eiusdem
naturae cuius est Deus, sive diversae, in qua tamen Dei regna fundata sint, ita ingenti mole per
immensum iacere, ut per infinitum porrectis et apertis membris iaceat, quibus foedissime atque
turpissime ab inferiori parte recipiat etiam ipsum immensae magnitudinis inarctatum illum cuneum
terrae tenebrarum. Sed quidquid aliud inveneritis figurae, quo duae istae terrae sibi coniungantur,
delere profecto Manichaei litteras non potestis: non dico alias quibus expressius ista descripsit;
fortassis enim quia paucioribus notae sunt, minus periculi habere videantur: sed istas ipsas de
quibus nunc agitur, Epistolae Fundamenti, quae fere omnibus qui apud vos illuminati vocantur solet
esse notissima. Hic quippe ita scribitur: Iuxta unam vero partem ac latus illius illustris ac sanctae
terrae, erat tenebrarum terra profunda et immensa magnitudine.

Coarctantur Manichaei, sive tortuoso latere coniunctionem illam fieri dicant, sive curvo,
sive recto. In hoc tertio genere iuncturae esset concordia et pulchritudo utrique terrae
conveniens.
26. 28. Quid exspectamus amplius? Tenemus enim quod iuxta latus erat. Quomodo libet iam fingite
figuras, et qualia libet lineamenta describite; moles certe illa immensae terrae tenebrarum, aut
recto latere adiungebatur terrae lucis, aut curvo, aut tortuoso. Sed si tortuoso; et illa sancta terra
tortuosum habet latus: nam si ipsa rectum habet latus, et tortuoso huius latere tangitur, interpatent
cavernae quaedam profundae per infinitum inanes, nec iam supra terram tantum tenebrarum
inanitas erat, sicut audire solebamus. Quod si ita est, quanto melius erat ut se aliquanto longius
terra luminis removeret, atque illa inanitas tanta interesset, ne omnino posset a tenebrarum terra
ex ulla parte contingi? imo etiam tantum spatium pateret inanis profunditatis, ut si qua gentis illius
oriretur improbitas, etiamsi temere transilire in illam vellent principes tenebrarum (quoniam nec
volare possunt corpora, nisi aere corporeo supportentur), per illud inane praecipitati, et quia
infinitum deorsum versus esset, ad nullum aliquando fundum pervenientes, etiamsi semper possent
vivere, numquam tamen dum deorsum semper feruntur, possent nocere? Si autem curvo latere
adiungebatur, terra quoque lucis curvo eam sinu deformiter recipiebat. Aut si introrsus ista quasi
specie theatri curva erat, curvam terrae luminis partem tali sinu receptam non minus deformi
copulatione amplectebatur. Aut si ista curvum habebat latus, et illa rectum, non ex toto eam latere
attingebat. Et utique melius erat, sicut supra dixi, ut nulla ex parte contingeret, tantumque inane
interesset, ut et iusto intervallo utramque terram seiungeret, et temerarios improbos per infinitum
praecipites nihil nocere permitteret. Quod si recto latere latus rectum attingebat, non video quidem
aliqua vel receptacula vel hiatus: sed plane video tantam pacem tantamque secum terrae utriusque
concordiam, ut maior coniunctio esse non possit. Quid enim speciosius, quid convenientius, quam
rectum recto ita copulari, ut nulla ex parte sinus aliquis vel flexus disrumpat aut dirimat naturalem
ac stabilem per infinitum spatium loci et ab infinita aeternitate iuncturam? Quae recta latera
utriusque terrae, etiamsi interposito inani separarentur, non solum per se ipsa pulchra essent, quia
tam recta essent: sed interiecto quoque intervallo ita sibi congruerent, ut hinc atque illinc pariles
rectitudines etiam sine ulla coniunctione, ipsa tamen similitudine in unam pulchritudinem
convenirent. Cum autem accedit ista coniunctio, quid concordius ac pacatius hac utraque terra;
quid vero etiam ipsa copulatione duorum rectorum laterum pulchrius dici aut cogitari possit, non
invenio.

Pulchritudo recti lateris posset terrae tenebrarum detrahi sine ulla detractione
substantiae. Sic malum animae accidit nulla addita detractave substantia.
27. 29. Quid faciam cum errore perversis et consuetudine implicatis miserrimis animis? Non enim
sciunt isti homines quid loquantur, cum haec loquuntur: non enim attendunt. Rogo, nemo vos urget,
nemo in certamen premit, nemo praeteritis insultat erroribus, nisi qui divinam misericordiam
expertus non est, ut careret erroribus: tantum id agamus, ut aliquando finiantur. Intuemini
paululum sine animositate et amaritudine. Omnes homines sumus; non nos, sed errores et
falsitates oderimus. Quaeso, intuemini paululum. Deus misericordiarum, adiuva intuentes, et verum
quaerentibus interius lumen accende. Quid enim intellegimus, si non intellegimus rectum melius

11

