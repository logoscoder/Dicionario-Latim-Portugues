clarificationem, secundum hominem et secundum Deum, bis etiam datus est Spiritus sanctus:
semel, postquam resurrexit a mortuis, cum insufflavit in faciem discipulorum, dicens: Accipite
Spiritum Sanctum 12. Et iterum, postquam ascendit in coelum, decem diebus transactis: qui
numerus perfectionem significat; cum septenario numero, quo condita universa consistunt, additur
Trinitas conditoris. De quibus rebus inter spiritales viros pie cauteque multa tractantur. Sed ego a
proposito non recedam: suscepi enim prius vobiscum sic agere, ut non ego vos doceam, quod
superbum fortasse arbitramini; sed tamquam ipse a vobis discere studeam, quod novem annis non
potui. Quapropter habeo quibus Litteris credam de adventu Spiritus sancti, quibus me credere si
prohibetis, ne temere credam quod nescio; sic enim soletis monere; multo minus vestris litteris
credam. Quare, aut omnes libros auferte de medio, et disputando pandite veritatem, de qua
dubitare non possim: aut tales proferte libros, quibus non mihi cum arrogantia imponatur quod
credam, sed exhibeatur sine fraude quod discam. Fortasse, inquis, et haec epistola talis est. Nolo
ergo in eius limine ulterius immorari: interiora videamus.

Veritatem pollicetur Manichaeus, non exhibet.
11. 12. Haec sunt, inquit, salubria verba, ex perenni ac vivo fonte; quae qui audierit, et eisdem
primum crediderit, deinde quae insinuant custodierit, numquam erit morti obnoxius, verum aeterna
et gloriosa vita fruetur. Nam profecto beatus est iudicandus, qui hac divina instructus cognitione
fuerit, per quam liberatus in sempiterna vita permanebit. Et haec, ut videtis, pollicitatio est,
nondum exhibitio veritatis: et vos quoque animadvertere facillime potestis, isto velamine quoslibet
errores fucari posse, ut imperitorum animis per ornatam ianuam latenter irrepant. Si enim diceret:
Haec sunt pestifera verba, ex venenoso fonte; quae qui audierit, et eisdem primum crediderit,
deinde quae insinuant custodierit, numquam erit vitae restituendus, verum poenali et aerumnosa
morte afficietur (nam profecto miser est iudicandus, qui hac inferna implicatus imperitia fuerit, per
quam demersus in sempiternis cruciatibus permanebit); si ergo hoc diceret, verum diceret: sed
libro huic non solum nullum conciliaret lectorem; sed omnes in quorum manus incidisset, in maxima
odia concitaret. Quamobrem ad consequentia transeamus, nec nos ista decipiant quae possunt
esse bonis et malis, doctis et indoctis verba communia. Quid ergo sequitur?

Tantum meminerimus haec et a bonis doctoribus et a deceptoribus dici posse.
11. 13. Pax, inquit, Dei invisibilis, et veritatis notitia sit cum fratribus sanctis et carissimis, qui
mandatis coelestibus credunt pariter atque deserviunt. Ita sit, ut dicit. Nam et ista benigna et
acceptissima optatio est. Tantum meminerimus haec et a bonis doctoribus et a deceptoribus dici
posse. Itaque si nulla nisi talia diceret, omnibus legendum et amplectendum esse concederem. Nec
illa quae adhuc sequuntur, improbaverim: adiungit enim: Sed et dextera luminis tueatur et eripiat
vos ab omni incursatione maligna, et a laqueis mundi. Et omnino quidquid in huius epistolae
principio scriptum est, donec veniatur ad causam, nolo reprehendere, ne in rebus minoribus
multum operae consumatur. Iam ergo evidentissimam pollicitationem hominis videamus.

Deliramenta Manichaei.
12. 14. De eo igitur, inquit, frater dilectissime Pattici, de quo mihi significasti, dicens: Nosse te
cupere cuiusmodi sic nativitas Adae et Evae, utrum verbo sint iidem prolati, an primogeniti ex
corpore: respondebitur tibi ut congruit. Namque de his a plerisque in variis scripturis
revelationibusque dissimili modo insertum atque commemoratum est. Quapropter veritas istius rei
ut sese habet ab universis fere gentibus ignoratur, et ab omnibus qui etiam de hoc diu multumque
disputarunt. Si enim illis super Adae et Evae generatione provenisset manifesto cognoscere,
numquam corruptioni et morti subiacerent. Manifestam ergo cognitionem huius rei nobis pollicetur,
ne corruptioni ac morti subiciamur. Et si adhuc parum est, vide quid sequatur: Necessario ergo,
inquit, plura sunt ante commemoranda, ut ad istud mysterium sine ulla possit ambiguitate
perveniri. Hoc est quod dicebam, sic mihi demonstrari debere veritatem, ut ad eamdem sine ulla
ambiguitate perveniam. Quod si ipse non polliceretur, me tamen hoc exigere et flagitare oportebat,
ut tanta mercede cognitionis evidentissimae atque certissimae ex catholico christiano quibuslibet
contradicentibus manichaeum me fieri non puderet. Iam igitur audiamus quid afferat.

Praelium ante mundi constitutionem commissum.
12. 15. Unde si tibi videtur, inquit, ausculta prius quae fuerint ante constitutionem mundi, et quo
pacto praelium sit agitatum, ut possis luminis seiungere naturam ac tenebrarum. Iam incredibilia et
falsa omnino proposuit. Quis enim credat ante constitutionem mundi ullum praelium fuisse
commissum? Et tamen si est credibile, modo nos non credere, sed cognoscere venimus. Nam qui

5

