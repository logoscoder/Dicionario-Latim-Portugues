bonorum Deo aliena esse dicere, hoc est nec in rebus agnoscere tantum ordinis bonum, nec in se
tantum erroris malum.

Quam multa bona in iis naturis, quas ponit Manichaeus in terra tenebrarum.
30. 33. Sed ista, inquit, genera quinque illas naturas inhabitantia, saeva erant atque pestifera.
Quasi ego in eis saevitiam pestemque laudaverim. Ecce ego tecum vitupero quae in illis mala esse
criminaris: lauda tu mecum quae in illis bona ipse commemoras: ita videbis bona malis permixta te
velle constituere pro summo et extremo malo. Vitupero ibi tecum pestem: lauda ibi mecum
salutem. Non enim genera illa vel gigni, vel nutriri, vel inhabitare terram illam sine salute aliqua
potuissent. Vitupero ibi tecum tenebras: lauda ibi mecum fecunditatem. Tenebras enim dicis
inaestimabiles; et addis tamen, cum propriis fetibus. Quamquam tenebrae non sunt corporeae;
totumque hoc nomen lucis absentia est: sicut nuditas, carere vestitu; et inanitas, vacare corporis
plenitudine: ac propterea tenebrae nihil gignere potuerunt, quamvis terra potuerit tenebrosa, id est,
carens luce, aliquid gignere. Sed interim hoc omittamus: fetus tamen ubi exoriuntur, et
temperamentum est aptum saluti, et quaedam concordia numerosa ordinat atque in unitatem
coaedificat membra nascentium, sibimet invicem moderationis pace congruentia. Quae omnia quis
non intellegat maiori laude, quam tenebras vituperatione dignanda? Vitupero ibi tecum coenum
turbidum aquarum: lauda ibi mecum et ipsam speciem qualitatemque aquarum, et inhabitatorum
natantium membra congruentia, vitam corpus continentem et regentem, et omne temperamentum
sui generis valetudini accommodatum. Quantumvis enim aquas coenosas turbidasque reprehendas,
eo tamen quod tales aquas dicis, ut animantia sua possent et gignere et continere, speciem illius
qualiscumque corporis et partium similitudinem, qua in unam formantur pacanturque qualitatem,
auferre non potes; quia si abstuleris, nullum erit corpus: quae omnia, si es homo, sentis esse
laudanda. Et quantumvis illorum inhabitatorum saevitiam, et inter impetus dilacerationes et
vastationes exaggeres, non eis tamen adimis numerosos formarum terminos, quibus sibi singula
eorum corpora membrorum parilitate pacata sunt, et temperamentum salutis, et moderamen
animae partes sui corporis in unitatem amicitiae concordiaeque redigentis: quae si humano sensu
intueris, vides plus esse laudanda quam illa vituperanda quae displicent. Vitupero ibi tecum
horrorem ventorum: lauda ibi mecum eorumdem ventorum spirabilem nutricemque naturam, et
speciem corporis convenientia partium continuati atque diffusi: quibus rebus omnibus illos
inhabitatores suos poterant et gignere, et alere, et salubriter continere; eorumque inhabitatorum,
cum cetera quae in omnibus animantibus superiori ratione laudata sunt, tum proprie impigros et
faciles unde velint et quo velint transitus, et alarum in volatu concordem nisum et non imparem
motum. Vitupero ibi tecum corruptionem ignis: lauda ibi mecum genitabilem ignem, et vigentem
opportunamque eius temperationem nascentibus, et ut coalescerent, et ut suis numeris
lineamentisque perficerentur, et ut vivere atque habitare ibi possent: quae omnia non solum in
ignis habitatione, sed in ipsis quoque habitantibus miranda et laudanda esse cognoscis. Vitupero ibi
tecum obscuritatem fumi, et immanitatem principis qui in eo, sicut dicis, morabatur: lauda ibi
mecum quod vel in ipso fumo nullam partem invenis dissimilem ceteris; ex quo in genere suo
partium inter se suarum congruentiam modumque custodit, ut quadam unitate sit quod est: quae
nemo sobrie considerat, et non mirabiliter laudat. Quid, quod etiam fumo addis vim potentiamque
generandi, quando eidem quoque inhabitatores principes tribuis: ut quod hic numquam vidimus, ibi
fumus fecundus sit, et salubrem suis habitatoribus praebeat mansionem?

De eodem argumento.
31. 34. Quod etiam in ipso fumi principe immanitatem solam advertisti quam vituperares, nonne
debuisti attendere cetera quae te in eius naturae laudem cogerent? Habebat enim animam et
corpus; illam vivificantem, hoc vita inspiratum: cum illa regeret, hoc obtemperaret; illa praeiret, hoc
subsequeretur; illa contineret, hoc non deflueret; illa moveret in numeros, hoc numerosa
membrorum compagine constabiliretur. Nonne te ad laudem movet in hoc uno principe, vel pax
ordinata, vel ordo pacatus? Quod autem de uno dictum est, hoc de ceteris intellegi licet. Sed enim
erat in alios ferus et immanis? Non hoc laudo, sed tanta illa quae non vis attendere. Quae si vel
admonitus intuetur atque considerat, quisquis Manichaeo temere credidit, sine dubitatione
cognoscit, cum de istis naturis loquitur, de bonis quibusdam se loqui, sed non summis et
infabricatis, sicut est Deus una Trinitas, neque de his fabricatis quae sublimiter ordinata sunt, sicuti
sunt Angeli sancti et beatissimae potestates: sed de infimis et pro sui generis modulo in imo rerum
ordinatis bonis; quae dum comparantur superioribus, vituperandae ab imperitis existimantur; et
dum consideratur quantum his desit boni, quod illis adest, eiusdem boni absentia mali nomen
tenet. Et ego quidem propterea sic de istis naturis disputo, quoniam ea nominantur quae in hoc
mundo nota sunt nobis. Novimus enim tenebras, aquas, ventos, ignem, fumum; novimus etiam
animalia serpentia, natantia, volantia, quadrupedia, bipedia: in quibus omnibus, exceptis tenebris,
quae, ut dixi, nihil sunt aliud quam lucis absentia, quae oculis non videndo discernuntur, sicut
silentium auribus non audiendo; non quia tenebrae sunt aliquid, sed quia lux non est; sicut non quia

13

