dicit Persas et Scythas ante multos annos secum bellasse, rem dicit credibilem; eam tamen quam
vel auditam vel lectam possumus credere, non expertam comprehensamque cognoscere. Cum ergo
istum repudiarem, si tale aliquid diceret; non enim ea promisit, quae cogerer credere, sed quae
possem sine ulla ambiguitate cognoscere: quomodo eum non repudiabo, quando non modo incerta
dicit, sed etiam incredibilia? Sed quid? si aliquibus rationibus ea perspicua et cognita faciet?
Audiamus ergo, si possumus, cum tota patientia et lenitate quod sequitur.

Duae substantiae contrariae. Regnum luminis.
13. 16. Haec quippe, inquit, in exordio fuerunt, duae substantiae a sese divisae. Et luminis quidem
imperium tenebat Deus Pater, in sua sancta stirpe perpetuus, in virtute magnificus, natura ipsa
verus, aeternitate propria semper exsultans, continens apud se sapientiam et sensus vitales: per
quos etiam duodecim membra luminis sui comprehendit, regni videlicet proprii divitias affluentes.
In unoquoque autem membrorum eius sunt recondita millia innumerabilium et immensorum
thesaurorum. Ipse vero Pater in sua laude praecipuus, magnitudine incomprehensibilis, copulata
habet sibi beata et gloriosa saecula, neque numero, neque prolixitate aestimanda, cum quibus
idem sanctus atque illustris Pater et genitor degit, nullo in regnis eius insignibus aut indigente aut
infirmo constituto. Ita autem fundata sunt eiusdem splendidissima regna supra lucidam et beatam
terram, ut a nullo umquam aut moveri aut concuti possint.

Incerta pro certis tradi a Manichaeo.
13. 17. Haec mihi unde probaturus est, aut haec ipse unde cognovit? Noli me terrere Paracleti
nomine. Primo, quia non credere incognita, sed certa cognoscere accessi, a vobis ipsis factus
timidior. Vos enim nostis, temere credentibus quam vehementer insultare soleatis: praesertim cum
ipse, qui iam coepit incerta narrare, plenam ac firmam scientiam paulo ante promiserit.

Pollicebatur rerum certarum cognitionem, et imperat incertarum fidem.
14. 17. Deinde, quoniam si mihi fides imperanda est, magis me teneret illa Scriptura, ubi lego,
venisse Spiritum sanctum, et Apostolos inspirasse 13, quibus eum Dominus se missurum esse
promiserat 14. Quapropter, aut ea quae dicit, proba mihi vera esse, ut ostendas quae non possum
credere; aut eum qui dicit, proba mihi Spiritum sanctum esse, ut credam quae non potes ostendere.
Ego namque catholicam fidem profiteor, et per illam me ad certam scientiam perventurum esse
praesumo: tu vero, qui fidem meam labefactare conaris, certam scientiam trade, si potes; ut id
quod credidi, temere me credidisse convincas. Duo sunt quae mihi profers: unum cum dicis
Spiritum sanctum esse qui loquitur; et alterum, cum dicis manifesta esse quae loquitur. Utrumque
abs te sine ulla dubitatione cognoscere debui: sed non sum avarus; unum horum doce. Ostende
hunc esse Spiritum sanctum, et credam vera esse quae dicit, etiamsi nesciam: aut ostende vera
esse quae dicit, et credam Spiritum sanctum esse, etiamsi nesciam. Numquid aequius aut
benevolentius tecum agi potest? Sed tu nec hoc nec illud vales ostendere. Nihil aliud elegisti, nisi
laudare quod credis, et irridere quod credo. Cum igitur etiam ego vicissim laudavero quod credo, et
quod credis irrisero; quid putas nobis esse iudicandum, quidve faciendum, nisi ut eos relinquamus,
qui nos invitant certa cognoscere, et postea imperant ut incerta credamus; et eos sequamur, qui
nos invitant prius credere, quod nondum valemus intueri, ut ipsa fide valentiores facti, quod
credimus intellegere mereamur, non iam hominibus, sed ipso Deo intrinsecus mentem nostram
illuminante atque firmante?

Si quid intersit inter cognoscere et credere.
14. 18. Et quoniam quaesivi unde mihi probet, nunc quaero unde ipse cognoverit. Si dicit sibi esse
revelatum a Spiritu sancto, suamque mentem divinitus illustratam, ut ea quae dicit, certa et
manifesta cognosceret; ipse significat quid intersit inter cognoscere et credere. Ipse enim
cognoscit, cui apertissime ista monstrantur: eis autem quibus haec narrat, non cognitionem
insinuat, sed credulitatem suadet. Cui quisquis temere consenserit, Manichaeus efficitur; non certa
cognoscendo, sed incerta credendo; quales nos imperitos adolescentulos aliquando decepit. Debuit
ergo non nobis polliceri scientiam, neque manifestam cognitionem, neque ad id quod quaeritur,
sine ulla ambiguitate perventionem; sed dicere potius sibi ista esse monstrata, illos autem quibus
narrantur credere sibi debere quae nesciunt. Sed si hoc diceret, quis non ei responderet: Si ergo
incognita crediturus sum, cur non ea potius credam, quae iam consensione doctorum
indoctorumque celebrantur, et per omnes populos gravissima auctoritate firmata sunt? Hoc ille
metuens ne sibi diceretur, offundit nebulas imperitis; primum pollicens rerum certarum
cognitionem, et postea incertarum imperans fidem. Cui tamen si hoc dicatur, ut saltem vel sibi haec

6

