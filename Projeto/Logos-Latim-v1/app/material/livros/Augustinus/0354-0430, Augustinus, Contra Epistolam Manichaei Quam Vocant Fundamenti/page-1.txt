1 AUGUSTINUS HIPPONENSIS

2 CONTRA EPISTOLAM MANICHAEI
QUAM VOCANT FUNDAMENTI LIBER UNUS

Haeretici sanandi magis quam perdendi.
1. 1. Unum verum Deum omnipotentem, ex quo omnia, per quem omnia, in quo omnia, et rogavi et
rogo, ut in refellenda et revincenda haeresi vestra, Manichaei, cui et vos fortasse imprudentius
quam malitiosius adhaesistis, det mihi mentem pacatam atque tranquillam, et magis de vestra
correctione, quam de subversione cogitantem. Quamquam enim Dominus per suos servos regna
subvertat erroris; ipsos tamen homines, in quantum homines sunt, emendandos esse potius, quam
perdendos iubet. Et quidquid divinitus ante illud ultimum iudicium vindicatur, sive per improbos
sive per iustos, sive per nescientes sive per scientes, sive occulte sive palam; non ad interitum
hominum, sed ad medicinam valere credendum est: quam qui respuerint, extremo supplicio
praeparantur. Quapropter cum in hac universitate rerum, alia sint quae valent ad corporalem vindictam, sicut ignis, et
venenum, et morbus, et cetera huiusmodi; alia quibus apud seipsum non molestiis corporis sui, sed
cupiditatum suarum laqueis animus puniatur, sicuti est damnum, exsilium, orbitas, contumelia, et
his similia; quaedam vero non sint cruciamenta, sed quasi fomenta et lenimenta languentium, ut
sunt consolationes, cohortationes, disputationes; et quaecumque sunt talia : horum omnium
quaedam etiam per malos nescientes operatur summa Dei iustitia, quaedam autem per scientes
bonos. Nostrum igitur fuit eligere et optare meliora, ut ad vestram correctionem aditum
haberemus, non in contentione et aemulatione et persecutionibus; sed mansuete consolando,
benevole cohortando, leniter disputando; sicut scriptum est: Servum autem Domini non oportet
litigare; sed mitem esse ad omnes, docibilem, patientem, in modestia corripientem diversa
sentientes 1. Nostrum ergo fuit velle has partes expetere: Dei est volentibus et petentibus donare
quod bonum est.

Causae cur mitius agendum cum Manichaeis.
2. 2. Illi in vos saeviant, qui nesciunt cum quo labore verum inveniatur, et quam difficile caveantur
errores. Illi in vos saeviant, qui nesciunt quam rarum et arduum sit carnalia phantasmata piae
mentis serenitate superare. Illi in vos saeviant, qui nesciunt cum quanta difficultate sanetur oculus
interioris hominis, ut possit intueri solem suum: non istum quem vos colitis coelesti corpore, oculis
carneis et hominum et pecorum fulgentem atque radiantem, sed illum de quo scriptum est per
prophetam: Ortus est mihi iustitiae sol 2; et de quo dictum est in Evangelio: Erat lumen verum,
quod illuminat omnem hominem venientem in hunc mundum 3. Illi in vos saeviant, qui nesciunt
quibus suspiriis et gemitibus fiat, ut ex quantulacumque parte possit intellegi Deus. Postremo, illi in
vos saeviant, qui numquam tali errore decepti sunt, quali vos deceptos vident.

Augustinus quondam manichaeus.
3. 3. Ego autem qui diu multumque iactatus tandem respicere potui quid sit illa sinceritas, quae
sine inanis fabulae narratione percipitur; qui vanas imaginationes animi mei variis opinionibus
erroribusque collectas vix miser merui Domino opitulante convincere; qui me ad detergendam
caliginem mentis, tam tarde clementissimo medico vocanti blandientique subieci; qui diu flevi, ut
incommutabilis et immaculabilis substantia concinentibus divinis Libris sese mihi persuadere
intrinsecus dignaretur; qui denique omnia illa figmenta, quae vos diuturna consuetudine implicatos
et constrictos tenent, et quaesivi curiose, et attente audivi, et temere credidi, et instanter quibus
potui persuasi, et adversus alios pertinaciter animoseque defendi; saevire in vos omnino non
possum, quos sicut meipsum illo tempore, ita nunc debeo sustinere, et tanta patientia vobiscum
agere, quanta mecum egerunt proximi mei, cum in vestro dogmate rabiosus et caecus errarem.

1

