remanebit. Tolle de aquis ut non sint coenosae et turbidae, remanent aquae purae atque
tranquillae: tolle de aquis partium concordiam, non erunt aquae. Si ergo malo illo adempto manet
natura purgatior, bono autem detracto non manet ulla natura: hoc ibi facit naturam quod bonum
habet; quod autem malum, non natura, sed contra naturam est. Tolle de ventis horrorem et nimium
impetum qui tibi displicet, potes cogitare ventos lenes atque moderatos: tolle de ventis partium
similitudinem, qua eorum corpus in unitatem continuatur et sibi pacatur ut corpus sit, nulla suberit
natura quam cogites. Longum est persequi cetera: sed manifestum est eis qui nullo studio partium
iudicant, cum istae naturae commemorantur, adiungi eis quaedam quibus displiceant; quae cum
detrahimus, naturae meliores manent. Unde intellegitur eas, in quantum naturae sunt, bonas esse:
quia cum eis vicissim omne quod bonum habent detraxeris, naturae nullae erunt. Animadvertite
etiam, qui recte vultis iudicare, illum quoque principem immanem; cui si auferatur immanitas,
attendite quanta laudabilia remanebunt: compago corporis, membrorum hinc atque inde
congruentia, formae unitas, et pax contextarum inter se partium, animae regentis et vegetantis,
famulantisque et vegetati corporis ordo et dispositio. Quae omnia bona si auferantur, et si qua forte
minus enumeravi, nulla prorsus natura subsistet.

Natura numquam sine aliquo bono.
34. 37. Sed fortasse dicatis, illa mala de talibus naturis non posse auferri, et ideo naturalia debere
accipi. Non nunc quaeritur quid possit vel non possit auferri: sed certe non parvum lumen est ad
intellegendum, omnes naturas, in quantum naturae sunt, bonas esse, quod sine illis malis cogitari
bona illa possunt, sine bonis autem illis nulla natura cogitari potest. Nam sine turbatione coeni
possum aquas cogitare: sine pace autem continuatarum partium, nulla species corporis animo
occurrit, aut ullo modo sentiri potest; ac per hoc nec illae aquae coenosae sine isto bono esse
potuerunt, quo bono fiebat ut aliqua natura corporea posset esse. Nam quod dicitis, quod illa mala
de naturis talibus non possunt auferri; respondetur, quod et illa bona de naturis talibus non possunt
auferri. Cur ergo istas res propter mala quae auferri non posse arbitramini, mala naturalia vocare
vultis; propter ea bona vero quae auferri non posse convincimini, bona naturalia vocare non vultis?

Sola mala considerant Manichaei.
34. 38. Restat ut quaeratis (nam ipsa solet esse vox ultima) unde sint illa mala, quae mihi quoque
displicere dicebam. Respondebo fortasse, si vos prius dixeritis unde sint illa bona, quae vos quoque
laudare cogimini, si absurdissimi cordis esse non vultis. Sed quid ego istud quaeram, cum utrique
fateamur, omnia quaecumque et quantacumque bona sunt, ab uno Deo esse, qui summe bonus
est? Resistite ergo vos ipsi Manichaeo, qui tot et tanta bona quae commemoravimus iusteque
laudavimus, pacem concordiamque partium in unaquaque natura, salutem valentiamque
animantium, et cetera quae repetere iam piget, ita in terra commentitia tenebrarum esse arbitratus
est, ut ab illo Deo quem bonorum omnium fatetur auctorem, alienare conaretur. Non enim ea bona
vidit, dum hoc solum attendit quod displiceret: tamquam si quispiam leonis fremitu exterritus, et
eum intuens trahentem ac dilaniantem pecorum aut hominum corpora quaecumque
apprehendisset, puerili quadam infirmitate animi tanto timore percelleretur, ut solam feritatem
leonis intuens atque saevitiam, cetera eius negligens omnino atque praeteriens, naturam illius
animantis, non tantum malum, sed magnum malum esse clamaret, tanto scilicet exaggeratius,
quanto timidius. At si edomita feritate duci leonem mansuetum videret, praesertim si numquam
antea fuisset de illa bestia territus, tunc vacaret securo atque intrepido leonis pulchritudinem
considerare atque laudare. De quo ego nihil dicam, nisi quod ad rem maxime pertinet, fieri posse ut
aliqua natura offendat ex aliquo, et in totam nascatur odium: cum manifestum sit multo meliorem
esse speciem verae ac vivae bestiae, etiam cum terret in silvis, quam imitatae atque simulatae
cum in pariete picta laudatur. Hoc ergo errore ille nos non decipiat, nec caecos faciat ad
considerandas naturarum species, cum quaedam in eis ita reprehendit, ut omni ex parte cogat
displicere, quod omni ex parte reprehendere non potest: atque hoc modo animum ad aequum
iudicium componentes, quaeramus iam unde sint cum illis bonis mala, quae me quoque improbare
dicebam. Quod facilius videbimus, si in unum nomen potuerimus cuncta conferre.

Malum est corruptio: ipsa corruptio non natura est, sed contra naturam.
35. 39. Quis enim dubitet totum illud quod dicitur malum, nihil esse aliud quam corruptionem?
Possunt quidem aliis atque aliis vocabulis alia atque alia mala nominari: sed quod omnium rerum
malum sit, in quibus mali aliquid animadverti potest, corruptio est. Sed corruptio peritae animae,
imperitia vocatur; corruptio prudentis, imprudentia; corruptio iustae, iniustitia; corruptio fortis,
ignavia; corruptio quietae atque tranquillae, cupiditas vel metus vel tristitia vel iactantia. Deinde in
corpore animato corruptio sanitatis, dolor et morbus; corruptio virium, lassitudo; corruptio quietis,
labor. Deinde in ipso solo corpore corruptio pulchritudinis, foeditas; corruptio rectitudinis, pravitas;

15

