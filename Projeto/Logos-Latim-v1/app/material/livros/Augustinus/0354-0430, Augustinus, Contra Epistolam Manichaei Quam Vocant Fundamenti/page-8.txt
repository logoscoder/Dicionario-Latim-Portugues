visarum rerum vel per corpus utcumque sensarum versarentur imagines); quis digne cogitet, ubi
capiantur istae imagines, ubi gestentur, vel ubi formentur? Si enim non possent esse maiores quam
nostri corporis quantitas tenet, diceret aliquis, intra ipsa sui corporis spatia quibus et illa
concluditur, has imagines animam figurare atque servare. Nunc vero cum perexiguam terrae
partem occupet corpus, immensarum regionum et coeli ac terrae imagines animus volvit, quibus
catervatim discedentibus ac succedentibus non fit angustus: atque hinc se ostendit non diffusum
esse per locos, quia maximorum locorum imaginibus non quasi capitur, sed potius eas capit; non
sinu aliquo, sed vi potentiaque ineffabili, qua licet eis et addere quodlibet et detrahere, et in
angustum eas contrahere, et per immensa expandere, et ordinare ut velit, et perturbare, et
multiplicare, et ad paucitatem singularitatemve redigere.

Intellegendi potentia de rerum veritate deque ipsa cogitatione iudicat.
18. 20. Quid iam de illa loquar potentia, qua intellegitur veritas, qua istis ipsis quae de corporis
sensu haustae figurantur, imaginibus sese pro veritate opponentibus magna vivacitate resistitur?
Qua videtur aliam, verbi gratia, veram esse Carthaginem, aliam quam cogitans fingit, et pro suo
arbitrio tota facilitate commutat: ex eadem venire facilitate innumerabiles mundos, in quibus
Epicuri cogitatio innumerabiliter peregrinata est: et, ne multa consecter, ex eadem venire facilitate
istam terram lucis per spatia infinita diffusam, et quinque antra gentis tenebrarum cum
habitatoribus suis, in quibus Manichaei phantasmata veritatis sibi nomen ausa sunt usurpare. Quid
est ergo haec potentia quae ista discernit? Profecto quantacumque sit, et his omnibus maior est, et
sine ulla tali rerum imaginatione cogitatur. Huic inveni spatia, si potes; hanc diffunde per locos,
hanc infinitae molis tumore distende. Profecto si bene cogitas, non potes. Quidquid enim tibi tale
occurrerit, iudicas ipsa cogitatione secari posse per partes, facisque ibi aliam partem minorem,
aliam maiorem, quantum placet; illud autem ipsum quo ista iudicas, cernis esse supra ista, non loci
altitudine, sed potentiae dignitate.

Si anima per locos non extenditur, multo minus Deus.
19. 21. Quare, si animam toties mutabilem, sive variarum voluntatum turba, sive affectibus pro
rerum copia vel inopia sese flectentibus, sive ipsis innumerabilibus ludis phantasmatum, sive
oblivione et memoria, sive doctrina et imperitia; si ergo animam, ut dixi, his atque huiusmodi
motionibus toties mutabilem, sentis non diffundi extendique per locos, sed omnia talia spatia
potentiae vivacitate superare: quid de ipso Deo cogitandum aut existimandum est, qui supra omnes
rationales mentes inconcussus atque incommutabilis manens, tribuit quod cuique tribuendum est?
Quem facilius eloqui audet anima, quam videre: et quem tanto minus eloquitur, quanto sincerius
videre potuerit. Qui tamen si, ut Manichaeorum phantasmata perstrepunt, locorum ex una parte
determinato, ex aliis immenso spatio tenderetur: quantaelibet in eo particulae, et innumerabilia
frusta alia maiora, alia minora pro cogitantis arbitrio metirentur; ut bipedalis in eo, verbi gratia,
pars octo partibus minor esset quam decempedalis. Id enim necesse est contingat omnibus naturis,
quae per talia spatia diffusae ubique totae esse non possunt: quod in ipsa anima non invenitur, et
ab eis qui considerare haec non valent, deformiter de illa et turpiter creditur.

Deliramentum de duplici terra refellitur.
20. 22. Verumtamen cum carnalibus animis fortasse non sic agendum est, sed descendendum est
potius ad eorum cogitationes, qui naturam incorpoream et spiritalem cogitando potius sequi, vel
non audent, vel nondum valent; ita ut nec ipsam cogitationem suam eadem cogitatione
considerent, et inveniant eam nullo locorum spatio de ipsis locorum spatiis iudicantem.
Descendamus ergo ad eorum sensus, et quaeramus ab eis, iuxta quam partem et iuxta quod latus,
sicut Manichaeus dicit, illustris illius ac sanctae terrae erat tenebrarum terra. Dicit enim, iuxta
unam partem ac latus; nec dicit quam partem, vel quod latus, dextrum an sinistrum. Sed quodlibet
eligant, illud certe manifestum est, non dici unum latus, nisi ubi est et alterum latus. Ubi autem vel
tria vel plura sunt latera, aut figurae ambitus intellegitur undique terminatus, aut si ex aliqua parte
in immensum patet, ex iis tamen quae latera dicuntur, necesse est finiatur. Dicant ergo, ex alio
latere, vel ex aliis lateribus, quid adiungebatur terrae lucis, si ex uno latere erat gens tenebrarum?
Non dicunt: sed cum premuntur ut dicant, infinita dicunt esse alia latera terrae illius quam lucis
vocant, id est, per infinita spatia distendi, et nullo fine cohiberi. Nec intellegunt iam non esse latera,
quod quibusvis tardis ingeniis apertissimum est. Tunc enim essent latera, si finibus suis
terminarentur. Quid ad me, inquit, si non sint latera? Sed cum diceres, iuxta unam partem ac latus,
aliam quoque partem sive partes, et aliud latus sive latera cogebas intellegi. Nam si unum tantum
latus erat, tantum iuxta latus dici debuit, non iuxta unum latus. Sicut in corpore nostro recte
dicimus esse aliquid iuxta unum oculum, quia est alter oculus; aut iuxta unam mamillam, quia est
altera. Si autem dicamus iuxta unum nasum, aut iuxta unum umbilicum, cum alius non sit, a doctis

8

