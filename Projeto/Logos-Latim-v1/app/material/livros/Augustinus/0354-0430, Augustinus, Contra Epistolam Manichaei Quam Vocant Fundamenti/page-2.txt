Arrogantia deponatur et veritas quaeratur.
3. 4. Ut autem facilius mitescatis, et non inimico animo vobisque pernicioso mihi adversemini, illud
quovis iudice impetrare me a vobis oportet, ut ex utraque parte omnis arrogantia deponatur. Nemo
nostrum dicat iam se invenisse veritatem: sic eam quaeramus, quasi ab utrisque nesciatur. Ita enim
diligenter et concorditer quaeri poterit, si nulla temeraria praesumptione inventa et cognita esse
credatur. Aut si hoc a vobis impetrare non possum, saltem illud concedite, ut vos tamquam
incognitos nunc primum audiam, nunc primum discutiam. Iustum puto esse quod postulo: hac sane
lege ser- vata, ut vobiscum non orem, non conventicula celebrem, non Manichaei nomen accipiam,
si non mihi de omnibus rebus ad salutem animae pertinentibus sine ulla caligine rationem
perspicuam dederitis.

Argumenta fidei catholicae.
4. 5. In catholica enim Ecclesia, ut omittam sincerissimam sapientiam, ad cuius cognitionem pauci
spiritales in hac vita perveniunt, ut eam ex minima quidem parte, quia homines sunt, sed tamen
sine dubitatione cognoscant: ceteram quippe turbam non intellegendi vivacitas, sed credendi
simplicitas tutissimam facit: ut ergo hanc omittam sapientiam, quam in Ecclesia esse catholica non
creditis; multa sunt alia quae in eius gremio me iustissime teneant. Tenet consensio populorum
atque gentium: tenet auctoritas miraculis inchoata, spe nutrita, caritate aucta, vetustate firmata:
tenet ab ipsa sede Petri apostoli, cui pascendas oves suas post resurrectionem Dominus
commendavit, usque ad praesentem episcopatum successio sacerdotum: tenet postremo ipsum
Catholicae nomen, quod non sine causa inter tam multas haereses sic ista Ecclesia sola obtinuit, ut
cum omnes haeretici se catholicos dici velint, quaerenti tamen peregrino alicui, ubi ad Catholicam
conveniatur, nullus haereticorum vel basilicam suam vel domum audeat ostendere. Ista ergo tot et
tanta nominis christiani carissima vincula recte hominem tenent credentem in catholica Ecclesia,
etiamsi propter nostrae intellegentiae tarditatem vel vitae meritum veritas nondum se apertissime
ostendat. Apud vos autem, ubi nihil horum est quod me invitet ac teneat, sola personat veritatis
pollicitatio: quae quidem si tam manifesta monstratur, ut in dubium venire non possit, praeponenda
est omnibus illis rebus, quibus in Catholica teneor; si autem tantummodo promittitur, et non
exhibetur, nemo me movebit ab ea fide quae animum meum tot et tantis nexibus christianae
religioni astringit.

Contra titulum Epistolae Manichaei.
5. 6. Videamus igitur quid me doceat Manichaeus, et potissimum illum consideremus librum, quem
Fundamenti Epistolam dicitis, ubi totum pene quod creditis continetur. Ipsa enim nobis illo tempore
miseris quando lecta est, illuminati dicebamur a vobis. Certe sic incipit: Manichaeus apostolus Iesu
Christi providentia Dei Patris. Haec sunt salubria verba, de perenni ac vivo fonte. Iam cum bona
patientia, si placet, attendite quid quaeram. Non credo istum esse apostolum Christi. Quaeso ne
succenseatis, et maledicere incipiatis. Nostis enim me statuisse, nihil a vobis prolatum temere
credere. Quaero ergo quis sit iste Manichaeus? Respondebitis: Apostolus Christi. Non credo: quid
iam dicas aut facias, non habebis; promittebas enim scientiam veritatis, et nunc quod nescio cogis
ut credam. Evangelium mihi fortasse lecturus es, et inde Manichaei personam tentabis asserere. Si
ergo invenires aliquem, qui Evangelio nondum credit, quid faceres dicenti tibi: Non credo? Ego vero
Evangelio non crederem, nisi me catholicae Ecclesiae commoveret auctoritas. Quibus ergo
obtemperavi dicentibus: Crede Evangelio; cur eis non obtemperem dicentibus mihi: Noli credere
Manichaeis? Elige quid velis. Si dixeris: Crede Catholicis; ipsi me monent ut nullam fidem
accommodem vobis: quapropter non possum illis credens, nisi tibi non credere. Si dixeris: Noli
Catholicis credere; non recte facies per Evangelium me cogere ad Manichaei fidem, quia ipsi
Evangelio Catholicis praedicantibus credidi. Si autem dixeris: Recte credidisti Catholicis laudantibus
Evangelium; sed non recte illis credidisti vituperantibus Manichaeum: usque adeo me stultum
putas, ut nulla reddita ratione quod vis credam, quod non vis non credam? Multo enim iustius atque
cautius facio, si Catholicis quoniam semel credidi, ad te non transeo, nisi me non credere iusseris,
sed manifestissime ac apertissime scire aliquid feceris. Quocirca si mihi rationem redditurus es,
dimitte Evangelium. Si ad Evangelium te tenes, ego me ad eos teneam, quibus praecipientibus
Evangelio credidi; et his iubentibus tibi omnino non credam. Quod si forte in Evangelio aliquid
apertissimum de Manichaei apostolatu invenire potueris, infirmabis mihi Catholicorum
auctoritatem, qui iubent ut tibi non credam: qua infirmata, iam nec Evangelio credere potero, quia
per eos illi credideram; ita nihil apud me valebit, quidquid inde protuleris. Quapropter si nihil
manifestum de Manichaei apostolatu in Evangelio reperitur, Catholicis potius credam quam tibi. Si
autem aliquid inde manifestum pro Manichaeo legeris, nec illis, nec tibi: illis, quia de te mihi mentiti
sunt; tibi autem, quia eam scripturam mihi profers, cui per illos credideram, qui mihi mentiti sunt.
Sed absit ut ego Evangelio non credam. Illi enim credens, non invenio quomodo possim etiam tibi

2

