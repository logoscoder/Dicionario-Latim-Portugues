53 - Io 1, 1. 3.
54 - Cf. Act 2, 3; Mt 3, 16.

2 LIBER SECUNDUS

Praefatio.
Res iam postulat ut in eo quod reliquum est, opitulante Domino, impleam promissionem meam. In
operis quippe huius exordio: Prius, inquam, ostendam refellere te non potuisse quae dixi: deinde,
quantum necessarium videbitur, ego refellam quae ipse dixisti. Quia ergo, sicut adiuvante Deo
potui, ostendi ea quae dixi non te potuisse refellere; superest ut ea quae dixisti, ego refellam, sicut
Deo adiuvante potuero. Priores itaque prosecutiones tuas, quibus continuo reddidi meas in hac
disputatione quae nunc a me suscepta est, non retractabo: illam vero ultimam tam prolixam, ut
mihi die illo spatium responsionis auferret, ita redarguam, si voluerit qui nos regit, ut acquiescas
lumini veritatis, si contentionis tenebras non amaveris. In primis ergo superflua tua detraham
necessitati responsionis meae. Causa quippe inter nos agitur, utrum Pater et Filius et Spiritus
Sanctus diversae, ut vos dicitis, an potius, ut nos dicimus, unius sint eiusdemque substantiae,
unusque Deus sit ipsa Trinitas: cum conveniat inter nos Patrem non esse qui est Filius, nec Filium
esse qui est Pater, nec Patrem esse vel Filium qui Spiritus Sanctus est. Quidquid igitur tanta tuae
prosecutionis prolixitate dixisti, unde ostenderes alium esse Patrem, alium esse Filium, alium esse
Spiritum Sanctum; quando nobiscum agitis, superfluum prorsus esse cognosce: et si tibi
expugnandi occurrerint Sabelliani, in eos ista nobis vobisque communia, si placet, arma converte.
Multa etiam locutus es, ut probares magnum Deum esse Dominum Iesum Christum: hoc quid ad
nos, cum hoc dicamus et nos? Laudes quoque Spiritus Sancti magnas verasque fudisti: sed nos eas
augere possumus, non negare: non itaque opus erat ut eas contra nos diceres, quas dicimus tecum.
Christum sedere ad dexteram Patris, nonne pariter confitemur? Quod tamen testimoniis divinorum
eloquiorum sic probare voluisti, tamquam id alicubi negaremus. Christum in carne venisse, utrique
novimus et tenemus: sic adhibuisti ut hoc doceres divina testimonia, tamquam repugnemus. Haec
et alia quae suis ostendam locis, in quibus operam supervacuam contrivisti, ut moras necteres,
tempusque produceres, commemorando attingere debeo, non redarguere disputando.

Quidam reges ab Arianorum haeresi conversi.
1. Dicis me auxilio principum munitum, non loqui secundum timorem Dei; cum scias nobis esse
praeceptum orare pro regibus, ut in agnitionem veniant veritatis 1: quod in quibusdam esse
impletum, nos Deo agimus gratias, vos doletis. Verba autem nostra recte intellegentibus indicant,
quis nostrum loquatur secundum timorem Dei: utrum qui sic laudat Deum Patrem, ut ad eius
laudem referat, quod sibi Filium generavit aequalem; an qui sic genitorem dehonestat et genitum,
ut et illum dicat non potuisse gignere per omnia sui similem filium, et istum dicat non degenerasse
iam natum, sed degenerem natum.

Nomen quod est super omne nomen, quod iam habebat ipse Dei Filius, Deus de Deo
natus aequalis, illi donatum est ut homini.
2. Dicis vos Christum colere, ut Deum omnis creaturae, cui flectitur omne genu, coelestium,
terrestrium et infernorum: quem tamen Deo Patri esse non vultis aequalem, quia hoc Pater ei
donavit; ait enim Apostolus: Propter quod et Deus eum exaltavit, et donavit ei nomen quod est
super omne nomen, ut in nomine Iesu omne genu flectatur, etc. Nec quaeritis cui donaverit; utrum
homini, an Deo. Quomodo enim donaverit, evidenter apparet. Humiliavit, inquit, semetipsum usque
ad mortem, mortem autem crucis. Propter quod et Deus eum exaltavit, et donavit ei nomen quod
est super omne nomen 2. Si ergo propterea donavit ei nomen quod est super omne nomen, quia
factus est obediens usque ad mortem crucis; numquid antequam hoc fieret, non erat altus Dei Filius
Deus, Dei Verbum, Deus apud Deum; sed posteaquam propter hoc exaltatus est, quia factus est
obediens usque ad mortem crucis, tunc coepit esse altus Dei Filius, unicus Dei, Deus, tunc coepit
habere nomen quod est super omne nomen? Quis hoc insipientissimus dixerit? Hoc illi ergo
donatum est ut homini, secundum quem Filius factus est obediens usque ad mortem crucis, quod
iam habebat idem ipse Dei Filius, Deus de Deo natus aequalis.

11

