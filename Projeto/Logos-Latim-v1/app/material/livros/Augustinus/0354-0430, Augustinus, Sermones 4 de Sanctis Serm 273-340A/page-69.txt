Paulus baptizetur, loquitur Dominus Ananiae: Vade ad illum vicum, ad illum hominem nomine
Saulum, baptiza illum; quia vas electionis mihi est 41. Vas aliquid portare debet, vas inane esse non
debet. Vas implendum est: unde, nisi gratia? Ananias autem respondit Domino nostro Iesu Christo:
Domine, audivi quia homo iste multa mala fecit sanctis tuis. Et nunc litteras portat a principibus
sacerdotum, ut ubicumque invenerit viae huius viros. vinctos adducat 42. Et Dominus ad illum: Ego
illi ostendam quae illum oporteat pati pro nomine meo 43. Trepidabat Ananias, audito nomine Sauli"
trepidabat famam lupi infirma ovis, etiam sub manu pastoris.

Paulus et Petrus pro Christo passi.
7. 7. Ecce ostendit illi Dominus quae illum oporteret pati pro nomine eius. Post exercuit illum in
labore. Ipse in vinculis, ipse in plagis, ipse in carceribus, ipse in naufragiis. Ipse illi procuravit
passionem: ipse perduxit ad istum diem. Unus dies passionis duobus Apostolis. Sed et illi duo unum
erant: quamquam diversis diebus paterentur, unum erant. Praecessit Petrus, secutus est Paulus.
Primo Saulus, postea Paulus: quia primo superbus, postea humilis. Saulus a Sa√ºle sancti David
persecutore. Deiectus est persecutor, erectus est praedicator. Mutavit nomen superbi ad
humilitatem. Paulus enim modicus est. Verba videte Caritatis vestrae: nonne quotidie dicimus, Post
paululum videbo te, paulo post faciam hoc aut illud? Ergo quid est Paulus? Ipsum interroga. Ego
sum, inquit, minimus Apostolorum 44.

Dies martyrum ideo celebrantur, ut eos imitari delectet.
8. 8. Celebramus diem festum, Apostolorum nobis sanguine consecratum. Amemus fidem, vitam,
labores, passiones, confessiones, praedicationes. Proficimus enim amando; non ista propter
carnalem laetitiam celebrando. Martyres enim a nobis quid quaerunt? Minus habent, si adhuc
laudes hominum quaerunt. Si adhuc laudes hominum quaerunt, nondum vicerunt. Si autem
vicerunt, a nobis propter se nihil quaerunt; sed propter nos ipsos quaerunt. Dirigatur ergo via nostra
in conspectu Domini. Arcta erat, spinosa erat, dura erat: talibus tamque multis transeuntibus lenis
facta est. Transiit ipse prior Dominus, transierunt Apostoli intrepidi, postea martyres, pueri,
mulieres, puellae. Sed quis in eis? Ille qui dixit: Sine me nihil potestis facere 45.

30

SERMO 296

DE NATALE SANCTORUM APOSTOLORUM PETRI ET PAULI
(Ex Evangelio in quo ait: Simon Ioannis, diligis me?)

Petrus infirmus plus promittit, quam potest.
1. Praesens evangelica lectio hodiernae sollemnitati conveniens, quae modo sonuit in auribus
nostris, si ab auribus etiam in cor nostrum descendit, et in eo locum quietis invenit - tunc etenim in
nobis requiescit verbum Dei, quando nos acquiescimus verbo Dei - admonuit nos omnes, qui vobis
verbum et sacramentum Domini ministramus, pascere oves suas. Beatus Petrus, Apostolorum
primus, Domini Iesu Christi tam amator quam negator, sicut indicat Evangelium, secutus est
Dominum passurum; sed tunc non potuit sequi passurus. Secutus est pedibus, nondum idoneus
sequi moribus. Promisit se moriturum pro illo, et non potuit nec cum illo; plus enim ausus erat,
quam eius capacitas sustinebat. Plus promiserat quam poterat, quia et indignum erat ut faceret
quod promiserat. Animam, inquit, meam pro te ponam 1. Hoc pro servo Dominus erat facturus, non
servus pro Domino. Quia ergo plus est ausus, ibi praepostere amavit; ideo timuit, et negavit. Postea
vero Dominus, postquam surrexit, docet Petrum amare. Inordinate amans, defecit sub pondere
passionis; ordinate autem amanti promittit passionem.

Infirmitas Petri timentis mori Dominum.
2. Meminimus infirmitatem Petri dolentis quod esset Dominus moriturus: hanc commemoro. Ecce
commemoro: qui meminerunt, in corde suo mecum dicant; qui obliti fuerant, commonente me
recolant. Dominus Iesus Christus passionem suam imminentem ipse discipulis praenuntiavit. Tunc
Petrus amans eum, sed adhuc carnaliter, mori timens mortis interfectorem: Absit a te, inquit,
Domine, absit a te, propitius tibi esto 2. Non diceret: Propitius tibi esto, nisi agnosceret Deum. Ergo,
Petre, si Deus a te agnoscitur, quid times ne Deus moriatur? Tu homo es, ille Deus est; et pro
homine Deus factus est homo, assumens quod non erat, non perdens quod erat. In eo ergo erat

69

