mendicare in hoc mundo, et regnare cum Christo. Non est quod appendere. Non enim in illius rei
comparatione habet hoc aliquod pondus. Si dicerem: regnare in hoc mundo, et regnare cum
Christo; non esset quod appendere. Paenitet me dixisse: Appende; prorsus non est quod
appendere. Quid prodest homini, si totum mundum lucretur, animae autem suae detrimentum
patiatur? 3 Qui autem non passus fuerit detrimentum animae suae, ipse regnat cum Christo. Quis
autem in hoc mundo regnat securus? Fac quia regnat securus: numquid regnat aeternus?

Immerito vitam istam sic amari.
6. Illud advertite, quod proponebam, quales amatores habeat praesens vita, temporalis vita, brevis
vita, foeda vita, quales habeat amatores. Fit plerumque homo propter hanc vitam nudus, mendicus.
Quaeris ab eo quare? Sic respondet: ut viverem. Quid amasti, et quid amas? Quo pervenisti? Quid
dicturus es male amator, perverse amator? Quid dicturus es huic amatae tuae? Dic, alloquere,
blandire, si potes. Quid dicturus es? Ad istam nuditatem me perduxit pulchritudo tua. Clamat tibi:
Foeda sum, et tu amas? Clamat: Dura sum, et tu amplecteris? Clamat: Volatica sum, et tu sequi
conaris? Ecce respondet tibi amata tua: Non tecum stabo; et si tecum aliquantum ero, non tecum
permanebo; nudare te potui, beare non potui.

Vita aeterna Deus eat; vita praesens, vapor.
7. Ergo quoniam Christiani sumus, implorato in adiutorium Domino Deo nostro adversus blanditias
male amatae, amemus illius pulchritudinem vitae, quam nec oculus vidit, nec auris audivit, nec in
cor hominis ascendit. Hanc enim praeparavit Deus diligentibus se 4; et ipsa vita ipse Deus est.
Acclamastis, suspirastis. Amemus hanc fortiter. Donet Dominus ut amemus. Illi lacrimas pro hac,
non solum adipiscenda, sed etiam diligenda fundamus. Quid monituri sumus, quid demonstraturi?
Numquid Libros recitamus, ut ostendamus quam sint ista incerta, quam transitoria, quam pene
nulla, quam verum sit quod scriptum est: Quae est enim vita vestra? Vapor est ad modicum
apparens, deinceps exterminabitur 5. Vivebat heri, non est hodie; paulo ante videbatur, modo non
est qui videbatur. Deducitur homo ad sepulcrum: redeunt tristes, cito obliviscentes. Dicitur: Quam
nihil est homo, et hoc dicit ipse homo; et non corrigit se homo, ut non nihil, sed aliquid sit homo.
Huius ergo amatores martyres fuerunt, et huius vitae acquisitores martyres sunt. Habent quod
amaverunt, uberius habebunt in resurrectione mortuorum. Hoc ergo iter nobis magnis suis
passionibus constraverunt.

Laurentius opes Ecclesiae quaerenti eas persecutori quales profert.
8. Sanctus Laurentius archidiaconus fuit. Opes Ecclesiae de illo a persecutore quaerebantur, sicut
traditur; unde tam multa passus est, quae horrent audiri. Impositus craticulae, omnibus membris
adustus est, poenis atrocissimis flammarum excruciatus est; vincens tamen omnes corporis
molestias magno robore caritatis, adiuvante illo qui talem fecerat. Ipsius enim sumus figmentum,
creati in Christo Iesu in operibus bonis, quae praeparavit Deus, ut in illis ambulemus 6. Ut autem
accenderet in iracundiam persecutorem, hoc fecit non illum volens irasci, sed suam fidem cupiens
posteris commendare, et quam securus moreretur ostendere: Pergant, inquit, mecum vehicula, in
quibus apportem opes ecclesiae. Missa sunt vehicula, oneravit ea pauperibus, et redire iussit,
dicens: Hae sunt opes ecclesiae. Et verum est, fratres, magnae opes sunt Christianorum
necessitates egentium, si intellegamus ubi debeamus servare quod habemus. Ante nos sunt
egentes; ibi si servaverimus, non perdemus. Non timemus ne aliquis tollat: ille enim qui dedit
servat, nec meliorem possumus invenire custodem, nec fideliorem promissorem.

Martyres imitandi.
9. Hoc ergo cogitantes, impigre martyres imitemur, si volumus nobis prodesse sollemnitates quas
celebramus. Semper haec admonuimus, fratres, numquam cessavimus, numquam tacuimus. Vita
aeterna diligenda est, praesens contemnenda est. Bene vivendum est, bonum sperandum est.
Mutandus est qui malus est; mutatus instruendus est; instructus perseverare debet. Qui enim
perseveraverit usque in finem, hic salvus erit 7.

Saevire in malos non licet.
10. Sed dicunt: Multi mali multa mala. Et quid velles tu? An a malis bona? Noli quaerere uvam in
spinis: prohibitus es 8. Ex abundantia cordis os loquitur 9. Si aliquid potes, si tu iam non es malus,
opta malo ut sit bonus. Quid saevis in malos? Quia mali sunt, inquis. Addis te illis, saeviendo in illos.

106

