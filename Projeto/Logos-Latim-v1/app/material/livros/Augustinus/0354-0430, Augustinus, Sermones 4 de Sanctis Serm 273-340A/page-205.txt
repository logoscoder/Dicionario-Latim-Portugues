Habitaculum aeternum per opera bona praeparandum.
5. Iste enim locus temporaliter aedificatus est, nec in aeternum durabit: sicut et ipsa nostra
corpora, propter quorum necessitatem per opera misericordiae factus est, non sunt utique
sempiterna, sed temporalia atque mortalia. Habitationem autem habemus ex Deo, domum non
manufactam, aeternam in coelis 19: ubi et ipsa nostra corpora conversione resurrectionis coelestia
et sempiterna futura sunt. Et nunc quamvis nondum per speciem, sicut erit facie ad faciem 20,
tamen per fidem habitat in nobis Deus: et ei sic habitanti habitaculum per bona opera efficimur;
quae opera aeterna non sunt, sed ad aeternam vitam perducunt. Ex quibus est et hoc opus, quo
ista basilica fabricata est: non enim tales fabricas ibi operabimur. Nullus ibi locus ruiturus
aedificatur, quo nullus habitator moriturus ingreditur. Nunc tamen sit bonum temporale opus
vestrum, ut aeterna sit merces vestra. Nunc, inquam, fidei et spei domum spiritali dilectione
construite in omni opere bono, quod tunc non erit; quia indigentia nulla erit. Fundamenta ergo in
cordibus vestris apostolica et prophetica monita iacite, humilitatem vestram sicut pavimentum sine
offensione prosternite; salutarem in vestro corde doctrinam orationibus et sermonibus tamquam
firmis parietibus communite, divinis eos testimoniis tamquam luminaribus illustrate, infirmos sicut
columnae sufferte, inopes sicut tecta protegite: ut Dominus Deus noster pro temporalibus bonis
aeterna restituat, et vos in aeternum perfectos dedicatosque possideat.

105 SERMO 338
IN DEDICATIONE ECCLESIAE

Bona opera in manifesto facta duplicem habent utilitatem.
1. Quando bona opera, etiam quae propter Deum fiunt, hominibus ostenduntur, cum ea faciunt
boni et religiosi, non laudes humanae expetuntur, sed imitanda proponuntur. Duplex est enim
misericordia, quae fit in bono opere, corporalis et spiritalis. Esurientibus, sitientibus, nudis,
peregrinis corporali misericordia subvenitur: eadem tamen ipsa cum ostenduntur, et ad imitationem
caeteros provocant, etiam spiritus mentesque pascuntur. Alius pascitur opere bono, alius exemplo
bono: ambo enim esuriunt. Ille vult accipere unde alatur, ille vult videre quod imitetur. Monet nos
de hac veritate etiam sancti Evangelii lectio, quae modo recitata est. Christianis enim dicitur in
Deum credentibus, bene operantibus, spem vitae aeternae pro bonis operibus exspectantibus: Vos
estis lumen mundi 1. Et universae ubique diffusae Ecclesiae dicitur: Non potest civitas abscondi
supra montem constituta 2. Erit, inquit, in novissimis temporibus manifestus mons domus Domini,
paratus in cacumine montium 3. Ipse est mons, qui ex parvo lapide crevit, et totum orbem
crescendo implevit 4. In illo aedificatur Ecclesia, quae abscondi non potest.

Lucerna in candelabro.
2. Neque accendunt lucernam, et ponunt eam sub modio, sed super candelabrum, ut luceat
omnibus qui in domo sunt 5. Bene occurrit lectio, quando candelabra dedicantur, ut sit qui operatur
lucerna posita in candelabro. Lucerna est enim homo qui bene operatur. Quod est autem
candelabrum? Mihi autem absit gloriari, nisi in cruce Domini nostri Iesu Christi 6. Qui ergo secundum
Christum facit, et propter Christum facit, ut non glorietur nisi in Christo, candelabrum est. Luceat
omnibus, videant quod imitentur: non sint pigri, non aridi: prosit quod vident; non sint oculis
videntes, et cordibus caeci.

Domini praecepta duo in speciem contraria conciliantur.
3. Sed ne forte occurrat alicui, quod Dominus bona opera velut iubet abscondi, ubi dicit: Cavete
facere iustitiam vestram coram hominibus, ut videamini ab eis; alioquin mercedem non habebitis
apud Patrem vestrum qui in coelis est 7: debet quaestio ista dissolvi, ut noverimus quemadmodum
Domino obtemperemus, nec obtemperare illi non possimus, cum eum contra iubere audimus. Hac
dicit: Luceant opera vestra coram hominibus, ut videant bona facta vestra 8: hac dicit: Cavete
facere iustitiam vestram coram hominibus, ut videamini ab eis 9. Vultis nosse quam sit ista quaestio
dissolvenda, et nisi dissolvatur, moleste erit, si remaneat insoluta? Quidam homines faciunt bene,
et timent videri; et omni studio, quantum possunt, cooperiunt bona opera sua. Captant quando
neminem videant: tunc aliquid porrigunt, timentes ne offendant in illud praeceptum ubi dictum est:
Cavete facere iustitiam vestram coram hominibus, ut videamini ab eis. Non autem Dominus iussit
bona opera abscondi, sed in bonis operibus laudem humanam non cogitare. Denique cum dixit:

205

