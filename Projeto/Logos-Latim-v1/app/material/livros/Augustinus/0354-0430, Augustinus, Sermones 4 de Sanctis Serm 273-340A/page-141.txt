tamquam poculo pretioso et bibebat mortiferos, et propinabat errores? Cum autem benignitas et
humanitas illuxit Salvatoris nostri Dei 4, mundavit eum credentem sibi a saecularibus cupiditatibus,
et fecit vas in honorem utile domui suae, ad omne opus bonum paratum 5. Nec ille tamquam
ingratus haec tacuit. Absit enim ut cognoscens Deum non sicut Deum glorificaret: sed gratias egit,
pristina sua non impie resorbens quae vomuerat, sed pie recolens quae mutaverat. Scribens enim
ad amicum suum, ut et ipse ex tenebris, quod erat in se, fieret lux in Domino: Ego, inquit, cum in
tenebris atque in nocte caeca iacerem, cumque in salo iactantis saeculi nutabundus ac dubius
vestigiis oberrantibus fluctuarem, vitae meae nescius, veritatis ac lucis alienus." Et paulo post: Nam
ut ipse, inquit, plurimis vitae meae prioris erroribus implicatus tenebar, quibus exui me posse non
crederem; sic vitiis adhaerentibus obsecundans eram, et desperatione meliorum, malis meis velut
iam propriis ac vernaculis adfavebam 6.
3. Dei gratia conversus factus est verus Cyprianus.
Ecce qualem Cyprianum Christus invenit: ecce ad qualem animam percutiendam et sanandam ille
eradicator et plantator accessit. Neque enim frustra dicit: Ego occidam, et ego vivere faciam; ego
percutiam, et ego sanabo 7; aut frustra in futurorum figura ad Ieremiam dictum est: Ecce constitui
te hodie super gentes et regna, eradicare, et effodere, et perdere, et reaedificare, et plantare 8.
Accessit ergo ad illam animam eradicator atque plantator; et evertit veterem Cyprianum, positoque
ibi fundamento ipso se, novum Cyprianum aedificavit in se, et verum Cyprianum fecit ex se. Christo
enim dicit Ecclesia: Botrus cypri fratruelis meus 9. Quando ergo ille factus est a Christo christianus,
tunc vere factus est etiam a cypro Cyprianus. Christi enim bonus odor factus est in omni loco, sicut
ait apostolus Paulus: qui etiam ipse destructus est persecutor, et aedificatus est praedicator.
Christi, inquit, bonus odor sumus Deo in omni loco, et in iis qui salvi fiunt, et in iis qui pereunt: aliis
quidem odor vitae in vitam, aliis autem odor mortis in mortem. Et ad haec quis idoneus? 10 Alii enim
Cyprianum imitando vixerunt: alii Cypriano invidendo perierunt.

Ex forensi oratore factus praedicator Christi.
4. Illi laus, illi gloria, qui animam servi sui per fidem iustificando eruit ab impiis, et fecit frameam
suam, hoc est gladium bis acutum; ut per illam linguam stultitia Gentium nudata feriretur; per
quam prius tecta atque velata pulchra prudentibus videbatur; atque ut eloquii tam nobilis
instrumentum, quo ruinosis doctrinis daemoniorum indigna ornamenta fiebant, in aedificationem
converteretur Ecclesiae, qua crescente illa laberentur; et ut tantae vocis tuba, quae forensium
mendaciorum certamina solebat acuere, ad prosternendum pretiosis sanctorum mortibus diabolum
Christo militantes et in ipso gloriantes devotos martyres excitaret. Inter quos et ipse Cyprianus,
cuius pio et sancto, non iam fabulosos fumos emovente, sed dominica luce radiante accendebantur
eloquio, moriendo vixit, iudicatus iudicem superavit, adversarium percussus vicit, mortemque
occisus occidit. Qui enim in ludo perversitatis humanae et suam et aliorum linguas docuerat loqui
mendacium, ut quod ab adversario obiceretur, astuta fallacia negaretur, iam in alia schola didicerat
confitendo devitare adversarium. Ubi enim Christi nomen inimicus convertit in crimen, ibi
supplicium Christus convertit in laudem.

Victoria martyrum de daemoniis quam nunc evidens.
5. Et si adhuc quisquam quaerit forte quis vicerit, ut omittam regnum coeleste sanctorum, quod
infideles credere nolunt, quia videre non possunt; nunc in ista terra, in ista vita, in domibus, in
agris, in civitatibus in orbe terrarum, ecce sunt ferventes laudationes martyrum: ubi sunt furentes
accusationes impiorum? Ecce quemadmodum honorantur memoriae peremptorum, nunc illi
ostendant idola daemoniorum. Quid eis iudicando facturi sunt, qui eorum templa moriendo
everterunt? Quomodo eorum superbas fallacias resurgentium militum suorum splendore damnabit,
qui eorum fumantes aras morientium sanguine exstinxit?

Cyprianus doctrina et exemplo inter martyres praecellens. Locus sepulcri
ipsius. Gratiae beneficia in Cyprianum. Unitatem Ecclesiae quantum dilexit
Cyprianus.
6. Inter has Christi legiones beatissimus Cyprianus gloriosorum praeliorum doctor et gloriosus ipse
praeliator, ita quod facturus erat docuit, et quod docuerat fecit; ut et in verbis docentis
praenosceretur animus martyris, et in animo patientis recognoscerentur verba doctoris. Non enim
erat similis eorum, de quibus Dominus ait: Quae dicunt, facite; quae autem faciunt, nolite facere:
dicunt enim et non faciunt 11. Iste quia credidit, locutus est; quia locutus est, passus est. Hoc ergo

141

