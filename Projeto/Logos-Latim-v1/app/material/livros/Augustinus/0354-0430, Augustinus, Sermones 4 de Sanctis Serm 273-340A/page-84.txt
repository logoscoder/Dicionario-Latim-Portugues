Mortuus est Adam, sed serpens ille nondum est mortuus. Susurrat, et insibilare non cessat.
Extremum illi supplicium reservatur: sed comites suae damnationis inquirit. Audiamus amicum
sponsi, zelantem sponso non sibi: Zelo enim vos zelo Dei; aptavi vos uni viro virginem castam
exhibere Christo. Et timeo, inquit, ne sicut serpens Evam seduxit astutia sua, sic et vestrae mentes
corrumpantur a castitate, quae est in Christo 59. Verba apostolica omnes audivimus, omnes
observemus, omnes serpentis venena caveamus. Non enim possumus dicere, Non audivimus, non
novimus, quando modo cantavimus: In omnem terram exivit sonus eorum, et in fines orbis terrae
verba eorum 60. Currentia verba in fines terrae venerunt ad nos: excepimus, conscripsimus, lectores
instituimus. Non tacet lector, parturit disputator: quare non cessat insidiator?

34

SERMO 299/B

TRACTATUS DE NATALE SANCTORUM APOSTOLORUM PETRI ET PAULI

Petrus primus Apostolorum, Paulus novissimus. Lectum erat Evangelium Io 21, l
5 ss. Negavit Petrus, sed ad passionis periculum secutus est Christum.
1. Apostolorum passio beatorum istum nobis sacravit diem; istam gloriam meruerunt per totum mundum,
contemnendo mundum. Petrus, Apostolorum primus: Paulus, Apostolorum novissimus. Primum et novissimum ad unum
diem passionis adduxit primus et novissimus Christus. Ut recolatis quod dixi, attendite Α et Ω. Aperte ipse Dominus dicit
in Apocalypsi: Ego sum alpha et omega; primus, ante quem nemo: novissimus 1, post quem nemo;
praecedens omnia, definiens omnia. Primum vis intueri? Omnia per ipsum facta sunt 2. Novissimum
quaeris? Finis enim legis Christus ad iustitiam omni credenti 3. Ut aliquando viveres, ipsum habuisti
creatorem; ut semper vivas, ipsum habes redemptorem. Intueamur, carissimi, ipsum primum
Apostolorum beatissimum Petrum dicentem in epistola sua: Christus pro nobis passus est,
relinquens nobis exemplum, ut vestigia eius sequamur 4. Denique audistis, cum Evangelium
legeretur: sequere me 5. Interrogavit eum, Christus scilicet Petrum, magister discipulum, Dominus
servum, medicus sanatum, et ait illi: Petre, diligis me? Et quod nostis, non autem tantum dixit,
diligis me? sed addidit, plus his 6. Diligis me plus his, plus quam isti? Non respondit ille: Diligo te
plus quam isti; non enim erat hominis de alienis cordibus iudicare; sed respondens ait: Domine tu
scis quia amo te 7. Quid quaeris ex me, quod fecisti in me? Tu scis quod dedisti: quid de amore
interrogas me, quem non habeo nisi ex te? Tu scis quia amo te. Et hoc ipsum Dominus iterum
interrogavit, et hoc ipsum iterum Petrus respondit. Tertio Dominus inter interrogavit: et contristatus
est Petrus, quia dixit ei tertio, amas me? 8 Dominus interrogabat dilectionem Petri: nos
interrogemus tristitiam Petri. Quare putamus contristatum Petrum, quia dixit ei tertio, Amas me?
Quotiens vellet Dominus interrogare, servus quare contristaretur? Sed in tertia Domini
interrogatione recoluit suam tertiam negationem. Intellegis, beate Petre, intellegis defectionem
tuam, recolens contristaris: sed gaude post tristitiam. Confiteatur amor, quem negaverat timor.
Denique videte illum, negatorem prius, dilectorem; immo prius dilectorem, sed adhuc infirmum.
Dicimus quia Petrus negavit Christum, et non dicimus quia ad passionis periculum secutus est
Christum. Ordinem curandi medicus reservavit: prius ostendit Petrum Petro, et postea se ostendit in
Petro. Tamquam ei diceret: Moriturum pro me tu praesumsisti, sed non de me, quia tu praesumsisti
de te. Interrogatus ab ancilla, invenisti te: flevisti, et redisti ad me.

Petrus primus in omnibus.
2. Modo ergo commendans ei Dominus oves suas praenuntiavit ei passionem, quam hodie
celebramus. Cum esses, inquit, iunior, cingebas te, et ambulabas ubi volebas; cum autem senueris,
alter te cinget, et feret quo tu non vis. Hoc autem dixit significans, qua morte glorificaturus erat
Deum 9. Factum est, negavit Petrus, flevit Petrus, negationem suam diluit lacrimis Petrus.
Resurrexit Christus, de amore interrogatus est Petrus: accepit oves commendatas sibi, non suas,
sed Christi. Non enim ait illi: Pasce oves tuas, sed: Pasce oves meas; pasce quas emi, quia et te
redemi. Conversatus est deinde Dominus Christus quadraginta diebus cum discipulis suis; eisque
videntibus nubes suscepit eum, et ascendit in caelum. Deduxerunt ascendentem oculis suis:
sederunt postea in civitate, acceperunt quinquagesimo die Spiritum Sanctum, impleti sunt; illo
momento temporis linguas omnium gentium didicerunt, loqui eas coeperunt, stupentibus et
admirantibus eis qui occiderant Christum. Tunc negator ille, amator iste, solus ex omnibus, quia
primus in omnibus, prosiliit ad Iudaeos, et coepit evangelizare Christum interfectoribus Christi;
seminavit in eis fidem Christi, et multos eorum pro Christo persuasit mori, a quibus pro illo timebat
occidi.

Cantatus fuerat Ps. 18.
84

