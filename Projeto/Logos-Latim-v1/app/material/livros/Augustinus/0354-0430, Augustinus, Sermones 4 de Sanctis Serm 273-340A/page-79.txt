5. 5. Tunc non redditum est, modo quid? Cursum consummavi, fidem, servavi: de cetero superest
mihi corona iustitiae, quam reddet mihi Dominus in illa die iustus iudex 22. Bonum agonem certasti.
Sed quis fecit ut vinceres? Lego tibi te, et tu dicis: Gratias ago Deo, qui dat nobis victoriam per
Dominum nostrum Iesum Christum 23. Quid proderit certasse, si non possis vicisse? Ergo habes quia
certasti quidem, sed Christus dedit victoriam. Sequere aliud: Cursum consummavi. Et hoc quis in
te? Nonne tu dixisti: Non volentis, neque currentis, sed miserentis est Dei 24? Dic quod sequitur:
Fidem servavi 25. Et hoc unde tibi? Audi verba tua: Misericordiam, inquit, consecutus sum, ut fidelis
essem 26. Ergo fidem servasti ex misericordia Dei, non ex fortitudine tua. De cetero ergo superest
tibi corona iustitiae, quam reddet tibi Dominus in illa die iustus iudex 27. Meritis enim reddet, ideo
iustus iudex. Sed etiam hic non extollatur cervix tua, quia dona ipsius sunt merita tua. Quod illi dixi,
ab illo didici, et vos mecum in ista schola utique didicistis. Superiore loco ad propter praeconium
praesidemus, sed in una schola communem Magistrum in caelo habemus.

33

SERMO 299

DE NATALI APOSTOLORUM PETRI ET PAULI
(In quo disputatur contra Pelagianorum haeresim)

Petrus Apostolorum primus, Paulus novissimus.
1. Praedicandis praedicatoribus, et tantis praedicatoribus, de quibus audivimus et cantavimus,
quod in omnem terram exivit sonus eorum, et in fines orbis terrae verba eorum 1, procul dubio nulla
nostra verba sufficiunt. Devotionem debemus, vestram exspectationem non implemus. Exspectatis
enim a nobis hodie praedicari apostolos Petrum et Paulum, quorum sollemnis hic dies est. Agnosco
quid exspectetis; et ubi agnosco, succumbo. Video enim exspectari quid, a quo. Sed quia Deus
eorum laudari dignatur ab omnibus nobis, non dedignentur servi eius utcumque praedicari ab eis
qui serviunt vobis.

Idem tractatur argumentum.
2. Sicut nostis, omnes qui Scripturas sanctas nostis, apostolus Petrus inter discipulos, quos
Dominus praesens in carne elegit, primus electus est: Paulus autem non inter illos, non cum illis;
sed longe postea, non dispar illis. Petrus ergo primus Apostolorum, Paulus novissimus: Deus autem,
cuius hi servi, cuius hi praecones, cuius hi praedicatores, primus et novissimus. Petrus in Apostolis
primus, Paulus in Apostolis novissimus: Deus et primus et novissimus, ante quem nihil et post quem
nihil. Deus ergo qui se primum et novissimum aeternitate commendavit, ipse Apostolos primum et
novissimum passione coniunxit. Utriusque passio concordat solemnitate, utriusque vita consonat
caritate. In omnem terram exiit sonus eorum, et in fines orbis terrae verba eorum sonuerunt 2. Ubi
electi sunt, ubi praedicaverunt, ubi etiam passi sunt, omnes novimus. Illos autem ipsos unde nos
novimus, nisi quia in omnem terram exiit sonus eorum?

Apostoli verba de passione sua imminente. Ex Dei gratia et debitores efficimur,
et redditores. Martyrum virtus a Deo. Revelatione Paulus confirmatus de sua
futura passione et victoria.
3. De passione sua iam imminente et propinquante praenuntiantem audivimus Paulum, cum eius
Epistola legeretur: Ego enim iam immolor, et tempus resolutionis meae instat. Bonum certamen
certavi, cursum consummavi, fidem servavi: de caetero reposita est mihi corona iustitiae, quam
reddet mihi Dominus in illa die iustus iudex: non solum autem, inquit, mihi, sed omnibus qui
diligunt manifestationem eius 3. Hinc dicamus aliquid: adiuvant enim nos, quae in fines orbis terrae
exierunt, verba eorum. Primo sanctam devotionem videte. Immolari se dixit, non mori: non quia
non moritur, qui immolatur; sed non omnis qui moritur, immolatur. Ergo immolari est Deo mori.
Ductum est enim Verbum a sacrificio. Omne quod sacrificatur, Deo occiditur. Intellexit enim
Apostolus cui eius sanguis in passione deberetur: factus est enim debitor sanguinis sui, pro quo
fusus est sanguis Domini sui. Unus ille sanguinem fudit, et omnes oppigneravit. Quotquot illam
fidem recipimus, debemus quod accipimus: et hoc quia dignatus est facere et debitores et
redditores. Quis enim nostrum in tanta inopia et paupertate infimitatis idoneus est reddere tanto
creditori? Sed quomodo scriptum est: Dominus dabit verbum evangelizantibus virtute multa 4:
verbum, quo diffamentur; virtutem, qua patiantur. Ipse ergo sibi victimas fecit, ipse sibi sacrificia
dicavit, ipse implevit Spiritu martyres, ipse virtute instruxit confessores. Eis quippe dixit: Non enim

79

