faciant, divites sint in operibus bonis, facile tribuant, communicent, thesaurizent sibi fundamentum
bonum in futurum, ut apprehendant veram vitam 16. Haec mihi auferens, ista opera facturus non
sum: numquid apud Deum ideo minor ero, quia volo, et non possum? An usque adeo surdus sum
adversus vocem Angelorum: Pax in terra hominibus bonae voluntatis 17? Tolle ergo superflua mea.
Nihil intulimus in hunc mundum, sed neque auferre aliquid possumus. Victum et tegumentum
habentes, eo contenti simus 18.

Immo et necessaria.
5. Sed ait persecutor: Tollo victum, tollo tegumentum. Accessum est ad certamen, ferventius
saeviebat inimicus; transita sunt superflua, perventum est ad necessaria. Ne discedas a me,
quoniam tribulatio proxima est 19. Nihil tam proximum animae suae, quam caro sua; fames et sitis
et aestus in carne sentis. Ibi te volo videre, martyr bone, testis Dei! Vide, inquit, vide! Quis nos
separabit a caritate Christi? 20 Quid est quod minaris? Tollo victum, tollo tegumentum. Tribulatio?
An angustia? An fames? An nuditas? 21 Minetur ex altera parte. Tollo amicum, occido carissimos
tuos ante oculos tuos, coniugem et filios trucidabo. Occidis, occidis? Non negent, et non occidis.
Quid est? quia non me terres de me, terres me de meis? Si non negaverint, meos non occidis; si
negaverint, alienos occidis. Adhuc addat persecutor, et saeviat, et dicat: Si tuos non curas, et ipsum
huic luci auferam. Huic luci: numquid aeternae luci? Cui luci me auferes? quam communem habeo
et tecum. Non est magna, quam vides et tu. Ego pro hoc lumine non negabo lumen. Erat lumen
verum 22. Novi, cui dicam: Quoniam apud te fons vitae, et in lumine tuo videbimus lumen 23. Tolle
vitam, tolle lumen; habebo vitam, habebo lumen. Habebo vitam, ubi te non patiar interfectorem;
habebo lumen, quod mihi, non dicam tu, sed nec ulla nox possit auferre. Vicit martyr. An aliquid
aliud est, ubi maius certamen spectare debeamus? Non. Minatur mortem, saevit in salutem, exarat
ungulis, excruciat tormentis, urit flammis, admovet bestias: et hic vincitur. Quare vincitur? Quia in
his omnibus supervincimus per eum, qui dilexit nos 24.

Nullus Christo magis necessarius. A fideli aliquando negatur, quando
erubescendo non defenditur.
6. Ergo, fratres mei, non negetur Christus propter superflua, non negetur propter necessaria: nullus
ipso est magis necessarius. Necessaria dicebam, salutem et amicum. Peccas propter salutem, et
negas Christum; amando salutem non habebis salutem. Peccas propter amicum tuum, et, ne illum
offendas, negas Christum. Heu me miserum! Aliquando erubescendo negatur. Non saevit
persecutor, non expoliat depraedator, non incumbit tortor; tantum ne displiceas amico tuo, negas
Dominum tuum. Video quid tibi abstulerit amicus: ostende quid dabit. Quid dabit? Ipsas amicitias,
per quas pecces, per quas involvaris, per quas inimicus Dei efficiaris. Iste tibi amicus non esset, si
tu tibi esses; sed, quoniam ipse inimicus es tibi, amicum putas inimicum tibi. Unde autem ipse
inimicus es tibi? Quia amas iniquitatem: Qui autem amat iniquitatem, odit animam suam 25. Sed
non negatur Christus, ut amico impio et perverso placeatur; non negatur, sed ab impio vituperatur,
ab impio accusatur, et a fideli erubescendo non defenditur, deseritur, tacetur, non praedicatur.
Saevit lingua blasphemantis, et nulla est laudantis. Quanta mala committuntur quasi pro
necessariis, pro victu, pro tegumento, pro salute, pro amico; et omnia ista, quae appetuntur, magis
pereunt. Si vero praesentia contempseris, dabit tibi Deus aeterna. Contemne salutem, habebis
immortalitatem; contemne mortem, habebis vitam; contemne honorem, habebis coronam;
contemne amicum hominem, habebis amicum Deum. Sed illic, ubi amicum habebis Deum, sine
amico proximo non eris; ibi tecum amici erunt, quorum facta et confessiones paulo ante legebantur.

Lecta erat Passio Scillitanorum, virorum et feminarum. Confitentibus Christum
amica erit civitas Christi.
7. Audivimus viros fortiter agentes, viriliter confitentes, audivimus et feminas non tamquam
feminas tenentes Christum, oblitas sexum. Ibi erit cum istis illa amicitia, ubi nulla erit carnis
concupiscentia, et sola erit cum amicis ad fruendum sapientia. Ecce quid perdimus, si ea hic
amaverimus, et Christum negaverimus! Proximus ibi nos non terret, si moriatur; nullus ibi luctus,
ubi aeterna vita erit; nec illud necessarium est: Victum et tegumentum habentes his contenti
simus 26. Vestis nostra immortalitas erit, cibus iste caritas erit, vita aeterna erit; nec opera ibi bona,
quae ab his appellantur, faciemus; ad ea non perveniemus, si hic ea non fecerimus. Non tibi
dicetur: Frange esurienti panem tuum 27, ubi fames non erit; non tibi dicetur: Suscipe hospitio, ubi
nullum invenies peregrinum; non tibi dicetur: Libera oppressum, ubi nullus inimicus erit; non tibi
dicetur: Concorda litigiosum, ubi pax aeterna erit. Videte, fratres mei, quomodo hic toleretur
quaerendo; ibi eam habebimus, ubi perire non possumus. Salutem quaeris? Contemne, et habebis.

90

