74

SERMO 320

DE MARTYRE STEPHANO
HABITUS IPSO DIE PASCHAE
De homine sanato per orationem S. Stephani. Aug. se excusat, quod sermonem facere
non potuerit.
De miraculis Dei per orationes beatissimi martyris Stephani libellos solemus audire. Libellus huius,
aspectus est; pro scriptura notitia, pro charta facies demonstratur. Qui nostis quid in illo dolentes
videre soleatis, in praesenti gaudentes legite quod videtis: ut Dominus Deus noster abundantius
honoretur, et quod in libello conscriptum est, in vestram memoriam conscribatur. Date veniam,
quia diuturnum non reddo sermonem: nostis etenim fatigationem meam. Ut heri ieiunus tanta
agere possem et non deficere, ut et hodie vobiscum loquar, orationes sancti Stephani praestiterunt.
Conversi ad Dominum, etc.

75

SERMO 321

FERIA SECUNDA PASCHAE
Ubi libellum sanati hominis promisit.
Diximus quidem hesterno die, sicut meminit Caritas vestra: Huius libellus, aspectus est. Tamen quia
nonnulla nobis indicavit, quae nosse debetis, ad maiorem admirationem et Domini nostri gloriam,
de suorum sanctorum memoriis, de quibus dictum est: Pretiosa in conspectu Domini mors
sanctorum eius 1; etiam libellum dare decet, qui habet omnia quae ex eius ore cognovimus. Sed si
Dominus voluerit, hodie parabitur, et vobis die crastino recitabitur.

76

SERMO 322

FERIA TERTIA PASCHAE

Ubi libellum promissum sanati hominis praesentavit
1. Hesterno die libellum promisimus Caritati vestrae, ubi de illo sanato audire etiam possitis, quae
videre non potuistis. Si ergo placet Caritati vestrae, imo quia placere debet quod et mihi placet,
ambo fratres stent in conspectu vestro: ut qui illum non viderant, in isto videant quid ille patiebatur.
Stent ergo ambo, unus cui donata est gratia, et alter cui petenda est misericordia.
EXEMPLAR LIBELLI A PAULO DATI AUGUSTINO EPISCOPO
2. Rogo, domine beatissime papa Augustine, ut hunc libellum meum, quem ex praecepto tuo
obtuli, sanctae plebi iubeas recitari.
Cum adhuc in patria nostra Caesarea Cappadociae moraremur, frater noster natu maior gravibus
atque intolerandis communem matrem affecit iniuriis, in tantum ut ei etiam manus non dubitaret
inferre. Quod nos omnes filii pariter congregati patienter tulimus, ut ne verbum quidem fratri nostro
pro matre nostra, cur hoc faceret, dixerimus. Illa autem feminei doloris stimulis incitata, iniuriosum
filium maledicendo punire constituit. Cumque ad sacri Baptismatis fontem post gallorum cantus
memorato filio suo iram Dei imprecatura properaret, tunc ei nescio quis in patrui nostri similitudine,
ut intellegitur, daemon occurrit, et ab ea prior quo pergeret requisivit. Cui illa, ad maledicendum
filio suo ob intolerabilem contumeliam se ire respondit. Tunc autem ille inimicus, quoniam in
mulieris corde insaniente locum facile invenire potuit, ut omnibus malediceret persuasit. Illa autem
vipereis inflammata consiliis, sacrum fontem provoluta corripuit, et sparsis crinibus nudatisque
uberibus hoc a Deo potissimum postulavit, ut extorres patria et circumeuntes alienas terras, omne
hominum genus nostro terreremus exemplo. Mox maternas preces efficax vindicta prosequitur,
eumdemque continuo fratrem nostrum aetate culpaque maiorem tremor membrorum tantus
invasit, quantum in me usque ante hoc triduum vestra Sanctitas vidit. Servato autem ordine, quo
nati eramus, intra unum annum eadem nos poena omnes corripuit. Videns autem mater

166

