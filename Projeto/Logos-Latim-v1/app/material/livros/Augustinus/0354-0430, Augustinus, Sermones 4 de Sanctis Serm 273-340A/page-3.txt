monstrabantur. Et ait illi angelus, cui nullus homo est comparandus: Surge, quid facis? Deum
adora. Nam ego conservus tuus sum, et fratrum tuorum 7. Oderunt martyres lagenas vestras,
oderunt martyres sartagines vestras, oderunt martyres ebrietates vestras. Sine iniuria eorum dico,
qui tales non sunt: illi ad se referant, qui talia faciunt: oderunt ista martyres, non amant talia
facientes. Sed multo plus oderunt, si colantur.

In diebus martyrum cogitandum de ipsorum sequendis vestigiis. Martyres
laudandi et amandi, Deus martyrum colendus.
9. Ideo, carissimi, exsultate in diebus sanctorum martyrum: orate, ut sequamini vestigia martyrum.
Non enim homines estis, et illi homines non fuerunt: non enim nati estis, et illi aliunde nati sunt:
non enim alterius generis carnem portaverunt, quam vos portatis. Ex Adam omnes sumus, in
Christo omnes esse conamur. Ipse Dominus noster, ipsum caput Ecclesiae, unigenitus Filius Dei,
Verbum Patris per quod facta sunt omnia, non alterius generis carnem habuit quam nos. Ideo voluit
de virgine hominem suscipere, de una ex genere humano carne nasci. Nam si aliunde faceret sibi
corpus, quis crederet quia carnem portabat, quam portamus et nos? Sed tamen ille carnem in
similitudinem carnis peccati, nos carnem peccati. Non enim ex virili semine, aut ex masculi et
feminae concupiscentia: sed quid? Nuntio Patris. Et tamen cum sit mirabiliter natus, mortalis nasci
dignatus est, et mori pro nobis, et sanguine suo redimere nos, secundum quod homo est. Videte
quod dico, fratres: et ipse Christus cum sit Deus, cum sit cum Patre unus Deus, cum sit Verbum
Patris, unigenitus, aequalis Patri et coaeternus; tamen in quantum homo esse dignatus est, maluit
sacerdos dici, quam sibi exigere sacerdotem; maluit sacrificium esse, quam poscere; in quantum
homo est. Nam in quantum Deus est, totum quod Patri debetur, et unigenito Filio debetur. Ideo,
carissimi, veneramini martyres, laudate, amate, praedicate, honorate: Deum martyrum colite.
Conversi ad Dominum, etc.

2 SERMO 274
IN NATALI MARTYRIS VINCENTII

Vincentius ubique vicit. Christi sanguine redemptus non perit. Patientia donum
Dei. Victoria perfecta de universis machinis inimicis.
1. Magnum spectaculum spectavimus oculis fidei, martyrem sanctum Vincentium ubique
vincentem. Vicit in verbis, vicit in poenis; vicit in confessione, vicit in tribulatione; vicit exustus
ignibus, vicit submersus fluctibus: postremo vicit tortus, vicit mortuus. Quando caro eius, in qua
erat tropaeum Christi victoris, de navicula mittebatur in mare, tacite dicebat: Deicimur, sed non
perimus 1. Quis istam patientiam militi suo donavit, nisi qui pro illo prior sanguinem fudit? Cui
dicitur in Psalmo: Quoniam tu es patientia mea, Domine; Domine, spes mea a iuventute mea 2.
Magnum certamen magnam comparat gloriam; non humanam, nec temporalem, sed divinam et
sempiternam. Fides pugnat; et quando fides pugnat, carnem nullus expugnat. Quia etsi laniatur,
etsi laceratur; quando perit qui sanguine Christi redemptus est? Potens homo non potest perdere
quod emit auro suo, et Christus perdit quod emit sanguine suo? Sed hoc totum non ad hominis, sed
ad Dei gloriam referatur. Ab ipso vere est patientia, vera patientia, sancta patientia, religiosa
patientia, recta patientia; christiana patientia donum Dei est. Nam et multi latrones patientissime
torquentur; et non cedentes et tortorem vincentes, postea aeterno igne puniuntur. Causa discernit
martyrem a patientia, imo a duritia sceleratorum. Par est poena, sed dispar est causa. Martyrum
voce cantavimus (dixerat enim ista Vincentius in orationibus suis): Iudica me, Deus, et discerne
causam meam a gente non sancta 3. Discreta est causa eius: quia pro veritate, pro iustitia, pro Deo,
pro Christo, pro fide, pro Ecclesiae unitate, pro individua caritate certavit. Quis ei donavit istam
patientiam? Quis? Indicet nobis Psalmus. Ibi enim legitur, ibi cantatur: Nonne Deo subiecta erit
anima mea? Ab illo enim patientia mea 4. Quisquis putat sanctum Vincentium viribus suis ista
potuisse, nimis errat. Quisquis enim viribus suis hoc se posse praesumpserit, etsi videtur vincere
patientia, vincitur a superbia. Bene vincere, hoc est, universas machinas vincere. Illecebras dum
ministrat, vincitur per continentiam: poenas et tormenta infligit, vincitur per patientiam: errores
suggerit, vincitur per sapientiam. Ad extremum, cum omnia haec victa fuerint, suggerit animae,
Euge, euge, quantum potuisti? quantum certasti? Quis tibi comparatur? Quam bene vicisti?
Respondeat illi anima sancta: Confundantur et revereantur, qui dicunt mihi, Euge, euge! 5. Quando
ergo vincit, nisi cum dicit: In Domino laudabitur anima mea; audiant mites, et iucundentur 6. Mites
enim sciunt quod dico; quia in illis habitat verbum, in illis habitat exemplum. Nam qui non est mitis,
nescit quid sapiat quod dictum est: In Domino laudabitur anima mea. Omnis enim non mitis,
superbus, asper, elatus, in se vult laudari, non in Domino. Qui autem dicit: In Domino laudabitur

3

