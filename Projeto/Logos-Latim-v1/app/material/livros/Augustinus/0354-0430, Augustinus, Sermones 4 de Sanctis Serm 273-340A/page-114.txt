2. Homo enim erat, et nos homines sumus; a quo ille factus est, ab ipso et nos; quo pretio emptus
est, ipse et nos. Non debet itaque homo Christianus dicere: Quare ego? Immo non debet dicere:
Ego non; sed: Quare et ego non? Audistis beatum Cyprianum, martyrum et exemplum et tubam: In
persecutione, inquit, militia, in pace conscientia coronatur 1. Nemo ergo sibi putet deesse tempus;
non semper adest tempus passionis, semper autem est devotionis. Nec se quisquam infirmum
putet, ubi Deus vires operatur; ne, cum sibi timet, de ipso operatore desperet. Propterea in
exemplis martyrum omnes aetates Deus esse voluit, et utrumque sexum: coronati sunt senes,
coronati sunt iuvenes, coronati adulescentes, coronati pueri, coronati viri, coronatae feminae. Et in
feminis omnis aetas coronata est; nec dixit femina: Impar sum sexu ad devincendum diabolum.
Attendit magis hostem deiciendum, a quo deiecta est, et expugnandum fide, cui consenserat
seductione. Numquid et feminae de suis viribus praesumpserunt? Omni enim homini dictum est:
Quid enim habes quod non accepisti? 2 Gloria ergo martyrum, gloria Christi praecedentis martyres,
implentis martyres, coronantis martyres. Verumtamen, quamvis alio sit tempore pax, alio
persecutio, deest alicui tempori occulta? Numquam deest: leo ille, draco, nec semper saevit, nec
semper insidiatur, sed semper persequitur. Quando saevitia est aperta, non sunt occultae insidiae;
quando occultae sunt insidiae, non est aperta saevitia; id est, quando ut leo rugit, non ut draco
serpit; quando ut draco serpit, non ut leo rugit; tamen, quia aut leo est aut draco, semper
persequitur. Quando tacet fremitus, insidias cave; quando insidiae produntur, in fremitu leonem
devita. Et leo autem et draco devitatur, si semper cor in Christo servetur. Quidquid in hac vita
metuendum est, transiturum est; in alia vero vita, et quod amandum est non transit, et quod
timendum est non transit.

Lectum Evangelium ex Mr 23, 29-39
3. Certe modo in Evangelio Dominus alloquebatur Iudaeos, et dicebat eis: Vae vobis, scribae et
pharisaei, quia extruitis monumenta Prophetarum, et dicitis: Si essemus tempore patrum
nostrorum, non consentiremus eis in necem Prophetarum. Certe testimonium perhibetis, quia filii
estis eorum, qui occiderunt Prophetas. Et vos implebitis mensuram patrum vestrorum 3. Cum enim
dixissent: Si essemus tempore patrum nostrorum, non consentiremus eis in necem Prophetarum,
confirmaverunt se filios esse illorum. Nos autem, si rectum iter tenemus, non dicimus patres
nostros, qui occiderunt prophetas, sed patres nostros dicimus, qui occisi sunt a patribus illorum.
Sicut enim degenerat quisque moribus, sic filius fit moribus. Quia utique, fratres, filii Abrahae dicti
sumus, Abrahae nec faciem novimus, nec de genere eius stirpem carnis ducimus. Quomodo ergo
eius filii? Non in carne, sed in fide. Credidit enim Abraham Deo, et deputatum est illi ad iustitiam 4.
Si ergo iustus Abraham quia credidit, omnes post Abraham imitantes fidem Abraham facti sunt filii
Abraham. Iudaei ex carne nati degeneraverunt; nos ex alienigenis orti imitando assecuti sumus,
quod illi degenerando perdiderunt. Absit ergo ut pater illorum Abraham, quamvis de carne venerunt
Abraham. Patres illorum illi fuerunt, de quibus et ipsi confessi sunt. Si essemus, inquiunt, tempore
patrum nostrorum, non eis consentiremus in necem Prophetarum. Quomodo dicis te non fuisse
consensurum eis, quos patres tuos dicis? Si patres erant, filius es; si filius es, consensurus eras. Si
autem consensurus non eras, filius non es; si filius non es, non sunt illi patres. Dominus ergo ex hoc
eos convincit facturos quod illi fecerunt, quia patres suos eos esse nominaverunt. Certe, inquit,
testimonium ipsi perhibetis vobis, quia filii estis eorum qui occiderunt Prophetas, quia dixistis eos
patres vestros. Et vos implebitis mensuram patrum vestrorum.

Saltationes de loco S. Cypriani recens prohibitae.
4. Et nunc consideremus qui sint filii occisorum, et qui sint filii occidentium. Et videtis multos
currere ad memorias martyrum, benedicere calices suos de memoriis martyrum, redire saturatos
de memoriis martyrum; et tamen discute illos, et invenies inter persecutores martyrum. Per ipsos
enim tumultus, seditiones, saltationes, omnes luxuriae, quas odit Deus; et modo, quia illos iam
coronatos lapidibus non possunt, calicibus persequuntur. Qui erant, et quorum filii erant, quorum
saltationes recenti et prope hesterna memoria de loco sancti martyris Cypriani prohibitae sunt?
Certe saltabant ibi, et gaudebant ibi; et sollemnitatem ipsam, quasi gauderent, magnis votis
expectabant, et ad eum diem semper venire cupiebant. Inter quos numerandi sunt? inter
persecutores martyrum, an inter filios martyrum? Apparuerunt, quando prohibiti in seditionem
tumuerunt. Filii laudant, persecutores saltant; filii hymnos dicunt, illi convivia producunt. Non ergo
interest, quomodo honorare videantur; tales enim sunt, quando honorant, quales illi fuerunt qui
dixerunt: Si essemus illis temporibus, non consentiremus patribus nostris in necem martyrum, aut
in necem Prophetarum 5. Consentite modo fidei martyrum, et credimus quia non eratis consensuri
interfectoribus martyrum. Martyres unde coronati sunt? Credo, viam Dei ambulando, tolerando,
inimicos etiam suos diligendo, pro eis obsecrando. Haec est corona martyrum, hoc meritum
martyrum. Amas, imitaris, laudas? filius es martyris. Vitam fers contrariam? referes et tunc manum
contrariam.

114

