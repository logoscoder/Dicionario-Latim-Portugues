Novit tecum agere medicus, et nescit Deus? Quid prudenter docente Apostolo
petendum.
8. Non videmus ista quotidie in rebus humanis veluti duram et inexorabilem misericordiam? Quanta
aegroti contraria a medicis petunt, et quanta misericordia medici negant! Negant, et parcunt;
saeviunt, si concedunt. Hoc novit medicus: et nescit Deus? Novit tecum sic agere, qui tecum
creatus est; et nescit vobiscum agere, qui ambos creavit? Prorsus, carissimi, in omnibus
tribulationibus, in omnibus timoribus, in omnibus gaudiis, rogate Deum, ut de temporalibus hoc
praestet, quod expedire ipse novit. Aeterna vero, quale est sanctificetur nomen tuum, veniat
regnum tuum, fiat voluntas tua sicut in caelo et in terra 22, et cetera huiusmodi, securi petite,
obesse non possunt. Eligite, diligite, colligite; aperit enim manum suam et implet omnem animam
benedictione 23. Et cum dederis, inquit, colligent 24. Nemo dubitet de supernis bonis: et si
differuntur, dabuntur; non negatur praemium, sed exercetur desiderium. Diu desideremus: quia
magnum est quod accepturi sumus. Diu sitiamus: quia fontem vitae potabimus. Tamen, carissimi,
quod non impudenter petimus, quia docuit Apostolus, petamus, ut quietam et tranquillam vitam
agamus, et cum omni pietate et caritate 25.

51

SERMO 306/D

SERMO DE NATALE SANCTI QUADRATI

Credendo atque loquendo martyres invenerunt mortem.
1. Beatus Apostolus adhibuit testimonium de Scripturis in quo nobis gloriam martyrum
commendavit. Propter quod scriptum est, inquit: Credidi, propter quod locutus sum et nos
credimus, propter quod et loquimur 1. Si enim tantummodo credidissent et non loquerentur, non
paterentur. Credendo itaque apprehenderunt vitam et loquendo invenerunt mortem, sed mortem in
qua corpus corruptibile seminaretur et incorruptio meteretur. Istum sensum, id est, quod credimus
propter quod et loquimur, alio loco, idem Apostolus sic explicavit: Corde creditur ad iustitiam, ore
confessio fit ad salutem 2.

Vana salus hominis.
2. Hic quisquam forsitan quaerat: "Quomodo confessio fit ad salutem, cum martyres, quando
confitebantur, tunc occidebantur? Certe ergo confessio <non> fit ad salutem". Oblitus es: Da nobis
auxilium de tribulatione et vana salus hominis 3? Plane ore confessi sunt ad salutem, ad salutem
propriam fidelium, propriam Christianorum, non communem hominum et iumentorum. Nam et ista
salus quae communis est hominibus et pecoribus, a quo, nisi ab omnium Creatore? A quo enim facti
sumus ut essemus, ab illo accepimus ut salvi esse possemus. Notum est autem fidelibus Deum esse
creatorem non solum hominis sed etiam pecoris. Unde: Homines et iumenta salvos, inquit, facies,
Domine, secundum multiplicationem misericordiae tuae Deus 4. Quia enim Deus et Creator es
hominum, multiplicatio misericordiae tuae pervenit ad salutem etiam iumentorum. Quid ergo plus
homines nisi quod sequitur: Filii autem hominum sub tegmine alarum tuarum sperabunt 5?
Sperabunt quid, nisi aliam salutem, non huius temporis, sed aeternam? Alia enim salus tenetur, alia
speratur, et ideo martyres fortissimi in fide, quia contempserunt quod tenebant ut acciperent quod
sperabant. Salutem et salutem, aliam noverant, aliam credebant; aliam videbant, aliam non
videbant. Qualis ergo fides, carissimi, qualis fides! Contemne quod vides, perveniet fides.

Quem me dicunt homines filium hominis?
3. Unde nobis dilucescit nonnulla distinctio inter homines et filium hominis. Sed omnes filii
hominum, homines. Quo non omnes homines filii hominum? Quia Adam et Eva homines, non filii
hominum. Quid horum duorum maluit esse Dominus Christus? Quia enim oportebat ut qui fecerat
hominem, homo fieret propter hominem, et fieret quod fecerat, ne periret quod fecerat. Poterat
utique carnem suam formare unde vellet verus homo veram carnem. Non enim, ut formaret
primum hominem, patrem quaesivit aut matrem. Non quaesivit semen hominis ut fieret primus
homo. Ventum est etiam ut ipse qui fecerat hominem fieret homo. Noluit tantummodo esse homo,
quod posset si vellet, sed maluit esse filius hominis. Et quam vehementer, quam assidue hoc
commendat quia filius est hominis! Advertite et adquiescite quando sancta Evangelia recitantur,
quam incomparabiliter abundantius filium hominis se dicit quam filium Dei! Etenim digna Deo
maiestas breviter fuerat commendanda, at vero excelsi humilitas crebrius fuerat inculcanda. Inter

127

