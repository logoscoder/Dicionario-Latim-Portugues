Cantatus erat Ps. 125.
3. Durum est, molestum est, triste quoddam est; compatior tibi, quia compassus est nobis et
Dominus Deus noster. Se enim in te, et te in se ostendit, cum diceret: Tristis est anima mea usque
ad mortem 4. Passus est pro nobis, patiamur pro illo; mortuus est pro nobis, moriamur pro illo, ut in
aeternum vivamus cum eo. Sed forte dubitas mori, o homo mortalis, quandoque moriturus, quia
mortalis natus es. Vis non timere mortem? Pro Deo morere. Sed forte propterea mori times, quia
mors tristis res est. Messem considera: frigus habet tempus seminis; sed si agricola recusaverit
frigore [non] contristari in hieme, non gaudebit aestate. Respice si propterea seminare piger es,
quia tristitia frigoris in sementi est. Attende Psalmum: Qui seminant in lacrimis, in gaudio metent.
Euntes ibant et flebant, mittentes semina sua 5. Hoc modo cantabamus. Quod cantavimus
faciamus: seminemus animas nostras hoc tempore, sicut frumentum in hieme, ut metamus eas in
aeternum tempus, sicut frumentum in tempus aestivum. Ita sancti martyres, ita omnes iusti,
laborantes in terra, flentes miserunt semina sua: fletu enim abundat haec vita. Et quid sequitur?
Venientes autem venient in exultatione, portantes gremia sua 6. Semen tuum, fusio sanguinis;
gremium tuum, corona percepta.
Iterum ex passione Cypriani. Non ob imperatoris, immo ob Dei sui praeceptum
patiebatur

Cyprianus. Deo gratias, Cypriani.
4. Hoc credidit martyr noster, hoc docuit antequam faceret, hoc fecit quia iam docuerat. Quibus
locutus est beatus Cyprianus, sermone solo eos docuit; nos geminatam tenemus doctrinam ipsius;
tenemus sermonem in scriptura, exemplum in memoria. Hortetur ergo nos, et oret pro nobis;
impetret nobis talem voluntatem a Domino, de qua ipse in sua passione locutus est, dicens: Bona
voluntas, quae Deum novit, mutari non potest 7. Et cum ei diceret iudex minans: Consule tibi 8, ille
iudex odire, non amare videbatur hominem, ut diceret homini mortali: Consule tibi; id est, consule
tibi, ut nunc paucis diebus vivas, et in aeternum moriaris. Sanctus vero Cyprianus non attendit ad
iudicem hominem, potestatem habentem in terra; sed attendit ad iudicem Deum, qui fecit caelum
et terram. Beatus ergo Cyprianus, nisi negaret se, nisi amans animam suam perderet eam, ut
perdendo inveniret eam, diceret ei: Consulo plane, et ago gratias, quia das locum consulendi, aut
dilationem cogitandi; aut certe: Nunc accipe devotionem meam, suscipio caerimonias principum.
Diceret hoc, non negaret se; et perverse amando animam suam, non perderet eam: id est, non
seminaret quod meteret. Nunc vero contemnens frigus hiemis, laetitiam cogitans aestatis,
respondit homini, tamquam adversario quem videbat, convincens eum quem non videbat. Quod
enim diabolus per illum iudicem agebat, ipse iudex ignorabat, sed sanctus Cyprianus sciebat.
Respondit ei, dicens: Fac quod tibi praeceptum est 9. Praeceptum hoc sanctus martyr altius
intendebat, memor Domini Dei sui, qui stans ante Pontium Pilatum, cum ille diceret inflammatus:
Nescis quia potestatem habeo dimittendi te, et potestatem habeo occidendi te? 10 respondit ei
verax et veritas: Non haberes in me potestatem, nisi tibi data esset desuper 11. Revera, fratres, non
enim quia imperator hoc praeceperat, ideo patiebatur sanctus Cyprianus, et non quia ille
praeceperat, qui nobis talem martyrem praerogabat. Memor ergo Domini Dei sui, respondit iudici:
Fac quod tibi praeceptum est; in re tam iusta nulla est consultatio. De rebus dubiis consuli solet: si
adhuc consulo, adhuc dubito. In re tam iusta nulla est consultatio. Quae est ista res iusta? Iustum
est, ut sequar martyres, quos loquendo feci ad martyrium praecedere; non est iustum ut
derelinquam eos, qui me praecesserunt. Si enim non fecero quod docui, illis coronatis ceteri
refrigescent. Iustum est ergo impleam quod docui, et implendo doceam quod implevi. Fecit hoc
beatus Cyprianus. In re tam iusta nulla est consultatio; accepit sententiam, meruit coronam. Iudex
quem afflixerit vidit, quo miserit non vidit; quia, ut videret, dignus non fuit. Quid ergo de tantis
donis Dei agamus, fratres dilectissimi, nisi quod ipse martyr dixit? In ultimo enim cum diceret iudex:
Tascium Cyprianum animadverti gladio placet, Cyprianus dixit: Deo gratias 12. Et nos ergo in hac
sollemnitate positi, videntes ista oculis fidei, et sperantes, quo ille festinavit, nos quoque esse
venturos, dicamus omnes, Deo gratias. Conversi ad Dominum.

64

SERMO 313/E

TRACTATUS DE NATALE SANCTI CYPRIANI

Verbum caro factum non conversione in carnem, sed assumptione carnis.
Episcopatus Cypriani defendit unitatem, martyrium docuit confessionem.
149

