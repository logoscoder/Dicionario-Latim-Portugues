quali pinguedine venationis Babylon impia pasceretur, si a Cypriano episcopo Dominus negaretur!
Quali sagina, quali venatione, quam optima praeda Babylon impia pasceretur, si a Cypriano
episcopo, doctore gentium, frustratore idolorum, proditore daemoniorum, lucratore paganorum,
confirmatore Christianorum, inflammatore martyrum; si ergo a tali et tanto viro Dominus negaretur,
quali venatione Babylon impia laetaretur! Benedictus Dominus, qui non dedit nos in venationem
dentibus eorum. Saevierint, persecuti fuerint, torserint, incluserint, alligaverint, percusserint,
incenderint, bestiis subrexerint; non est Christus negatus, confessor Domini est coronatus. Illi
saevitiam perdiderunt, gloriam martyres invenerunt. Benedictus Dominus, dicat populus
christianus, dicat omnino, decet ut dicat: Benedictus Dominus, qui non dedit nos in venationem
dentibus eorum. Modo dicat hic locus: impletur populo confitentium, impletur populo unum verum
Deum adorantium; dicat hic locus: tunc enim seges ista seminabatur, quando ille locus sanguine
martyris rigabatur. Noli mirari, terra, fertilitatem tuam, si rigata es, ut hoc pullulares.

Habet dentes et Ecclesia Christi. Quibus ipsas saeculi potestates in se
convertit.
3. Ergo benedictus Dominus, qui non dedit nos in venationem dentibus eorum. Quibus enim viribus
nos erepti sumus de dentibus impiorum? Nihil nobis arrogamus, non hoc nostrae potestati
tribuimus. Benedictus Dominus, qui non dedit nos in venationem dentibus eorum. Quid enim
eramus, quando terrebamur infirmi a fortibus, humiles a sublimibus, egentes a divitibus, indigentes
ab abundantibus? Quid eramus, nisi auxilium nostrum esset in nomine Domini, eius qui fecit caelum
et terram 2? Exulta, exulta, Ierusalem: exulta et tu, non data in dentes venantium; exulta et tu:
habes et tu dentes. Dentes tui sicut grex detonsarum 3. Habes et tu dentes, o sancta Ierusalem,
civitas Dei, Ecclesia Christi, habes et tu dentes. Tibi dicitur in Cantico canticorum: Dentes tui sicut
grex detonsarum ascendens de lavacro, quae omnes geminos creant, et sterilis non est in illis 4.
Bene, bene, quod non timuisti dentes Babyloniae. Dentes Babyloniae potestates saeculi fuerunt;
dentes Babyloniae doctores illicitorum sacrorum fuerunt. His dentibus data non es. Agnosce dentes
tuos: fac tu, quod illi facere voluerunt. Converte te: et tu habes dentes. Dentes tui sicut grex
detonsarum. Quid est: detonsarum? Sarcinas saeculares ponentium. Quid est: detonsarum?
Ponentium vellera, tamquam onera sarcinae saecularis. Illi erant dentes tui, de quibus scriptum est
in Actibus Apostolorum, quia vendiderunt omnia sua, et pretia rerum suarum ante pedes
Apostolorum posuerunt, ut distribueretur unicuique, sicut opus erat 5. Percepisti vellera detonsarum
tuarum. Ascendit grex ille de lavacro baptismatis sancti. Omnes pepererunt, quia duo praecepta
impleverunt. Meministis, recordati estis, tamquam instructi acclamastis, cum duo praecepta
commemorarem; quae autem essent, non dixi, et tamen indicium cordis vestri voce suscepi.
Agnovistis. Dicam tamen propter eos, qui ad ecclesiam rarius accedunt. Dominus dicit, magister
veracissimus dicit, princeps martyrum dicit: Diliges Dominum Deum tuum in toto corde tuo, et in
tota anima tua, et in tota mente tua; et diliges proximum tuum tamquam te ipsum. In his duobus
praeceptis tota Lex pendet et Prophetae 6. Dentes ergo tui ideo vicerunt, quia tales geminos
pepererunt. Tibi dicitur habenti tales dentes, tibi dicitur, o Ecclesia, in figura beatissimi Petri: Surge,
macta et manduca 7. Surge, Petro dictum est - quando vas submissum de caelo in figura animalium
omnes gentes portabat - esurienti Petro, id est, avidae Ecclesiae: Surge, quid esuris? Surge, cibus
tibi paratus est. Dentes habes: Macta et manduca. Occide quod sunt, fac quod es; occide quod
sunt, verte in quod es. Bene audisti, tales dentes habens, bene mactasti, bene manducasti. Ipsos
iudices, quos non timuisti, ad te attraxisti; ipsas saeculi potestates, quas non timuisti, in te
convertisti; saevientes sprevisti, honorantes fecisti. Impletum est, quod Domino tuo promissum est:
Et adorabunt eum omnes reges terrae, omnes gentes servient illi 8.

Multi ex Cypriani persecutoribus postea crediderunt.
4. Haec persecutores non credebant, quando saeviebant. Quam multi ex ipsis persecutoribus, qui
viderunt beatissimum Cyprianum fundentem sanguinem, genua flectentem, cervicem percussori
praebentem, hic viderunt, hic spectaverunt, hic de tanto spectaculo exultaverunt, hic, hic morienti
insultaverunt! Quam multi ex eis, quod non dubito, postea crediderunt! Non est dubitandum, sine
dubitatione credendum est. Iudaei Christi interfectores, qui pendente illo caput agitaverunt
insultantes, et in illo verba quae voluerunt dixerunt, exultantes postea in ipsum Dominum, quem
crucifixerunt, crediderunt. Nec enim poterat vacare vox Medici in cruce pendentis, et
medicamentum sanitatis freneticis de suo sanguine facientis. Non poterat ergo vacare et inanis
esse vox illa: Pater, ignosce illis, quia nesciunt quid faciunt 9. Non plane vacavit. Erat ibi multitudo
eorum, propter quos haec vox de ore resonuit Veritatis. Nam postea facto miraculo, adveniente de
caelo Spiritu Sancto, cum linguis omnium gentium Apostoli loquerentur 10, stupentes repentinum
miraculum subito compuncti, ad eum quem occiderunt conversi, sanguinem, quem saevientes
fuderunt, credentes biberunt. Hoc plane et de beato Cypriano Christi sancto martyre nullo modo est
dubitandum, quod plurimi eorum, qui occisum impie spectaverunt, in eius Dominum crediderunt, et

146

