Daciano: Iam non curat ignes tuos caro mea, quia: Exaruit velut testa virtus mea 4. Et quoniam
veraciter scriptum est: Vasa figuli probat fornax, et homines iustos temptatio tribulationis 5;
probatus est atque decoctus illo igne Vincentius: arsit vero et crepuit Dacianus. Si enim non
ardebat, unde fumabat? Quid enim erant verba irascentis, nisi fumus ardentis? Ergo Martyri nostro
refrigerium in corde habenti, flammas extrinsecus admovebat; sed ipse facibus furoris accensus,
tamquam clibanus intus ardebat, et habitatorem suum diabolum concremabat. Per furiosas enim
Daciani voces, per truces oculos et minaces vultus et totius corporis motus ille habitator eius
interior monstrabatur; et per haec signa visibilia, tamquam per sui vasculi, quod impleverat,
crepantes rimulas protebatur. Non tantum Martyrem cruciabant tormenta, quantum illum vastabat
insania.

Vincentii gloria post passionem, etiam in hoc mundo.
4. Sed iam, fratres, illa omnia transierunt, et ira Daciani, et poena Vincentii. Manet autem poena
Daciani et corona Vincentii. Denique ut praetermissis interim futurae retributionis finibus, etiam in
hoc mundo martyrum gloriam demonstremus. Quae hodie regio, quae provincia transmarina, quo
usque vel Romanum imperium, vel christianum nomen extenditur, natalem non gaudet celebrare
Vincentii? Quis autem hodie Daciani vel nomen audisset, nisi Vincentii passionem legisset? Quod
vero tanta cura servavit Dominus Martyris corpus, quid aliud demonstravit, nisi se gubernasse
viventem, quem non reliquit exanimem? Vicit ergo Dacianum vivens Vincentius, vicit et mortuus.
Vivens tormenta calcavit, mortuus maria transnatavit. Sed ipse inter undas gubernavit cadaver
exstinctum, qui inter ungulas animum Deo donavit invictum. Non flexit flamma tortoris cor eius,
non mersit aqua maris corpus eius. Sed in his omnibus nihil est aliud, nisi quod pretiosa in
conspectu Domini mors sanctorum eius 6. Ad quam gloriam nos Dominus sub protectione perducat,
cui est honor et imperium in saecula saeculorum. Amen.

5 SERMO 277
IN FESTO MARTYRIS VINCENTII
(In quo disputatur de corpore spiritali post resurrectionem, et utrum eiusmodi corporis
oculis videri Deus possit).

[HABITUS IN BASILICA RESTITUTA]
Vincentii cadaver invictum. Reliquiae sanctorum ad fidelium consolationem.
Corpora sanctorum data Ecclesiis ad memorias orationum, non ad glorias
martyrum.
1. 1. Oculis fidei certantem exspectavimus Martyrem, et amavimus totum invisibiliter pulchrum.
Qualis enim decoris habebat spiritum, cuius fuit et cadaver invictum? Dominum confessus est
vivus: inimicum superavit et mortuus. Quid putamus, fratres, quod istum honorem providentia et
consilium omnipotentis Creatoris cum etiam defuncto corpori detulit, Martyri aliquid praestitit? Quid
enim? si non sepeliretur, ignorabat ille unde suscitaretur? Illi et in victoria corona, et in
resurrectione servata est vita aeterna. Sed de corpore eius, Ecclesiae praestita est consolationis
memoria. Sic plerumque Deus de servis suis praestat servis suis quadam dignatione, donans quod
magis prosit ei cui datur, quam ei de quo datur. Sic Eliam sanctum Deus per avem pascebat: non
autem misericordia Dei et omnipotentia defecerat, ut semper sic pasceret. Mittitur tamen
pascendus ad viduam 1: non quia non erat quomodo Dei servus aleretur, sed ut fidelis vidua
benedictionem mereretur. Praestitit ergo sanctorum corpora Ecclesiis suis ad memorias orationum,
non ad glorias martyrum. Illi enim habent integram gloriam suam apud Creatorem suum. Nec ipsi
corpori aliquid timent, quoniam non est quod timeant. Magis si parcant corpori, nocent et corpori. Si
autem per fidem non parcant corpori, praestant et corpori.

Martyr corpori non parcendo, ipsi consulit. Iudicium, pro poena aeterna.
2. 2. Ecce hoc attendite, et fidem vestram interrogate. Sanctus Vincentius si formidine
tormentorum negaret Christum, videretur corpori pepercisse: quadam autem conditione mortali,
corpore solveretur. Quid ageret in resurrectione, cum in aeternum ignem praecipitaretur? Negans
Christum, negatur a Christo. Qui negaverit me, inquit, coram hominibus, negabo eum coram Patre
meo qui est in coelis 2. Ecce negaret, quiescerent illi tortores, et vulnerato animo sanum esset

6

