praecederet, sine cuius ope omnino nasci non posset. Merito iste vox, ille verbum: nam iste dixit:
Ego vox clamantis in eremo 2; de illo autem dictum est: In principio erat Verbum 3. Simile quiddam
in longe diversis nostris sermonibus agitur: verbum in mente praenascitur, quo vox loquentis fiat;
vox ore promitur, qua verbum audientibus innotescat. Ita Christus mansit in Patre, per quem
Ioannes sicut omnia crearetur; Ioannes processit ex matre, per quem Christus ab omnibus
nosceretur. Ille in principio Verbum ante mundum; iste in ultimo vox ante Verbum. Verbum promitur
post intellectum, vox post silentium: ita Maria Christum pariendo credit, Zacharias Ioannem
generaturus obmutuit. Denique ille natus est de iuvencula florente, iste de senecta deficiente;
verbum in corde cogitantis multiplicatur, vox in audientis aure consumitur. Etiam ad hoc fortasse
pertinet, illum oportet crescere, me autem minui 4; nam omnis legalis et prophetica praenuntiatio
emissa ante Christum, tamquam vox ante verbum, usque ad Ioannem fuit, in quo ultimae figurae
cessaverunt; deinde evangelica gratia et manifesta praedicatio regni caelorum, cuius non erit finis,
fructificat et crescit in universo mundo.

Quomodo Christus crevit, Ioannes minutus est. Homo sine Deo nihil potest nisi
peccare.
2. Hoc Ioannis et Christi generationes, hoc passiones indicaverunt. Natus quippe est Ioannes, cum
dies incipit minui; Christus, cum dies crescere incipit. Illius diminutio significavit capitis
amputationem; huius incrementum, crucis exaltationem. Item est alius aliquanto abstrusior
intellectus, quem pulsantibus aperit Dominus, quid accipi oporteat in eo quod a Ioanne de Christo
est dictum: Ille oportet crescere, me autem minui. Quicquid est humanae iustitiae, quousque possit
homo proficere, consummatum fuerat in Ioanne; quippe de quo veritas ait: In natis mulierum nemo
exsurrexit maior Ioanne Baptista 5. Isto ergo amplior nemo posset esse homo: sed iste tantummodo
homo, Christus autem Deus homo. Verum quia in gratia christiana id praecipue commendatur, id
discitur, ut nemo glorietur in homine, sed qui gloriatur in Domino glorietur 6, homo de Deo, servus
de Domino, illum, inquit, oportet crescere, me autem minui 7. Deus quidem in se ipso nec minuitur
nec augetur: sed in hominibus, quanto magis magisque vera pietate proficimus, crescit divina
gratia, minuitur humana potentia; donec ad illam perfectionem perducatur templum Dei, quod est
in membris omnibus Christi, ut evacuato omni principatu et potestate et virtute, sit Deus omnia in
omnibus 8. Dicit ille Ioannes Evangelista: Erat lumen verum, quod illuminat omnem hominem
venientem in hunc mundum 9; dicit iste Ioannes Baptista: Nos omnes de plenitudine eius
accepimus 10. Cum ergo lumen, quod in se semper est integrum, in illo tamen qui illuminatur
augetur, profecto ille in semetipso minuitur, cum hoc quod sine Deo fuerat aboletur. Nam homo
sine Deo nihil potest nisi peccare: hic minuitur humana potentia, cum peremptrix peccatorum
divina praevalet gratia. Creaturae infirmitas cedit Creatoris virtuti, et privati amoris superbia deficit
in publicam caritatem, clamante Ioanne in nostra miseria de Christi misericordia: Ille oportet
crescere, me autem minui.

26

SERMO 293/D

DE NATALE SANCTI IOANNIS BAPTISTAE

Testimonium Domini de Ioanne, Ioannis de Domino. Prima lectio recitata de Act.
13, 25.
1. De Ioanne Baptista, non Evangelista, cuius hodie natalis celebramus diem, magnum diem,
magnum est ipsius Domini testimonium. Ait enim de ipso Salvator noster, Dominus eius et noster,
ait de illo quid aliud quam veritas? In natis mulierum nemo exsurrexit maior Ioanne Baptista 1. Ecce
cuius hodie celebratur ista sollemnitas: quo nemo maior surrexit in natis mulierum. Sed adiecit ipse
Dominus, et ait: Qui autem minor est, in regno caelorum maior illo est 2. Quid est: minor illo? Minor
aetate, maior potestate. Ioannes, summus homo, sed tamen homo; de Domino autem Christo valde
parum est ut dicamus, summus homo, quia Deus et homo. Diximus testimonium Domini de Ioanne:
dicamus testimonium Ioannis de Domino. Recolite memoria, retinete testimonium Domini, quod
commemoravi, de Ioanne, quia in natis mulierum nemo exsurrexit maior Ioanne Baptista. Ecce
quod Iesus de Ioanne: quid Ioannes de Iesu? Primo videte quomodo implebatur testimonium Domini
de Ioanne. Ipse putabatur Christus: et audistis, quando prima lectio recitata est de Actibus
Apostolorum; quid narratum est et commemoratum, Ioannem dixisse: Quid me suspicamini esse?
Non sum ego Christus 3. Error hominum plus aliquid suspicabatur, sed humilitas quod erat
confitebatur. Et videte quam facile fuit abuti errore hominum, et se iactare pro Christo. Non fecit,
merito magnus, confitendo potentior quam superbe hinniendo. Numquid persuasurus illis erat quod
ipse esset Christus? Iam hoc putabant: confirmaret quod putabant: falleret de eo quod erat,

56

