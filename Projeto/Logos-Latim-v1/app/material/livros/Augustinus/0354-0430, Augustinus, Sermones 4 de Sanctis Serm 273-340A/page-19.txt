5. Iste ergo, fratres, iste vas electionis, primo Saulus a Saüle. Recordamini enim qui nostis Litteras
Dei, quis erat Saül. Rex pessimus, persecutor sancti servi Dei David: et ipse, si meministis, de tribu
Beniamin. Inde iste Saulus, ducto secum tramite saeviendi, sed in saevitia non permansurus.
Postea, si Saulus a Saüle, Paulus unde? Saulus a rege saevo, cum superbus, cum saeviens, cum
caedes anhelans: Paulus autem unde? Paulus, quia modicus. Paulus humilitatis nomen est. Paulus,
posteaquam adductus est ad Magistrum, qui ait: Discite a me quoniam mitis sum, et humilis
corde 21. Inde Paulus. Usum latinae locutionis advertite: quia paulum, modicum dicitur. Paulo post
videbo te, paulum hic exspecta; id est, Post modicum videbo te, modicum hic exspecta. Audi ergo
Paulum: Ego sum, inquit, minimus Apostolorum 22. Prorsus ego sum minimus Apostolorum: et alio
loco: Ego sum novissimus Apostolorum 23.

Humiles Deus exaltat.
6. Et minimus, et novissimus, tamquam fimbria de vestimento Domini. Quid tam exiguum, quid tam
novissimum, quam fimbria? Hac tamen tacta, mulier a fluxu sanguinis sanata est 24. In modico isto
magnus erat, in minimo grandis habitabat; et tanto minus a se magnum excludebat, quanto magis
minor erat. Quid miramur magnum habitare in angusto? Magis in minimis habitat. Audi illum
dicentem: Super quem requiescet spiritus meus? Super humilem, et quietum, et trementem verba
mea 25. Ideo altus habitat in humili, ut humilem exaltet. Excelsus enim est Dominus, et humilia
respicit; excelsa autem a longe cognoscit 26. Humilia te, et propinquabit tibi: extolle te, et recedet a
te.

De Christo crucifixo non erubescendum.
7. Minimus ergo iste quid dicit? Quod audivimus hodie: Corde creditur ad iustitiam, ore autem
confessio fit ad salutem 27. Multi credunt corde, et erubescunt confiteri ore. Sciatis, fratres, prope
iam neminem esse Paganorum, qui non apud se ipsum miretur, et sentiat impleri prophetias de
Christo exaltato super coelos; quia vident super omnem terram gloriam eius. Sed cum se invicem
timent, sibimet invicem erubescunt, faciunt a se longe salutem: quia ore confessio fit ad salutem.
Quid prodest corde credidisse ad iustitiam, si os dubitat proferre quod corde conceptum est? Intus
fidem Deus videt: sed parum est. Ne confitearis humilem, times superbos; et ei praeponis superbos,
qui pro te displicuit superbis. Humilem times confiteri Filium Dei. Magnum Verbum Dei, virtutem
Dei, sapientiam Dei non erubescis confiteri: natum, crucifixum, mortuum erubescis confiteri. Altus,
excelsus et aequalis Patri, per quem facta sunt omnia, per quem factus es et tu, factus est quod tu;
factus est propter te homo, propter te natus, propter te mortuus. Aegrote, quomodo sanaberis, qui
de medicamento tuo erubescis? Elige tempus. Nunc est tempus: postea contemptus ille veniet
admirandus, iudicatus ille veniet iudicaturus, occisus ille veniet excitaturus, exhonoratus ille veniet
honoraturus. Modo, et postea: modo in fide res est, postea in manifestatione erit. Elige hoc tempore
quam partem teneas in futuro. De Christi nomine erubescis? Ex eo quod erubescis modo hominibus,
habes erubescere, cum venerit in gloria sua redditurus quod promisit bonis, quod minatus est
malis. Ubi eris tu? Quid facies, si te attendat ille excelsus, et dicat tibi, Erubuisti de humilitate mea,
non eris in claritate mea? Discedat ergo mala verecundia; accedat salubris impudentia, si
impudentia dicenda est: sed tamen, fratres, extorsi mihi ut hoc dicerem, nec prorsus timerem.

De Christi morte cur non erubescendum. Christus suscepit duo mala nostra, ut
daret duo bona sua.
8. Nolo enim erubescamus de Christi nomine. Insultetur nobis quod credimus in crucifixum, in
occisum. Plane in occisum; sed de quo nisi sanguis manaret, chirographum peccatorum nostrorum
adhuc maneret. Prorsus in occisum credidi: sed hoc in illo occisum est quod sumpsit de me, non
unde fecit me. Prorsus in occisum credo, sed in quem occisum? Qui venit aliquis, et accepit aliquid.
Quis venit? Qui cum in forma Dei esset, non rapinam arbitratus est esse aequalis Deo 28. Ecce quis
venit: quid accepit? Sed semetipsum exinanivit, formam servi accipiens, in similitudinem hominum
factus 29. Ille factor factus, ille creator creatus. Sed in quo factus et creatus? In forma servi,
accipiendo formam servi, non amittendo formam Dei. In hac ergo forma servi, in eo quod a nobis
pro nobis accepit, et natus est, et passus est, et resurrexit, et ascendit in coelum. Quatuor res dixi.
Natus est, mortuus est, resurrexit, et ascendit in coelum. Duo prima, duo novissima: duo prima,
natus est, mortuus est; duo novissima, resurrexit, ascendit in coelum. In duobus primis conditionem
tuam tibi ostendit: in duobus novissimis mercedis exemplum praebuit. Nasci et mori noveras: plena
est his duobus regio mortalium. Quid hic abundat in omni carne, nisi nasci et mori? Hoc homo cum
pecore habet: hanc ergo vitam cum pecoribus communem ducimus. Nati sumus, morituri sumus.
Istud nondum noveras, resurgere, et in coelum ascendere. Duo noveras, duo non noveras: suscepit
quod noveras, ostendit quod non noveras: patere quod suscepit, spera quod ostendit.

19

