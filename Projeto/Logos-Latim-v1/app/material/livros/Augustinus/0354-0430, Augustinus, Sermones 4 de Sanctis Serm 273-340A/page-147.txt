forte etiam ipsi imitando pro Christi nomine sanguinem fuderunt. Postremo de illis incertum sit; de
illis, qui tunc huic loco affuerunt, qui percussum in isto loco sanctum Cyprianum viderunt, incertum
sit utrum crediderint. Certe isti omnes, aut paene omnes, quorum voces audio exultantium, filii sunt
insultantium.

62

SERMO 313/C

TRACTATUS DE NATALE SANCTI CYPRIANI

Sermo Carthagine habitus. Sanctorum martyrum commune consilium.
1. Insignem martyrem Christi, per quem maxime istam rexit, auxit, ornavit atque illustravit
Ecclesiam, hodiernus dies anniversaria celebratione passionis eius memoriae nostrae, non elapsum
revocat sed fixum et manentem laetius gratiusque commendat. Oportet itaque nos sermone
sollemni in Domino laudare animam servi eius, ut audiant mites et iocundentur 1. Illa quippe anima
cum in his moribundis degeret membris, contempsit mortem quandoque venturam, ut adquireret
vitam sine fine mansuram; fideli prudentique consilio perdens quod et retentum periret, ut inveniret
quod perire non posset. Temporalis quippe vita si Christo negato retinetur, et ipsa finitur, et
sempiterna non invenitur. Quanto ergo consultius, una neglecta alteram comparare, quam una
male dilecta ambas amittere? Hoc est sanctorum martyrum commune consilium, commune
commercium, contemnere fugientia, ut permanentia comparentur; moriendo vivere, ne moriantur
vivendo: et semper vivere semel moriendo: quam bis mori et postea vivere non merere, mortem
quae ventura est differendo, et, cum dilata venerit, ad vitam quae mansura est minime veniendo.
Hoc est, inquam, sanctorum martyrum commune consilium, commune commercium, hoc a suo
praeceptore et redemptore ac Domino simul didicerunt, quia omnibus dixit: Qui amat animam
suam perdet illam, et qui perdiderit eam propter me, inveniet illam in vita aeterna 2. Proinde anima
cum amatur perit, inveniturque cum perditur; pereat si amat, ne pereat cum amatur. Duobus enim
modis intellegi potest quod dictum est: Qui amat animam suam perdet illam. Qui amat animam
suam in isto saeculo, perdet illam in futuro saeculo; et: qui amat animam suam in futuro saeculo,
perdet illam in isto saeculo. Secundum priorem modum, qui amat animam suam timendo mori pro
Christo, perdet illam ne vivat in Christo; et qui amat animam suam ut vivat in Christo, perdet illam
moriendo pro Christo. Sequitur enim: Et qui perdiderit eam propter me, in vita aeterna inveniet
eam. Hic autem qui dixit: Propter me, hic est verus Deus, et vita aeterna 3.

Cyprianus docuit de Christo, vixit in Christo, mortuus est pro Christo. A cypro
nomen habet. Ubique terrarum eius scripta leguntur, festivitas celebratur.
Librorum eius indiculus texitur.
2. Cum ergo hoc sit omnium sanctorum officium, habet iste martyr noster hodie, non solum de se
ipso, verum etiam de pluribus praemium. Christi namque bonum odorem longe lateque diffudit
docendo, vivendo, moriendo; docendo de Christo, vivendo in Christo, moriendo pro Christo.
Quapropter, carissimi, cum hic alius quam Christus non possit intellegi, ubi sponsa Ecclesia dicit:
Botrus cypri fratruelis meus 4, per arborem odoratissimam significans flagrantissimam gratiam;
profecto sicut in eius recta fide factus est a Christo Christianus, sic in bono eius odore a cypro
Cyprianus. Dicit enim et apostolus Paulus: Christi bonus odor sumus in omni loco 5. Bonus itaque
odor Christi in Cypriano nostro ab ista sede; non quod huic tantummodo civitati satis esset, nec
solae Africae, cuius haec caput est; sed ita se longe lateque diffudit, ut a solis ortu usque ad
occasum laudetur in eo nomen Domini, in quo laudabitur anima eius, ut audiant mites et
iocundentur 6. Quae enim regio in terris inveniri potest, ubi non eius eloquium legitur, doctrina
laudatur, caritas amatur, vita praedicatur, mors veneratur, passionis festivitas celebratur? Quam
multos contra diabolum proeliatores ad exemplum passionis tuba sermonis eius accendit! Quam
multi postea, non solum dicta eius legentes, verum etiam famam mirantes, a quo discendo
amaverunt, amando secuti sunt! Alios itaque docendo praemisit imitandos, alios patiendo
praecessit imitaturos. Contra doctrinam Christi oblatrantium ora confudit; virgines Christo pulchras,
non corporibus et coloribus, sed moribus reddidit; zeli et livoris confregit aculeos, et venena
compressit; de dominica oratione salubriter disputans, ut quod postulamus intellegamus; et fecit
lapsis libellum, pastoraliter consulens clementerque compatiens, et contemnentes ad humilitatem
doloris deposuit, et dolentes de profundo desperationis erexit; patientiam laudavit, persuasit,
exhibuit; haereticorum frontes unitatis demonstratione et praedicatione contrivit; eo de mortalitate
tractante, et immortalis vitae gaudia commendante, in animis fidelium omnis morientium metus et
maerentium luctus erubuit; idolorum vanissimum et perniciosissimum cultum etiam litterarum
saecularium attestatione convicit; ad elemosynarum maximam utilitatem et lucra caelestia, terrena

147

