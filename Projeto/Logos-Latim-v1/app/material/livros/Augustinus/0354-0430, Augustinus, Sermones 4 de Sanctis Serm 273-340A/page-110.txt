1. Beati Laurentii illustre martyrium est, sed Romae, non hic: tantam enim video vestram
paucitatem. Quam non potest abscondi Roma, tam non potest abscondi Laurentii corona. Sed quare
adhuc istam civitatem lateret, scire non possum. Ergo pauci audite pauca: quia et nos in hac
lassitudine corporis et aestibus non possumus multa. Diaconus erat, secutus Apostolos: tempore
post Apostolos fuit. Cum ergo persecutio, quam modo ex Evangelio audistis praedictam fuisse
Christianis, Romae, sicut in caeteris locis, vehementer arderet, et tamquam ab archidiacono
postulatae essent res Ecclesiae; ille respondisse fertur: Mittantur mecum vehicula, in quibus
apportem opes Ecclesiae 1. Aperuit fauces avaritia: sed sciebat quid faceret sapientia. Continuo
iussum est: quot vehicula poposcit, tot ierunt. Poposcit autem multa: et quanto plura erant
vehicula, tanto erat maior spes praedae corde conceptae. Implevit vehicula pauperibus, et reversus
est cum eis: et dictum est ei, Quid est hoc? Respondit: Hae sunt divitiae Ecclesiae 2. Illusus
persecutor flammas poposcit; sed non erat ille frigidus, ut flammas timeret: ardebat pene furore,
sed plus anima caritate. Quid pluribus? Craticula admota est, et tostus est. Et cum ex uno latere
arsisset, dicitur tanta tranquillitate illa tormenta tolerasse, ut impleretur in eo quod modo in
Evangelio audivimus: In patientia vestra possidebitis animas vestras 3. Denique flamma ustus, sed
patientia tranquillus: Iam, inquit, coctum est; quod superest, versate me, et manducate. Tale duxit
martyrium: ista gloria coronatus est. Beneficia eius Romae tam clara sunt, ut numerari omnino non
possint. Iste est de quo dixit Christus: Qui perdiderit animam suam propter me, salvabit eam 4.
Salvavit eam per fidem, salvavit per contemptum mundi, salvavit per martyrium. Quanta est gloria
eius apud Deum, dum tanta est laus eius apud homines?

Martyrum merces Christum sequentibus parata.
2. Sequamur vestigia eius fide, sequamur et contemptu mundi. Non solum martyribus praemia
promittuntur coelestia, sed etiam integra fide et perfecta caritate Christum sequentibus. Nam inter
martyres honoratus est, ipsa veritate pollicente, ac dicente: Nemo est qui relinquat domum, aut
agrum, aut parentes, aut fratres, aut uxorem, aut filios, et non recipiat septies tantum in isto
tempore, in saeculo autem futuro vitam aeternam habebit 5. Quid est gloriosius homini, quam sua
vendere, et Christum emere, offerre Deo acceptissimum munus, incorruptam virtutem mentis,
incolumem laudem devotionis; Christum comitari, cum venire coeperit vindictam de inimicis
recepturus; lateri eius assistere, cum sederit iudicaturus; cohaeredem Christi fieri, Angelis
adaequari, cum Patriarchis, cum Apostolis, cum Prophetis, coelestis regni possessione laetari? Has
cogitationes quae persecutio potest vincere, quae possunt tormenta superare? Dura, fortis, et
stabilis religiosis meditationibus fundata mens, et adversus omnes zabuli terrores et minas mundi
animus immobilis perstat, quem futurorum fides certa et solida corroborat. Clauduntur oculi in
persecutionibus; sed patet coelum. Minatur Antichristus; sed tuetur Christus. Mors infertur; sed
immortalitas sequitur. Occiso mundus eripitur; sed restituto paradisus exhibetur. Vita temporalis
exstinguitur; sed aeterna reparatur. Quanta est dignitas et quanta securitas exire hinc laetum, exire
inter pressuras et angustias gloriosum; claudere in momento oculos, quibus homines videbantur et
mundus; aperire eos statim, ut Deus videatur, etiam feliciter migrando! Quanta velocitas! Terris
repente retraheris, ut regnis coelestibus reponaris. Haec oportet mente et cogitatione complecti,
haec die ac nocte meditari. Si talem persecutio invenerit Dei militem, vinci non poterit virtus ad
praelium prompta. Vel si accersitio ante pervenerit; fidei, quae erat ad martyrium praeparata, sine
damno temporis, merces Deo iudice redditur. In persecutione militia, in pace constantia coronatur.

44

SERMO 304

IN SOLEMNITATE LAURENTII MARTYRIS

Diaconi officium, ministrare sanguinem Christi. Coenae Dominicae mysterium,
ut cuius sanguinem sumimus, pro ipso animam ponamus.
1. 1. Beati Laurentii triumphalem diem, quo calcavit mundum frementem, sprevit blandientem, et
in utroque vicit diabolum persequentem, hodiernum nobis Ecclesia Romana commendat. Quam
gloriosa enim, et quanta virtutum multitudine, quasi florum varietate, distincta Laurentii martyris sit
corona, universa testis est Roma. In ipsa enim Ecclesia, sicut soletis audire, diaconi gerebat
officium. Ibi sacrum Christi sanguinem ministravit: ibi pro Christi nomine suum sanguinem fudit. Ad
mensam potentis prudenter accesserat. Ad illam mensam, de qua nobis modo Salomonis proverbia
loquebantur, ubi scriptum est: Si sederis coenare ad mensam potentis, cognoscens intellege quae
apponuntur tibi; et sic extende manum tuam, sciens quoniam similia te oportet praeparare 1. Huius
coenae mysterium beatus apostolus Ioannes evidenter exposuit, dicens: Sicut Christus pro nobis
animam suam posuit, sic et nos debemus animas pro fratribus ponere 2. Intellexit hoc, fratres,

110

