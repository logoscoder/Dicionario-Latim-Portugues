nominum eorum per labia mea 10. Antequam funderetur ille unus sanguis, quando congregabantur
conventicula eorum de sanguinibus, nomina eorum non moriebantur: adulter, adulter erat; fur, fur
erat; plagator, plagator erat; sacrilegus, sacrilegus erat. Fusus est unus sanguis: Non memor ero
nominum illorum per labia mea. Nolite errare, ait Apostolus, neque fornicatores, neque idolis
servientes, neque adulteri, neque molles, neque masculorum concubitores, neque fures, neque
avari, neque ebriosi, neque rapaces, neque maledici, regnum Dei possidebunt 11; haec erant
nomina illorum. Et ut scias quia haec erant nomina illorum, audi quid sequitur: Et haec quidem
fuistis 12. Et ubi est: Nec memor ero nominum eorum per labia mea? Sed abluti estis, sed
sanctificati estis 13. Ergo iam quod fuistis non estis.

Christus venit ad aegrotum ut iaciat sanum.
5. Certe amat Deus peccatores: certe peccatores, per sanguinem ipsius, quod fuerunt non sunt.
Quomodo amantur, cum Dominus Christus iustos amavit, non peccatores? Quod facere voluit
amavit, non quod invenit. Medicus, si implet quod vocatur, sanos amat, non aegrotos. Et prorsus
audeo dicere, et verum est, ideo venit ad aegrotum, quia non amat aegrotum. Contrarium videtur
quod dixi, sed interrogo: Quare venit ad aegrotum? Ut faciat sanum. Ergo non amat aegrotum.
Quod vult facere amat, quod vult tollere non amat. Facti ergo sunt sani martyres sancti, tanti empti,
a Creatore suo redempti. Bis servi, quia et facti et empti. Et unde bis servi, inde liberi: mancipia
Creatoris, fratres Redemptoris. Ut videas servos, Evangelium lege tamquam instrumentum; ibi vide
ubi sunt empti. Attende ipsa commercia: sacculus pretii eorum pependit in ligno, percussus est,
fusus est. Fudit, et emit: legis, et invenis servorum instrumentum. Fecit eos fratres de servis, et
quod erat servorum instrumentum, factum est filiorum testamentum. Amen.

99

SERMO 335/J

IN DIE NATALI MARTYRUM

Vincens intus vitae dulcedinem, martyr vincebat foris persecutorem.
1. Martyres sancti, testes Christi, usque ad sanguinem contra peccatum pugnaverunt, quia ipse in
illis fuit, per quem vicerunt. Et modo, contra peccata qui pugnant, agnoscunt pugnam et desiderant
coronam. Quando enim inimici nominis Christi persequebantur martyres, illi intra se pugnabant, et
foris vincebant. Sed non vincebant foris, nisi prius vincerent intus. Ecce dico vobis quomodo
veniebat inimicus ad martyrem. Et apprehendebat eum, et alligabat, et ad iudicem perducebat.
Iudex dicebat illi: Nega Christum si vis vivere. Sed ille non negabat, quia volebat vivere. Quomodo
ergo prius intus pugnabat? Quia dulcedo vitae huius dicebat: Nega. Ille non audiebat, et
confitebatur Christum. Vincens intus vitae dulcedinem, vincebat foris persecutorem.

Haec est pugna christiana: mortificare spiritu actiones carnis.
2. Quid est ergo quod dixi? Et nunc pugnant qui contra peccatum pugnant, et qui agnoscunt
pugnam desiderant coronam. Hoc enim iam dudum dixi, et debeo vobis exponere quid sit. Audistis
quando Apostolus legebatur. Ipsa verba commemoro. Si enim secundum carnem vixeritis, inquit,
moriemini. Si autem spiritu actiones carnis mortificaveritis, vivetis 1. Haec est pugna christiana:
mortificare spiritu actiones carnis. Actio carnis est concupiscere uxorem alienam. Ipsum delectari et
concupiscere, iam delectatio carnis est. Nondum facit adulterium, sed iam titillat illum
concupiscentia. Sed vincet conscientia, si teneatur patientia. Quis est qui non patiatur tale bellum?
Omnes patiuntur sed non omnes vincunt. Quomodo autem non omnes vincunt, sic nec omnes
vincuntur. Sunt autem qui nec pugnant. Quando enim surrexerit in corde ipsius concupiscentia, ipsa
hora consentit illi. Sed ideo non facit, quia non invenit locum. Qui propterea non facit quia non
invenit, interim et in terra locum non habuit, et perdidit in caelo locum.

Ubi consensisti, ibi captivus remansisti.
3. Surrexit concupiscentia, et surrexisti. Sed non potes venire ad uxorem alienam. Iam vinctus
ambulas, quia ubi consensisti, ibi captivus remansisti. Qui autem non consentit, non est victus
concupiscentia. Pugnat illa delectatione. Pugna tu contradictione. Dicet illa: Faciamus, ut cum
delectatione vivamus. Responde tu: Non faciamus, ut sine fine vivamus. Tamdiu cum illa pugnas,
quamdiu incipiat et illa non surgere. Aut si aliquando ad modicum surrexerit, cito erubescit et perit.

197

