tanta pigritia? Non amatis Petrum et Paulum? Ego in vobis illis loquor qui hic non sunt. Nam vobis
ago gratias, quia vel vos venistis. Et potest animus cuiusque Christiani non amare Petrum et
Paulum? Si adhuc frigidus est, legat et amet; si adhuc non amat, sagittam verbi in cor accipiat. De
ipsis enim Apostolis dictum est: Sagittae tuae acutae, potentissimae. Quibus sagittis factum est
quod sequitur: Populi sub te cadent 5. Bona sunt talia vulnera. Vulnus amoris salubre est. Sponsa
Christi cantat in Cantico canticorum: Vulnerata caritate ego sum 6. Vulnus hoc quando sanatur?
Quando satiabitur in bonis desiderium nostrum 7. Vulnus dicitur, quamdiu desideramus, et nondum
tenemus. Sic enim est amor, ut sic illic et dolor. Cum pervenerimus, cum tenuerimus, tunc transit
dolor, non deficit amor.

Pauli gaudium passione sua imminente. Per angustias transitur ad locum
latitudinis.
2. 3. Audistis verba in epistola Pauli, quam scripsit ad discipulum suum beatum Timotheum: Ego
enim iam immolor 8. Videbat imminentem passionem: videbat, sed non timebat. Quare non
timebat? Quia iam dixerat: Concupiscentiam habens dissolvi et esse cum Christo 9. Ego enim,
inquit, iam immolor. Nemo cum tanta exsultatione dicit se esse pransurum, et magnas epulas
habiturum, cum quanta exsultatione dicit se esse passurum. Ego enim iam immolor. Quid est:
immolor? Sacrificium ero. Sacrificium cuius? Dei: quia pretiosa in conspectu Domini mors
sanctorum eius 10. Ego, inquit, immolor. Securus sum: habeo sursum sacerdotem qui me offerat
Deo. Ipsum habeo sacerdotem, qui pro me prior victima fuit. Iam immolor, et tempus meae
resolutionis instat 11. Resolutionem dixit a corpore.
3. 3. Est enim quoddam dulce vinculum corporis, et ligatus est homo, et solvi non vult. Ille tamen
qui dicebat: Concupiscentiam habens dissolvi, et esse cum Christo 12, gratulabatur quod ista vincula
essent aliquando solvenda; solvenda vincula carnalium membrorum, accipienda indumenta et
ornamenta aeternarum virtutum. Securus ponebat carnem, coronam accepturus. Felix mutatio,
sancta migratio, quam beata mansio! Fides eam videt, nondum oculus; quia nec oculus vidit, nec
auris audivit, nec in cor hominis ascendit, quae praeparavit Deus diligentibus se 13. Ubi sunt sancti
isti, putamus? Ibi ubi bene est. Quid quaeris amplius? Non nosti locum, sed cogita meritum.
Ubicumque sunt, cum Deo sunt. Iustorum animae in manu Dei sunt, et non tanget illos
tormentum 14, sed ad locum sine tormento per tormenta transierunt: ad locum latitudinis per
angustias pervenerunt. Non ergo timeat laboriosam viam, qui talem desiderat patriam. Tempus,
inquit, resolutionis meae instat. Bonum certamen certavi, cursum consummavi, fidem servavi; de
cetero superest mihi corona iustitiae 15. Merito festinas, merito te immolandum esse laetaris:
superest enim tibi corona iustitiae. Adhuc imminet amaritudo passionis, sed transit eam passuri
cogitatio, et quid ultra sit cogitat; non qua itur, sed quo itur. Et quia cum magno amore cogitatur
quo itur, cum magna fortitudine calcatur qua itur.

Corona non redderetur debita, nisi gratia prius data fuisset indebita.
4. 4. Cum autem dixisset: Superest mihi corona iustitiae, intulit: quam reddet mihi Dominus in illa
die iustus iudex 16. Reddet iustus, ante non reddidit. Nam si, o Paule, primo Saule, quando
persequebaris sanctos Christi, quando servabas vestimenta lapidatorum Stephani, exerceret circa
te Dominus iustum iudicium, ubi esses? Tanto sceleri tuo quis locus in fundo gehennae reperiretur?
Sed tunc tibi non reddidit, ut modo reddat. Verba enim tua de prioribus factis tuis legimus in
epistola tua, et per te novimus. Tu dixisti: Ego enim sum novissimus Apostolorum, qui non sum
dignus vocari apostolus 17. Non es dignus, et fecit. Non ergo quod tibi debebatur reddidit, quia
indigno honorem praestit cui supplicium debebatur. Non sum, inquit, dignus vocari apostolus.
Quare? Quia persecutus sum Ecclesiam Dei 18. Si persecutus es Ecclesiam Dei, unde ergo
Apostolus? Sed gratia Dei sum quod sum 19. Ante gratia, modo debitum; ante gratia donabatur,
modo debitum redditur. Gratia Dei sum, inquit, quod sum. Ego nihil sum. Quidquid sum, gratia Dei
sum. Quidquid sum, sed modo Apostolus; nam quod eram, ego eram: Gratia Dei sum quod sum, et
gratia eius vacua in me non fuit, sed plus omnibus illis laboravi 20. Quid est, apostole Paule? Quasi
extulisti te, quasi de aliqua cervicula videtur dictum: Plus omnibus illis laboravi. Agnosce ergo.
Agnosco, inquit: Non ego autem, sed gratia Dei mecum 21. Non erat oblitus, sed unde gaudeamus in
novissimo, servabat novissimus: Non ego autem, sed gratia Dei mecum.

Victoria certanti datur per Christum. Merita hominum dona Dei sunt.

78

