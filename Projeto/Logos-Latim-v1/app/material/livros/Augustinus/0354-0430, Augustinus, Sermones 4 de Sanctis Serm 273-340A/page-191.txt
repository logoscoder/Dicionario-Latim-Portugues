Nostra colluctatio adversus diabolum non adversus hominem.
4. Redeamus ad ordinem fratres mei. Non est vobis colluctatio adversus carnem et sanguinem.
Saeviunt quidem sed aliena vasa sunt. Armatum time, noli arcum; id est diabolum, non eum
hominem per quem diabolus operatur. Nec ipsum tamen timeas, sed cave. Quomodo eum non
timebis? Sub tegmine alarum Dei sperando, a quo salus est iustorum, quia protector eorum in
tempore tribulationis 9 est. Non enim est, inquit, vobis colluctatio adversus carnem et sanguinem
sed adversus principatus et potestates et rectores mundi 10, id est, hominum amantium mundum.
Non caeli et terrae rectores dixit istos immundos spiritus, sed rectores mundi, quia mundum
appellavit homines dilectores mundi, quia ab ipsis reguntur ut saeviant. Quomodo instigati fuerint,
sic pergunt ad te. Principem potestatis aeris huius, dicit Apostolus, id est diabolum. Et quid
adiunxit? Qui nunc operatur in filiis diffidentiae 11. Ipsi filii diffidentiae: caro et sanguis. Caveantur
ergo quia in eis diabolus operatur ut contra te saeviant. Illum cave, istos dilige; illum expugna, pro
istis ora ut etiam ab ipsis expellatur et fiant tui imitatores qui fuerunt antea tui persecutores. Illi
ergo sunt cavendi. Sed dicturus es: "Non illos video. Quomodo contra eos pugno?". Contra spiritalia
nequitiae in caelestibus 12, dixit. In caelestibus dicit de isto aere. Non enim in illo caelo ubi sunt sol,
luna, stellae, ubi volant aves et tamen dicuntur volatilia caeli, immundi ergo spiritus, quoniam
angeli sublimes fuerunt, in aere isto, immo tamquam in carcere suo, retrusi, seducunt cum quibus
ardeant.

Martyr vicit in ludo, christianus in lecto.
5. Nolite ergo dicere non esse persecutiones, quia non cessant temptationes. Abstinete vos ergo ab
illicitis rebus, a ligaturis, ab incantationibus, a mathematicis, a sortilegis. Cum aegrotatis, non talia
requiratis et a Deo non recedatis, ne pereatis. Sed dices cum Apostolo: Cum enim infirmor, tunc
potens sum 13. In lecto iaces et athleta Dei es. Non moves membra et peragis proelia. Febris non
recedit et fides ad Deum praecedit. Sed ecce adstat vicinus et amicus et ancilla, etiam dixi, forte
dematricula, ceram vel ovum manibus ferens et dicit: "Fac hoc et salvus eris. Quid prolongas tuam
aegritudinem? Fac hanc ligaturam. Ego audivi qui nomen Dei et angelorum ibi invocat et eris sanus.
Cui dimittis viduam coniugem tuam, cui teneros filios?". At ille: "Non facio, quia Christianus sum. Sic
moriar ne de hoc permoriar". Audite verbum martyris. Videte si non hoc est quod dicebat paganus:
"Sacrifica et vives". At ille: "Non facio". O merita martyrum numquam recedere! Illi in ludo, iste in
lecto vicit, illi ab interfectore, iste a seductore. Sed non vincitur, protegente illo qui pro illo pependit
in ligno.

94

SERMO 335/E
DE MARTYRIBUS

Nullus martyr fuit qui non fuerit veritate quadratus.
1. Beatorum martyrum sollemnem diem voluit nos Dominus celebrare vobiscum. Hinc ergo aliquid
loquamur, quod donaverit Dominus, qui arcam in qua figuravit Ecclesiam lignis quadratis voluit
fabricari. Quadratum enim quacumque in pulverem, stantem invenis. Mira res et quasi impossibilis
sed tamen advertite et invenietis; quadratus deici potest, cadere non potest. Deiecti sunt martyres
in terra humilitatis sed non ceciderunt, quia in caelo sunt coronati. Nullus martyr fuit qui non fuerit
veritate quadratus.

Seminabat Christus et pullulabat Ecclesia.
2. Gloria martyrum in eorum sollemnitatibus ab hominibus adverti potest, videri autem apud Deum
quantum sit non potest. Pretiosa in conspectu Domini mors sanctorum eius 1. Pretiosa quantum, et
quidem in conspectu Domini! Nam quando occidebantur in conspectu hominum, viles fuerunt.
Sanguis martyrum quomodo tantum fusus esset nisi fundentibus vilis fuisset? Nesciebant qui
martyres occidebant, seminaturum. Illis enim paucis in terram cadentibus Seges ista surrexit.
Pretiosa ergo erat, etiam tunc quando vilis humanis oculis videbatur, in conspectu Domini mors
sanctorum eius, et quam pretiosa! Quod erat pretium mortis, nisi mors sancti sanctorum? Quid est
sancti sanctorum? Notus est, non opus est ut dicamus. Quid ergo miramur si pretiosa est mors
sanctorum, pro quibus mortuus est sanctus sanctorum? Ipse fuit primum granum illud de quo hoc
est. De ipso in Evangelio ipse locutus est: Granum, inquit, tritici nisi cadat in terram solum remanet.
Si autem ceciderit et mortificatum fuerit multum fructum affert 2. Seminabat Christus et pullulabat

191

