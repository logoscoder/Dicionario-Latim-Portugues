De corpore spiritali, deque invisibili Dei natura quid iam certum.
15. 15. Hoc autem donec de spiritali corpore diligentius requiratur, quod aut intellegatur aut recte
credatur, teneamus corpus resurrecturum, teneamus formam corporis nostri, hanc futuram, quam
vel Christus exhibuit, vel in occulto promisit. Teneamus corpus spiritale futurum, non animale, sicut
nunc est. Evidenter enim expressum est, et contradici non potest: Seminatur corpus animale,
resurget corpus spiritale 23. Teneamus Patrem et Filium et Spiritum sanctum natura propria,
substantia propria, pariter et aequaliter esse invisibilem, quia pariter et aequaliter credimus
immortalem, pariter et aequaliter credimus incorruptibilem. Uno autem loco simul haec posuit
Apostolus: Regi autem saeculorum, immortali, invisibili, incorruptibili, soli Deo, honor et gloria in
saecula saeculorum. Amen 24. Deus solus, Pater et Filius et Spiritus sanctus, immortalis, invisibilis,
incorruptibilis: non modo invisibilis, et postea visibilis; quia non modo incorruptibilis, et postea
corruptibilis. Sicut immortalis semper, sicut incorruptibilis semper; ita et invisibilis semper. Si
mutatur invisibilitas, metuendum est ne mutetur immortalitas. Puto, propterea ipse Apostolus
invisibilem in medio posuit, inter immortalem et incorruptibilem. De quo ambigi poterat, ne posset
everti, ex utroque latere communivit.
16. 15. Teneamus istam indeclinabilem confessionem. Non est simile offendere in creaturam, et
offendere in Creatorem. Certe qualitates creaturarum disserendo quaeramus, et si in aliquo
fallimur, in quod pervenimus in eo ambulemus. Tunc enim si quid aliter sapimus, et hoc nobis Deus
revelabit 25. Unde hesterno die diutius disputavimus. Beati mundicordes, quoniam ipsi Deum
videbunt 26. Nos mundandis cordibus modis omnibus instemus, omni conatu invigilemus; omni
prece, quantum possumus, impetremus, ut cor mundemus. Et si de his quae forinsecus sunt
cogitamus: Mundate, ait, quae intus sunt, et quae foris sunt mundata erunt 27.

Visio Dei an carni promissa. Salutare Dei, Christus per carnem videbitur.
Christus in iudicio videbitur ab omni carne.
16. 16. Fortassis alicui videatur tam clarum esse testimonium de carne, quam de corde: quia
scriptum est: Videbit omnis caro salutare Dei 28. Habemus de corde evidentissimum testimonium.
Beati mundicordes, quoniam ipsi Deum videbunt 29. Habemus et de carne: Videbit omnis caro
salutare Dei. Iam quis dubitaret visionem Dei carni esse promissam, nisi moveret, quid est salutare
Dei? Imo quia non movet, non enim dubii sumus: salutare Dei Christus Dominus est. Dominus
itaque noster Iesus Christus si in sola divinitate videretur, nemo dubitaret carnem visuram esse
substantiam Dei; quia: Videbit omnis caro salutare Dei. Quia vero Dominus noster Iesus Christus, et
oculis cordis mundis, perfectis, Deo plenis videri potest quantum attinet ad eius divinitatem; visus
est autem et in corpore, secundum quod scriptum est: Post haec in terris visus est, et cum
hominibus conversatus est 30: unde scio quomodo dictum sit: Videbit omnis caro salutare Dei? Quia
videbit Christum, dictum est, nemo dubitet.
17. 16. Sed utrum in corpore Dominum Christum, an sicut erat in principio Verbum, et Verbum erat
apud Deum, et Deus erat Verbum 31, hinc ambigitur, hoc quaeritur. Noli me urgere uno testimonio;
cito confiteor: Videbit omnis caro salutare Dei 32. Dicunt hoc esse, Videbit omnis caro Christum Dei.
Sed visus est Christus et in carne, non quidem carne mortali, si adhuc illa spiritalis mutatio caro
dicenda est; quia et ipse post resurrectionem sic dixit videntibus et tangentibus: Palpate, et videte,
quia spiritus carnem et ossa non habet, sicut me videtis habere 33. Videbitur et sic: non solum visus
est, sed et videbitur. Et forte tunc perfectius implebitur quod dictum est, omnis caro. Modo enim
vidit eum caro, sed non omnis caro: tunc vero in iudicio venientem cum Angelis suis ad iudicandos
vivos et mortuos, cum audierint vocem eius omnes qui sunt in monumentis, et processerint alii ad
resurrectionem vitae, alii ad resurrectionem iudicii 34, ipsam formam videbunt, quam pro nobis
suscipere dignatus est, non solum iusti, sed etiam iniqui, alii ad dexteram, alii ad sinistram; quia et
qui occiderunt, videbunt in quem pupugerunt 35. Videbit ergo omnis caro salutare Dei. Corpus per
corpus: quia in vero corpore veniet iudicaturus. Sed ad dexteram positis, et in regnum coelorum
missis, sic se demonstraturus est, quomodo iam in corpore videbatur: et tamen dicebat: Qui diligit
me diligetur a Patre meo; et ego diligam eum, et manifestabo me ipsum illi 36. Hoc Iudaeus impius
non videbit. Tolletur enim impius, ne videat claritatem Dei 37.

Simeon hic oculis vidit salutare Dei. Visibilis Christus in iudicio futuro.
18. 17. Simeon iustus vidit eum et corde, quia cognovit infantem; et oculis vidit, quia portavit
infantem. Utroque modo videns eum, agnoscens Dei Filium, et amplectens de Virgine procreatum:
Nunc dimittis, inquit, Domine, servum tuum in pace, quoniam viderunt oculi mei salutare tuum 38.

11

