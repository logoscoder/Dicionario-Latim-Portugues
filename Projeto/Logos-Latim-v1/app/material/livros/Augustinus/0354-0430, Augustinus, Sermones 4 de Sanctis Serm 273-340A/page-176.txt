formarentur, in quo reviviscerent, in quo remanerent, in quo periret quod ipsi per semet ipsos esse
coeperant, et hoc maneret quod in eis ipse condiderat. Hoc est negare se ipsum.

Petri timor audita futura passione Christi. Negare se quid.
4. Hoc Petrus apostolus nondum poterat capere, quando Domino nostro Iesu Christo suam
praenuntianti passionem ait: Absit a te, Domine, non fiet istud 12. Timebat ne vita moreretur. Modo,
cum sanctum Evangelium legeretur, audistis quid beatus Petrus responderit Salvatori passionem
suam pro nobis praenuntianti, et quodam modo promittenti. Captivus contradicebat Redemptori.
Quid agis, Apostole? quomodo contradicis? quomodo dicis: Non fiet istud? Ergo Dominus non est
passurus? Scandalum tibi verbum crucis: pereuntibus stultitia est. Redimendus es, et mercatori
contradicis? Dimitte patiatur: novit quid agat, novit quare venerit, novit quomodo te quaerat, novit
quomodo te inveniat. Noli docere magistrum tuum; quaere de latere ipsius pretium tuum. Audi tu
potius corrigentem: tu noli velle corrigere; perversum est, praeposterum est. Audi quid dicat: Vade
post me 13. Et quia ille dixit, dico; verbum Domini non tacebo, nec Apostolo contumeliam facio.
Dominus Christus ait: Vade post me, satanas 14. Quare satanas? Quia vis ire ante me. Non vis esse
satanas? Vade post me. Si enim vadis post me, sequeris me: si sequeris me, tolles crucem tuam,
nec mihi eris consiliarius, sed discipulus. Nam unde expavisti, Domino mortem suam
praenuntiante? unde expavisti, nisi quia et tu mori timuisti? Mori timendo, non te negasti, te male
amando, ipsum negasti. Sed postea beatus Petrus apostolus, postquam ter negavit Dominum,
culpam illam flendo delevit: resurgente Domino confirmatus, aedificatus, pro illo mortuus est, quem
mori metuendo negaverat; confitendo mortem invenit, sed mortem inveniendo vitam apprehendit.
Et ecce iam Petrus non moritur; praeteriit omnis timor, nullae illi ulterius lacrymae, omnia
recesserunt, manet beatus cum Christo. Calcavit enim omnes foris illecebras, minas atque terrores:
negavit se, tulit crucem suam, et secutus est Dominum. Audi et apostolum Paulum negantem se:
Mihi, inquit, absit gloriari, nisi in cruce Domini nostri Iesu Christi per quem mundus mihi crucifixus
est, et ego mundo 15. Adhuc audi negantem se: Vivo, inquit, non ego. Aperta sui negatio: sed iam
sequitur gloriosa Christi confessio, vivit vero in me Christus 16. Quid est ergo, Nega te? Noli tu ipse
vivere in te. Quid est, Noli tu ipse vivere in te? Noli facere voluntatem tuam, sed illius qui habitat in
te.

85

SERMO 331

IN NATALI MARTYRUM

Amare et perdere animam suam, duobus modis intellegitur.
1. 1. Illa evangelica tuba, quando ait Dominus: Qui amat animam suam, perdet illam; et qui
perdiderit illam propter me, inveniet eam 1, ad praelium accensi sunt martyres; et vicerunt, quia
non de se, sed de Domino praesumpserunt. Qui amat animam suam, perdet illam. Duobus modis
intellegi potest, quod dictum est: Qui amat animam suam, perdet illam. Si amas illam, perdis eam.
Et alio modo: Noli amare, ne perdas. Prior modus istum habet sensum: Si amas, perde illam. Si
amas ergo illam, si amas, perde illam. Hic semina illam, et in coelo metes illam. Agricola triticum si
non perdit in semine, non amat in messe. Alius modus sic habet: Noli amare illam, ne perdas illam.
Videntur sibi amare animas suas, qui timent mori. Animas suas martyres si sic amassent, sine dubio
perdidissent. Quid enim prodesset tenere animam in hac vita, et perdere in futura? quid prodesset
tenere animam in terra, et perdere in coelo? Et quid est ipsam tenere? quamdiu tenere? Quod
tenes, perit a te: si perdis, invenis in te. Ecce tenuerunt animas suas martyres. Et quomodo essent
martyres, si semper tenuissent? Sed ecce si tenuissent, numquid usque in hodiernum vixissent? Si
negando Christum suas in hac vita animas tenuissent, nonne olim ex hac vita transissent, et animas
utique perdidissent?
2. 1. Sed quia Christum non negaverunt; transierunt de hoc mundo ad Patrem. Quaesierunt
Christum, confitendo; tenuerunt, moriendo. Magno itaque lucro perdiderunt animas suas; fenum
perdentes: coronam promerentes: coronam, inquam, promerentes, et vitam sine fine tenentes.

Martyrem non facit poena, sed causa. Morientes propter Christum, non Christo,
sed sibi consuluerunt.
2. 2. Fit denique, imo factum est in eis, quod Dominus subsequenter adiunxit: Et qui perdiderit
animam suam propter me, inveniet eam 2. Qui perdiderit, inquit, propter me. Tota causa ibi est. Qui

176

