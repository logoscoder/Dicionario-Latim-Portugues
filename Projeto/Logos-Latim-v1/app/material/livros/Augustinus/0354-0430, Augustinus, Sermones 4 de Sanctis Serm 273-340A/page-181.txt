palmes non potest facere fructum a semetipso, nisi manserit in vite, ita et vos, nisi in me
manseritis 33. Et illud quod Iacobus apostolus protestatur, dicens: Omne datum bonum et omne
donum perfectum de sursum est, descendens a Patre luminum 34. Et quod apostolus Paulus ad
reprimendam praesumptionem illorum, qui de libero arbitrio gloriantur, clamat et dicit: Quid habes,
quod non accepisti? Si autem accepisti, quid gloriaris quasi non acceperis? 35 Et illud: Gratia salvi
facti sumus per fidem, et hoc non ex nobis; Dei enim donum est, ut ne quis extollatur 36. Et illud:
Vobis donatum est pro Christo, non solum ut in eum credatis, sed etiam ut pro eo patiamini 37. Et
illud: Deus, qui coepit in vobis opus bonum, perficiet 38. Haec ergo et his similia diligenter ac
fideliter cogitantes, non acquiescamus eis, qui liberum arbitrium in superbiam extollentes,
praecipitare magis quam elevare conantur; sed humiliter consideremus illud, quod Apostolus dicit:
Deus est, qui operatur in vobis et velle et perficere 39.

Gratias agendum Deo.
7. Gratias agamus Domino ac Salvatori nostro, qui nos nullis praecedentibus meritis vulneratos
curavit, et inimicos reconciliavit, et de captivitate redemit, de tenebris ad lucem reduxit, de morte
ad vitam revocavit; et humiliter confitentes fragilitatem nostram, illius misericordiam deprecemur,
ut, quia nos secundum psalmistam misericordia sua praevenit 40, dignetur in nobis non solum
custodire, sed etiam augere munera vel beneficia sua, quae ipse dignatus est dare; qui cum Patre
et Spiritu Sancto vivit et regnat in saecula saeculorum. Amen.

88

SERMO 334

IN NATALI MARTYRUM

Martyrum securitas sub praesidio Dei.
1. Omnium quidem bonorum fidelium Christianorum, maxime tamen gloriosorum martyrum est vox
ista: Si Deus pro nobis, quis contra nos? 1 Fremebat mundus adversus eos, populi meditabantur
inania, principes conveniebant in unum 2: excogitabantur novi cruciatus, et poenas incredibiles
inveniebat ingeniosa crudelitas. Obruebantur opprobriis, falsis arguebantur criminibus, custodiis
intolerabilibus includebantur, ungulis exarabantur, ferro perimebantur, bestiis subrigebantur,
ignibus cremabantur, et dicebant martyres Christi: Si Deus pro nobis, quis contra nos? Totus
mundus contra vos, et dicitis: Quis contra nos? Respondent tibi: Et quis est totus mundus, quando
pro eo nos morimur, per quem factus est mundus? Dicant, dicant, audiamus, simul dicamus: Si
Deus pro nobis, quis contra nos? Saevire possunt, maledicere possunt, calumniari possunt, falsis
opprobriis agitare possunt, postremo possunt corpus non solum perimere, sed etiam laniare; et
quid facient? Ecce enim Deus auxiliator mihi est, et Dominus susceptor est animae meae 3. Dic
mihi, beate martyr: corpus tuum laniatur, et tu dicis, Nihil ad me pertinet? Etiam dixi. Quare? dic
nobis quare. Quia Dominus susceptor est animae meae. Corpus meum per animam meam
restauratur. Capillus meus non perit, et caput perit? Pilus meus non perit. Sed a canibus corpus
tuum laceratur. Et quid ad me? Etsi a canibus corpus meum laceratur, sed a Domino suscitatur.
Mundus interfector est corporis mei, sed Dominus susceptor est animae meae. Et quid mihi obest,
cum sit Dominus susceptor animae meae, quod mundus interfector est corporis mei? Quid perdidi?
quid amisi? Quando Dominus susceptor est animae meae, erit et restitutor corporis mei. Quid mihi
deerit, si membra mea dilaceret inimicus, quando capillos meos dinumerat Deus? Exhortans
martyres suos Christus, ne ab inimicis persecutoribus aliquid formidarent: Capilli, inquit, vestri
omnes numerati sunt 4. Timebo ergo de damno membrorum, quando securitatem accepi de numero
capillorum? Ergo dicamus, dicamus ex fide, dicamus in spe, dicamus flagrantissima caritate: Si
Deus pro nobis, quis contra nos?

Unde securi et certi sumus de Dei praesidio. Christi mors, pignus vitae eius
nobis donatae.
2. Ecce contra te rex, et tu dicis, quis contra nos? Ecce contra te omnis populus, et tu dicis: Quis
contra nos? Unde probas, o gloriose martyr; unde mihi probas quod dicis: Si Deus pro nobis, quis
contra nos? 5 Manifestum est enim quia si Deus pro vobis, quis contra vos? Sed proba quia Deus pro
vobis. Non ergo probo? Ecce doceo: Qui Filio proprio non pepercit, sed pro nobis omnibus tradidit
eum 6. Hoc quod sequitur, cum Apostolus legeretur, audistis. Cum enim dixisset: Si Deus pro nobis,
quis contra nos? tamquam ei diceretur: Proba quia Deus pro vobis: continuo attulit grande
documentum, continuo introduxit Martyrem martyrum, Testem testium; illum scilicet cui proprio

181

