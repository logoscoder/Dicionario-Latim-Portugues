peccatum est: per amaritudines ergo tribulationis perniciosa dulcedo digeratur. Delectabat te,
quando fecisti malum: sed incidisti in infirmitatem faciendo. A contrario medicina est, facit tibi ad
tempus dolorem, ut recipias perpetuam sanitatem. Utere illa, et noli repellere.

Antidotum contra omnia peccata. Duobus peccatorum generibus duo
opponuntur praecepta.
6. 6. Sane ante omnia illud antidotum non recedat, quod contra omnes putredines, contra omnium
peccatorum venena plurimum valet, ut dicas, et verum dicas Domino Deo tuo: Dimitte nobis debita
nostra, sicut et nos dimittimus debitoribus nostris 6. Hoc enim pactum cum aegrotis medicus
conscripsit atque firmavit. Quoniam duo sunt genera peccatorum; unum quo in Deum, alterum quo
in hominem peccatur. Unde etiam duo sunt praecepta illa, in quibus tota Lex pendet et Prophetae:
Diliges Dominum Deum tuum ex toto corde tuo, et ex tota anima tua, et ex tota mente tua; et
diliges proximum tuum tamquam te ipsum 7. Et in his continetur etiam decalogus praeceptorum
Legis, ubi tria praecepta pertinent ad dilectionem Dei, septem ad proximi: de quibus satis aliquando
tractavimus 8.

Peccat in Deum, qui in se corrumpit templum eius.
7. 7. Quomodo ergo duo sunt praecepta, sic et duo genera peccatorum. Aut enim in Deum
peccatur, aut in hominem. Peccatur autem in Deum, etiam corrumpendo templum eius in te:
etenim Deus redemit te sanguine Filii sui. Quamquam et antequam redimereris, cuius servus eras,
nisi eius qui condidit omnia? Peculiariter quodam modo te habere voluit redemptum sanguine Filii
sui. Et non estis vestri, inquit Apostolus; empti enim estis pretio magno: glorificate et portate Deum
in corpore vestro 9. Ergo ille a quo redemptus es, fecit te domum suam. Numquid tu vis everti
domum tuam? Sic nec Deus suam, hoc est, te ipsum. Si tibi non parcis propter te ipsum, parce tibi
propter Deum, qui te fecit templum suum. Templum enim Dei sanctum est, inquit, quod estis vos;
et: Qui templum Dei corruperit, corrumpet illum Deus 10. Quae peccata homines quando faciunt,
putant se non peccare, quia nulli homini nocent.

Corruptores sui, non innocentes. Innocens quis.
8. 8. Hoc itaque volo intimare Sanctitati vestrae, quantum breve tempus admittit, quid mali faciant,
qui se ipsos corrumpunt voracitate, ebrietate, fornicatione; et reprehendentibus respondent, Feci
de ratione mea, de possessione mea: cui quid rapui? cui quid abstuli? contra quem feci? Bene mihi
sit volo, ex eo quod Deus mihi dedit. Videtur iste innocens, quod quasi nulli noceat. Sed quomodo
est innocens, qui non parcit sibi? Ille enim innocens est, qui nulli nocet: quia dilectionis proximi
regula ab ipso est. Hoc enim dixit Deus: Diliges proximum tuum tamquam te ipsum 11. Quomodo
ergo in te salva est dilectio proximi, quando dilectio tui per intemperantiam vulneratur? Deinde dicit
tibi Deus: Cum per ebrietatem corrumpere te vis, non cuiuslibet domum evertis, sed domum meam.
Ubi habitabo? In istis ruinis? in istis sordibus? Si hospitem reciperes aliquem servum meum,
reficeres et mundares domum, quo intraret servus meus: non mundas cor, ubi habitare ego volo?

Modus in rerum concessarum usu difficile tenetur. Usus uxoris immoderatus,
nisi liberorum procreandorum causa fiat.
9. 9. Unam ergo rem commemoravi, fratres, ut videatis quomodo peccent, qui se ipsos corrumpunt,
cum sibi innocentes videntur. Sed quoniam in ipsa fragilitate et mortalitate vitae huius difficile est
ut homo non excedat modum aliquantum in his rebus, quibus ad necessitatem utitur; adhibendum
est illud remedium: Dimitte nobis debita nostra, sicut et nos dimittimus debitoribus nostris 12: si
dicatur, et vere dicatur. Adulterium facere prohiberis, ne noceas proximo. Quomodo enim non vis
accedi ad tuam, sic non debes accedere ad alienam uxorem. Si autem tua intemperantius usus
fueris, numquid videris nocere alicui, quia uteris tua? Sed eo ipso concesso immoderatius utendo,
corrumpis in te templum Dei. Nemo te accusat extraneus: sed quod responsum dabit conscientia
tua Deo dicenti per Apostolum: Ut sciat unusquisque vestrum suum vas possidere in sanctificatione
et honore; non in morbo desideriorum, sicuti Gentes quae ignorant Deum 13? Quis est autem
habens uxorem, qui eo modo utatur uxore, ut non excedat legem liberos procreandi? Ad hoc enim
data est: convincunt te tabulae quae scribuntur in matrimonio. Pactus es quemadmodum duceres:
sonat tibi scriptura pactionis: Liberorum procreandorum causa. Non ergo accedas, si potes, nisi
liberorum procreandorum causa. Si modum excesseris, contra illas tabulas facies et contra pactum.
Nonne manifestum est? Eris mendax, et pacti violator: et quaerit in te Deus integritatem templi sui
et non invenit; non quia tua usus es, sed quia immoderate usus es. Nam et vinum de apotheca tua

15

