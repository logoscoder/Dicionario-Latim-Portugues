componat, quo currunt lapides vivi, fide formati, spe solidati, caritate compacti. Ubi sapiens ille
architectus Apostolus fundamentum posuit Christum Iesum 1, summum ipsum lapidem angularem,
sicut et Petrus de prophetica Scriptura commemorat, ab hominibus quidem reprobatum, a Deo
autem electum et honorificatum 2. Huic adhaerendo, pacamur; huic incumbendo, firmamur. Simul
enim est et fundamentalis, quia ipse nos regit; et angularis, quia ipse coniungit. Ipsa est petra,
super quam vir sapiens aedificans domum suam, contra omnes huius saeculi tentationes tutissimus
perseverat: nec pluvia irruente labitur, nec flumine inundante subvertitur, nec ventis flantibus
commovetur 3. Ipse est et pax nostra, qui fecit utraque unum 4: in ipso enim neque circumcisio
quidquam valet, neque praeputium, sed nova creatura 5. Hi enim duo tamquam parietes ex diverso
venientes, longe ab invicem fuerant, donec ad illum, tamquam ad angulum ducti, etiam in illo
sibimet copulati sunt.

Aedificatio in labore, dedicatio in laetitia.
2. Itaque sicut hoc aedificium visibile factum est nobis corporaliter congregandis; ita illud
aedificium, quod nos ipsi sumus, Deo spiritaliter habitaturo construitur. Templum enim Dei sanctum
est, inquit Apostolus, quod estis vos 6. Sicut hoc terrenis molibus construimus, sic illud bene
compositis moribus erigamus. Hoc enim nunc visitantibus nobis, illud in fine saeculi Domino
veniente dedicabitur, quando corruptibile hoc nostrum inducet incorruptionem, et mortale hoc
nostrum induet immortalitatem 7: quia corpus humilitatis nostrae conformabit corpori gloriae
suae 8. Videte enim quid dicat in Psalmo dedicationis: Convertisti luctum meum in gaudium mihi;
conscidisti saccum meum et accinxisti me laetitia: ut cantet tibi gloria mea, et non compungar 9.
Cum enim aedificamur, gemit ei humilitas nostra; cum autem dedicabimur, cantabit ei gloria
nostra: quia in aedificatione labor est, in dedicatione laetitia. Dum caeduntur de montibus lapides,
et ligna de silvis, dum formantur, dolantur, coaptantur; labor et cura est: cum autem perfecti
aedificii dedicatio celebratur, gaudium et securitas laboribus curisque succedunt. Sic etiam
aedificatio spiritalis, cuius habitator Deus, non ad tempus, sed in aeternum erit; dum ex infideli vita
homines segregantur ad fidem, dum quidquid in eis non bonum atque perversum est, amputatur et
caeditur, dum fiunt aptae, pacificae piaeque iuncturae; quantae tentationes timentur, quantae
tribulationes sustinentur? Cum vero advenerit dies dedicationis domus aeternae, cum dicetur nobis:
Venite, benedicti Patris mei, percipite regnum quod vobis paratum est ab initio mundi 10; quae illa
exsultatio, quae securitas erit? Cantabit claritas, nec compungetur infirmitas. Cum ostendet se
ipsum nobis qui nos dilexit, et tradidit se ipsum pro nobis; et qui apparuit hominibus quod est factus
in matre, apparebit eis Deus factor quod erat in Patre: cum ingredietur perfectam et ornatam,
unitate stabilitam, immortalitate vestitam aeternus ipse habitator domum suam; implebit omnia,
fulgebit in omnibus, ut sit Deus omnia in omnibus 11.

Desiderium habitandi in domo Dei. Domus Dei sunt ipsi eius habitatores.
3. Hanc unam visionem petivit a Domino quidam; et ipse quidam, si volumus, nos sumus. Huius
desiderio laboravit in gemitu suo, hinc lavit per singulas noctes lectum suum, et in lacrymis stratum
suum rigavit 12. Propter hanc enim fuerunt ei lacrymae suae panis die ac nocte, dum diceretur ei
per singulos dies: Ubi est Deus tuus? 13 Ipse quippe ait: Unam petii a Domino, hanc requiram, ut
inhabitem in domo Domini per omnes dies vitae meae, ut contempler delectationem Domini, et
protegar templum eius 14. Suis ipse habitator, ipsi habitatio. Qui enim habitant in domo Dei, ipsi
sunt etiam domus Dei: quae contemplatur delectationem eius, et protegitur templum eius, et
absconditur in abscondito vultus eius. Hanc spem tenemus, rem nondum videmus. Si autem quod
non videmus speramus, per patientiam exspectamus 15, et per patientiam aedificamur.

Fundamentum nostrum sursum, non deorsum.
4. Eia ergo, fratres, si resurrexistis cum Christo, quae sursum sunt quaerite, ubi Christus est in
dextera Dei sedens: quae sursum sunt sapite, non quae super terram 16. Ideo enim et Christus
fundamentum nostrum ibi positus est, ut sursum versus aedificemur. Sicut enim terrenis molibus
construendis, quarum gravia corpora non utique nisi ad ima devergunt, in imo ponitur
fundamentum: sic nobis e contrario sursum est positus lapis ille fundamentalis, ut sursum nos
rapiat etiam pondere caritatis. Alacriter ergo cum timore et tremore vestram ipsorum salutem
operamini. Deus enim est qui operatur in vobis velle et operari pro bona voluntate. Omnia facite
sine murmuratione 17. Et tamquam lapides vivi coaedificamini in templum Dei 18: et tamquam ligna
imputribilia de vobis ipsis facite domum Dei. Conquadramini, dolamini, in laboribus, in
necessitatibus, in vigiliis, in negotiis, ad omne opus bonum paramini: ut in aeterna vita velut
compage societatis Angelorum requiescere mereamini.

204

