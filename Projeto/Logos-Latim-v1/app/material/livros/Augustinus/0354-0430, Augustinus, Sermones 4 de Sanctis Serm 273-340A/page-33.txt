Martyribus et Machabaeis plus praestitum, quam tribus pueris ab igne liberatis.
7. 6. Considerate promissiones Dei. Istis ipsis martyribus quid, putatis quia omne quod
postulaverunt dedit? Non. Multi se optaverunt dimitti, et cum aliquo miraculo dimitti, quomodo
dimissi sunt tres pueri de camino. Qualis vox regis Nabuchodonosor? Quoniam, inquit, speraverunt
in eum, et verbum regis immutaverunt 12. Quale testimonium perhibet, qui conabatur occidere?
Incendi illos voluit, qui postea per illos credidit. Si illi in igne morerentur, occulte coronarentur, huic
non prodesset. Ideo ad tempus servati sunt, ut crederet infidelis, ut laudaret Deum, qui damnaverat
illos. Ipse fuit Deus trium puerorum, qui fuit Deus Machabaeorum. Illos de igne liberavit 13, illos in
igne mori fecit 14. Mutatus est? Plus illos quam illos diligebat? Maior corona data est Machabaeis.
Certe illi evaserunt ignes, sed ad pericula istius saeculi servati sunt: illi in ignibus omnia pericula
finierunt. Non ulterius restabat ulla tentatio, sed sola coronatio. Ergo plus acceperunt Machabaei.
8. 6. Excutite fidem vestram, oculos cordis proferte, nolite humanos: habetis enim alios intus, quos
vobis Dominus fecit, qui vobis oculos cordis aperuit, quando fidem dedit. Ipsos oculos interrogate:
qui plus acceperunt, Machabaei, an tres pueri? Fidem interrogo. Homines saeculi huius amatores si
interrogem: Ego inter tres pueros volebam esse, dicit mihi anima infirma. Erubesce matri
Machabaeorum, quae voluit filios suos ante se mori, quia sciebat non mori.

Libelli de miraculis martyrum lecti in Ecclesia. Martyrium in lecto.
8. 7. Ego aliquando memoror de libellis miraculorum martyrum, quae in conspectu vestro leguntur.
Ante dies lectus est quidam libellus, ubi cuidam aegrotae quae doloribus acerrimis torquebatur,
cum dixisset: Ferre non possum; ait illi ipse martyr qui sanare venerat: Quid, si martyrium duceres?
Multi ergo ducunt martyrium in lecto: prorsus multi. Est quaedam persecutio satanae, occultior et
astutior quam tunc fuit. Iacet fidelis in lecto, torquetur doloribus, orat, non exauditur: imo
exauditur, sed probatur, sed exercetur, sed ut recipiatur filius, flagellatur. Ergo cum torquetur
doloribus, venit linguae tentatio, accedit ad lectum aut muliercula aliqua, aut vir, si vir dicendus
est; et dicit aegroto, Fac illam ligaturam, et sanus eris: adhibeatur illa praecantatio, et sanus eris.
Ille et ille et ille, interroga, sani inde facti sunt. Non cedit, non obtemperat, non cor inclinat; certat
tamen. Vires non habet, et diabolum vincit. Fit martyr in lecto, coronante illo qui pro illo pependit in
ligno.

16

SERMO 287

IN NATALIS S. IOANNIS BAPTISTAE, QUI EST VIII CALENDAS IULII

Natalis dies Christi tantum et Ioannis ab Ecclesia celebratus.
1. 1. Prolixa narratio, sed compensatur labor auditoris dulcedine veritatis. Illustrem nativitatem
beatissimi Ioannis praeconis et praecursoris Christi, cum sanctum Evangelium legeretur, audivimus.
Hinc attendat Caritas vestra, quam magni hominis nativitas facta sit. Natalis dies carnis nulli
Prophetarum, nulli Patriarcharum, nemini Apostolorum celebravit Ecclesia: solos duos Natales
celebrat, huius et Christi. Tempora ipsa quibus nati sunt ambo, magnum mysterium praefigurant.
Ioannes magnus erat homo, sed homo. Tam magnus autem erat homo, ut quidquid plus illo esset,
Deus esset. Qui post me venit, maior me est 1. Dixit hoc Ioannes: Ipse maior me est. Si maior te est,
quid est quod ipsum maiorem te, audivimus dicentem: In natis mulierum nemo exsurrexit maior
Ioanne Baptista 2? Si nemo hominum est te maior, quid est ille qui te maior est? Quis sit, vis audire?
In principio erat Verbum, et Verbum erat apud Deum, et Deus erat Verbum 3.

Christus hic diem habet natalem ut homo, non ut Deus.
1. 2. Et quomodo Verbum Dei Deus, per quod facta sunt omnia, quod natum est sine initio
temporis, per quod facta sunt tempora, diem natalem invenit in tempore? Quomodo, inquam,
Verbum per quod facta sunt tempora, diem natalem invenit in tempore? Quaeris quomodo? Audi
ipsum Evangelium: Verbum caro factum est, et habitavit in nobis 4. Natalis Christi natalis est carnis,
non Verbi: sed ideo natalis est Verbi, quia Verbum caro factum est. Natum est Verbum, sed in carne
natum est, non in se. In se autem est quidem a Patre, sed diem natalem non habet in tempore.

Mirabilis utraque nativitas, Christi et Ioannis, licet tanta sit inter eos distantia.
33

