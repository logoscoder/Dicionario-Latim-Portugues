moriebatur, suos victuros secum videbat: et videns eos in insano populo adhuc insanos: Pater,
inquit, ignosce illis, quia nesciunt quid faciunt 9. Ego, inquit, ego medicus tango venam, de ligno
aegrotos inspicio; pendeo, et tango; morior, et vivifico; sanguinem fundo, et inde inimicis meis
medicamentum salutis conficio. Saeviunt et fundunt: credent et bibent.

Morte imminente turbatur, ne nos desperemus.
4. Ipse ergo Christus Dominus et salvator noster, caput Ecclesiae, natus ex Patre sine matre; ipse,
inquam, Dominus et salvator noster Iesus Christus, quantum ad ipsum pertinet, potestate posuit
animam suam, potestate resumpsit eam. Ad hanc potestatem non pertinet proprie: Anima mea
turbata est. Nos in se transfiguravit; nos vidit, nos inspexit, nos fatigatos suscepit et fovit; ne forte
quando veniret alicui membro eius ultimus dies, quo ista esset vita finienda, turbaretur per
infirmitatem, et desperaret salutem, et diceret se ad Christum non pertinere, quoniam non sic
praeparatus esset ad mortem, ut nulla in illo perturbatio exoriretur, nulla tristitia mentem
devotissimam nubilaret. Quoniam ergo periclitarentur membra eius desperatione, quando
propinquante morte aliquis turbaretur, nolens finire miseram vitam, piger inchoare nunquam
finiendam: ne ergo desperatione frangerentur, ipsos infirmos suos intendit, ipsa membra sua ultima
non valde fortia collegit in sinum suum, ipsa non valde fortia tamquam gallina texit pullos suos; et
tamquam alloquitur eos: Nunc anima mea turbata est 10. Agnoscite vos in me, ut quando forte
turbati fueritis, non desperetis, sed ad caput vestrum revocetis aspectum, et dicatis vobis, Quando
Dominus dicebat: Anima mea turbata est, nos in illo eramus, nos significabamur. Turbamur, sed
non perimus. Quare tristis es, anima mea? et quare conturbas me? 11 Non vis finiri miseram vitam?
Tanto est miserior, quanto et misera amata est, et non vis finiri: minus esset misera, si non
amaretur. Qualis est beata vita, quando sic amatur misera vita, tantum quia vocatur vita? Quare
ergo tristis es, anima mea? et quare conturbas me? Habes quid agas. Defecisti in te? Spera in
Domino 12. Turbaris in te? Spera in Domino, qui te elegit ante mundi constitutionem, qui te
praedestinavit, qui te vocavit, qui te impium iustificavit, qui tibi glorificationem sempiternam
promisit, qui pro te mortem non debitam sustulit, qui pro te sanguinem fudit, qui te in se
transfiguravit, quando dixit: Anima mea turbata est. Ad illum pertines, et times? Et aliquid tibi
nociturus est mundus, pro quo mortuus est, per quem factus est mundus? Ad illum pertines, et
times? Si Deus pro nobis, quis contra nos? Qui proprio Filio non pepercit, sed pro nobis omnibus
tradidit illum; quomodo non et cum illo omnia nobis donavit? 13 Resiste perturbationibus, ne
consentias amori saeculi. Titillat, blanditur, insidiatur: non ei credatur, Christus teneatur.

46

SERMO 305/A

DE NATALI SANCTI LAURENTII
CARTHAGINE HABITUS IN BASILICA RESTITUTA, III IDUS AUGUSTI

Laurentii dies Romae sollemnissimus. Continuae sollemnitates afferrent
fastidium.
1. Propter fastidium auditoris sermo subtrahendus fuit, sed propter obsequium martyris
exhibendus; ita ergo adiuvante Domino moderabitur, ut nec onerosus sit, nec forte deminutus,
quantum sufficientiae satis est. Illuxit dies Romae sollemnissimus, qui magna frequentia populi
celebratur; adiungimur nos, quamvis absentes corpore, praesentes tamen spiritu, fratribus nostris
in uno corpore, sub uno capite. Neque enim ubi sepulcrum corporis eius est, ibi tantum memoria
meriti eius: devotio ubique debetur; caro uno loco ponitur, sed spiritus victor cum illo est, qui
ubique est. Erat beatus Laurentius in corpore, sicut accepimus, adulescens, vir gravis in animo,
quem multum commendabat aetas viridior, corona immarcescibilior. Erat autem diaconus, officio
inferior episcopo, corona aequatus Apostolo. Haec autem sollemnitas omnium martyrum
gloriosorum ad hoc instituta est in Ecclesia, ut ad imitationem, qui non viderunt patientes,
adducantur fide, commemorentur sollemnitate. Excideret enim fortasse de cordibus hominum quod
non anniversarius ordo repeteret. Et non omnium martyrum ubique possunt esse ferventes
sollemnitates, nam quotidie non deessent; non enim vel unus dies inveniri in anni cursu potest, quo
non per diversa martyres coronati sunt. Sed ferventiores sollemnitates, si continuae essent,
afferrent fastidium; intervalla autem renovant affectum. Nos tantum audiamus quod iussum est,
attendamus quod promissum est; in cuiuslibet martyris sollemnitate ita praeparemus cor nostrum
festivitati eius, ut non separemur ab imitatione eius.

Lectus erat Cypriani liber ad Fortunatum. Gloria martyrum, gloria Christi.
113

