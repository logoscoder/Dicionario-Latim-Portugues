vos estis qui loquimini 5. Quamvis ergo passurus, quamvis pro fide Christi sanguinem fusurus; recte
tamen dicit: Quid retribuam Domino pro omnibus quae retribuit mihi? 6 Et quid occurrit? Calicem
salutaris accipiam, et nomen Domini invocabo 7. De retributione cogitabas, quid retribueres
inquirebas; et occurrit tibi quasi retributuro: Calicem salutaris accipiam, et nomen Domini invocabo.
Certe redditurus eras? Ecce accipis. Quod accipis ergo, quia accepisti quod deberes, accipis unde
reddas; debitor cum acceperis, debitor cum reddideris. Quid enim retribuam, inquit? Calicem
salutaris accipiam. Ergo et hoc accipis, calicem passionis, calicem de quo Dominus ait: Potestis
bibere calicem, quem ego bibiturus sum? 8 Sed ecce iam calix in manu tua est, iam imminet passio:
quid facis ne trepides? quid facis ne titubes? quid facis ne quod iam portas, bibere non possis? Quid
faciam, inquit? Et ibi accipiam: debitor ero; quia nomen Domini invocabo. Ego, inquit, iam
immolor 9. Confirmatum illi erat revelatione: non enim hoc sibi humana infirmitas promittere
auderet. Fiducia eius non a se, sed ab eo qui totum dedit, quem intellexit cum diceret superius:
Quid enim habes quod non accepisti? 10 Ego ergo, inquit, iam immolor, et tempus resolutionis meae
instat. Bonum certamen certavi 11. Interroga conscientiam: non cunctatur, quia in Domino gloriatur.
Bonum, inquit, certamen certavi, cursum consummavi, fidem servavi 12. Merito cursum
consummasti, quia fidem servasti. De caetero, inquit, superest mihi corona iustitiae, quam reddet
mihi Dominus in illo die iustus iudex 13.

Corona iustitiae non martyribus tantum, sed omnibus fidem servantibus
promissa. Desiderium adventus Christi iudicis futuri.
4. Et ne ipse quasi unus supra modum gloriari videretur, et sibi proprie Dominum vindicare: Non
solum autem, inquit, mihi, sed omnibus qui diligunt manifestationem eius 14. Non potuit melius et
brevius insinuare quid debeant homines facere, ut mereantur illam iustitiae coronam. Non enim
omnes infundendum sanguinem exspectare debemus: pauci martyres, sed multi fideles. Immolari
sicut Paulus non potes? Fidem servare potes: fidem servando diligis manifestationem eius. Si enim
times ne veniat Dominus, non diligis manifestationem eius. Dominus Christus modo in occulto est;
manifestabitur tempore suo, iudex futurus iuste, qui fuit reus sub iudice iniuste. Venturus est: et
quomodo venturus? Iudicaturus. Neque enim iterum iudicandus, sed utique iam iudicaturus, sicut
novimus, sicut credimus, de vivis et mortuis. Interrogo quemlibet hominem intentum in me, ut
audiat me; interrogo; respondeat non mihi, sed sibi: Vis ut veniat iudex iste? Volo, inquit. Vide quid
dicis: si verum dicis, si vis ut veniat, vide quomodo te inveniat. Iudex enim venturus est: iam tibi
praerogata est humilitas, ventura est potestas. Non enim sic venturus est, ut corpore induatur, de
matre nascatur, sugat ubera, cunis involvatur, in praesepe ponatur; postremo iam iuvenis ab
homine illudatur, teneatur, flagelletur, suspendatur, taceat cum iudicatur. Ne forte ideo venturum
exspectes, quia humilem venturum adhuc putas. Tacuit iudicandus; non tacebit iudicaturus.
Occultus hic fuit, ut non agnosceretur: Si enim cognovissent, nunquam Dominum gloriae
crucifixissent 15. Cum ergo hic iam fuerit occultus in potestate sua, tacitus sub aliena; contrarium
erit occultationi et huic taciturnitati quod venturum exspectamus. Deus enim manifestus veniet 16.
Qui prius venit occultus, veniet manifestus. Ecce habes contrarium, illi occultationi: vide contrarium
illi taciturnitati. Deus noster veniet, et non silebit 17. Siluit occultus; quia sicut ovis ad immolandum
ductus est 18. Siluit occultus; quia sicut agnus coram tondente se sine voce, sic non aperuit os
suum. Siluit occultus; quia in humilitate iudicium eius sublevatum est 19. Siluit occultus; quia homo
tantum putatus est: sed Deus manifestus veniet, Deus noster et non silebit. Quid ergo tu qui
dicebas, Volo veniat: Volo, inquit, veniat, veniat: nondum times? Ignis ante ipsum praeibit 20. Si non
times iudicem, non ignem?

Corona debita servantibus fidem.
5. Sed si servas fidem, diligis vere eius manifestationem, securus coronam debes exspectare
iustitiae: non enim donatur talibus, sed debetur. Nam et ipse apostolus Paulus tamquam debitum
flagitat: Quam reddet, inquit, mihi Dominus in illo die iustus iudex 21. Reddet, quia iustus est: fecit
se mihi promissione debitorem. Praecepit, audivi: praedicavit, credidi. Bonum certamen certavi,
cursum consummavi 22...............................
His donis suis debet pro .......................................................
moralis, quod bonum ...........................................................
servas, ab i habes. Qu.....................................................................

80

