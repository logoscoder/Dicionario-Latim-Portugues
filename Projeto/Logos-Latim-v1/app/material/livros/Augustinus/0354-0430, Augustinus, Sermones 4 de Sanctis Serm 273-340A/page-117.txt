Quando fallit, qui tale pignus dedit? Filii Dei, inquit, sumus, et nondum apparuit quid erimus.
Scimus, inquit, quia, cum apparuerit, similes ei erimus, quoniam videbimus eum sicuti est 32. Dixit:
Nondum apparuit, et id quod nondum apparuit non dixit. Nondum apparuit quod erimus. Diceret:
Illud erimus, et tales erimus. Quidquid diceret, cui diceret? Non audeo dicere: Quis diceret? sed
certe: Cui diceret? Et forte enim erat qui diceret, quia ipse est qui in Christi pectore recumbebat, et
de eius pectore in illo convivio sapientiam bibebat; qua sapientia saginatus eructavit: In principio
erat Verbum 33. Ergo hoc dixit: Scimus quia, cum apparuerit quod erimus, similes ei erimus,
quoniam videbimus eum sicuti est. Cui similes? Utique ei, cuius filii sumus. Dilectissimi, ait, filii Dei
sumus, et nondum apparuit quod erimus. Scimus quia, cum apparuerit, similes ei erimus, cuius filii
sumus, quoniam videbimus eum sicuti est. Tam modo si vis esse cui similis eris, si vis nosse cui
similis eris, attende ipsum, si potes. Nondum potes. Ergo nescis cui similis eris, propterea nescis
quantum similis eris. Nesciendo ergo adhuc quod est ille, nescis quod eris et tu.

Pastorum ac fidelium orationes pro invicem necessariae.
10. Hoc ergo meditantes, carissimi, semper expectemus gaudium nostrum sempiternum, et
semper oremus fortitudinem in laboribus et temptationibus temporalibus, sive nos pro vobis, sive
vos pro nobis. Ne putetis enim, fratres, nostras orationes esse vobis necessarias, et vestras
orationes nobis non esse necessarias; invicem nobis necessariae sunt orationes pro invicem, quia
ipsae orationes pro invicem caritate conflantur, et hoc sacrificium tamquam de ara pietatis
suavissime fragrat Domino. Si enim Apostoli dicebant ut oraretur pro illis, quanto magis nos longe
impares, sed utcumque vestigia eorum sequi cupientes, et quantum assequamur nec scire
valentes, nec dicere audentes? Illi ergo tales viri orari pro se volebant ab Ecclesia, et dicebant: Quia
gloria vestra sumus, sicut et vos nostra, in diem Domini nostri Iesu Christi 34. Invicem pro se
orabant ante diem Domini nostri Iesu Christi, gloria in die, infirmitas ante diem. Oretur in
infirmitate, ut gaudeatur in gloria. Etenim diversis temporibus, illuc tamen uno tempore omnes
perventuri sumus; hinc exeundi diversa sunt tempora, illic accipiendi unum tempus est. Semel enim
et simul congregabimur, ut accipiamus quod diversis temporibus et credidimus et desideravimus;
quemadmodum operarii illi in vinea alii ducti sunt hora prima, alii hora tertia, alii sexta, alii nona,
alii decima 35. Diversis temporibus vocati sunt, sed uno tempore merces omnibus persolvitur.
Conversi ad Dominum, etc.

47

SERMO 306

IN NATALI MARTYRUM MASSAE CANDIDAE

Martyrum gloria insipientibus abscondita. Malitia pro poena.
1. 1. Sicut audivimus, et cantando respondimus: Pretiosa est mors sanctorum Domini, sed in
conspectu eius 1, non in conspectu insipientium. Visi sunt enim oculis insipientium mori, et
aestimata est malitia exitus illorum 2. Malitia in latino sermone non eam significationem habere
solet, quam habet in ea lingua qua Scriptura locuta est. Malitia enim in latina lingua dici solet, qua
mali sunt homines: illa autem lingua malitia dicitur etiam malum, quod patiuntur homines. Malitia
ergo isto loco poena intellegitur. Hoc itaque dixit: Visi sunt oculis insipientium mori, et aestimata
est poena exitus illorum: illi autem sunt in pace. Et si coram hominibus tormenta passi sunt, haec
est malitia: spes eorum, inquit, immortalitate plena est; et in paucis vexati, in multis bene
disponentur 3. Non enim condignae sunt passiones huius temporis ad futuram gloriam, quae
revelabitur in nobis 4. Sed donec reveletur abscondita est. Et quoniam abscondita est, ideo visi sunt
oculis insipientium mori. Sed numquid quia abscondita est, etiam Deo abscondita est, apud quem
pretiosa est? Ideo pretiosa est in conspectu Domini mors sanctorum eius. Huic igitur abscondito
sacramento oculos fidei debemus, ut quod non videmus, credamus, et mala iniuste perpessi fortiter
toleremus.

Poena non nocet, si bona est causa. Massa Candida.
2. 2. Sit nobis electa causa, ne nobis noceat poena. Nam mala causa nullum habet praemium, sed
iustum tormentum. Non est igitur in hominis potestate quo exitu hanc vitam finiat: sed est in
hominis potestate quomodo vivat, ut vitam securus finiat. Neque hoc in potestate esset, nisi
dedisset Dominus potestatem filios Dei fieri. Sed quibus? Credentibus in nomine eius 5. Haec est
prima Martyrum causa, haec est Candida Martyrum Massa. Si causa candida, et Massa candida.
Massa enim dicta est, de numeri multitudine; Candida, de causae fulgore. Tam multi comites non
timuerunt latrones. Sed etiamsi singuli ambularent, muniti essent adversus latrocinium; quia ipsa

117

