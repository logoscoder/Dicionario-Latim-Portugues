strepitus. Vox sine verbo aurem pulsat, cor non aedificat. Verumtamen in ipso corde nostro
aedificando advertamus ordinem rerum. Si cogito quid dicam, iam verbum est in corde meo: sed
loqui ad te volens, quaero quemadmodum sit etiam in corde tuo, quod iam est in meo. Hoc
quaerens quomodo ad te perveniat, et in corde tuo insideat verbum quod iam est in corde meo,
assumo vocem, et assumpta voce loquor tibi: sonus vocis ducit ad te intellectum verbi: et cum ad
te duxit sonus vocis intellectum verbi, sonus quidem ipse pertransit; verbum autem quod ad te
sonus perduxit, iam est in corde tuo, nec recessit a meo. Sonus ergo, transacto verbo ad te, nonne
tibi videtur dicere sonus ipse: Illum oportet crescere, me autem minui 11? Sonus vocis strepuit in
ministerium, et abiit, quasi dicens: Hoc gaudium meum completum est 12. Verbum teneamus,
verbum medullitus conceptum non amittamus. Vis videre vocem transeuntem, et Verbi divinitatem
manentem? Baptismus Ioannis modo ubi est? Ministravit, et abiit. Christi nunc Baptismus
frequentatur. Omnes in Christum credimus, salutem in Christo speramus: hoc sonuit vox. Nam quia
discernere difficile est a voce verbum, et ipse Ioannes putatus est Christus. Vox verbum putata est:
sed agnovit se vox, ne offenderet verbum. Non sum, inquit: Christus, nec Elias, nec propheta 13.
Responsum est: Tu ergo quis es? Ego sum, inquit, vox clamantis in eremo, Parate viam Domino 14.
Vox clamantis in eremo, vox rumpentis silentium. Parate viam Domino, tamquam diceret, Ego ideo
sono, ut illum in cor introducam: sed quo introducam non dignatur venire, nisi viam praeparetis.
Quid est: Viam parate; nisi, congrue supplicate? Quid est: Viam parate; nisi, humiliter cogitate? Ab
ipso accipite humilitatis exemplum. Putatur Christus, dicit se non esse quod putatur, nec ad suum
fastum errorem assumit alienum. Si diceret: Ego sum Christus; quam facillime crederetur, qui
antequam diceret, credebatur? Non dixit: agnovit se, distinxit se, humiliavit se. Vidit ubi haberet
salutem: lucernam se intellexit, et ne exstingueretur vento superbiae timuit.

Cur tantae gratiae homo missus, qui perhiberet testimonium Christo.
4. Haec enim dispositio placuit Deo, ut tantae gratiae homo testimonium perhiberet Christo, qui
posset putari Christus. Denique in natis mulierum, sicut dixit ipse Christus, nemo exsurrexit maior
Ioanne Baptista 15. Si hoc homine nullus erat maior homo, qui maior est illo, plus est quam homo.
Magnum testimonium Christi de se ipso, sed lippientibus et infirmis oculis parum de se testificatur
dies. Infirmi oculi diem expavescunt, lucernam ferunt. Ideo praemisit lucernam dies venturus. Sed
in corda fidelium lucernam praemisit, ad confundenda corda infidelium. Paravi, inquit, lucernam
Christo meo: Deus Pater in prophetia loquens: Paravi lucernam Christo meo 16: Ioannem Salvatori
praeconem, iudici praecursorem venturo, futuro amicum sponso. Paravi, inquit, lucernam Christo
meo. Quare parasti? Inimicos eius induam confusione: super ipsum autem florebit sanctificatio
mea 17. Quomodo per hanc lucernam inimici eius induti sunt confusione? Evangelium perscrutemur.
Calumniantes Iudaei Domino dixerunt: In qua potestate ista facis? Si tu es Christus, dic nobis
palam 18. Causam quaerebant, non fidem; unde insidiarentur, non unde liberarentur. Denique qui
corda eorum vidit, attendite quid respondit confusurus eos de lucerna. Interrogo, inquit, etiam vos
unum sermonem: Dicite mihi, Baptisma Ioannis unde est? de coelo, an ex hominibus? 19 Illi continuo
repercussi, et quamvis tenuiter radiante die, ad palpandum compulsi, quoniam claritatem illam
speculari non poterant, ad sui cordis tenebras confugerunt, et ibi secum turbari coeperunt,
offendentes et ruentes. Si dixerimus, inquiunt: hoc apud se ipsos, ubi cogitabant, sed quo ille
cernebat: Si dixerimus, inquiunt: De coelo est; dicet nobis, Quare ergo non credidistis ei? 20 Ipse
enim testimonium perhibuerat Christo Domino. Si autem dixerimus, Ab hominibus; lapidant nos
populi 21: quia propheta magnus Ioannes habebatur. Et dixerunt: Nescimus 22. Nescitis: in tenebris
estis, lumen amittitis. Quanto enim melius, si forte tenebrae in corde humano versantur, lumen
admittere, non amittere. Ubi dixerunt: Nescimus: ait Dominus: Nec ego dico vobis in qua potestate
ista facio 23. Scio enim quo corde dixeritis: Nescimus, non volentes doceri, sed timentes confiteri.

Christus Deus latens in carne.
5. Haec divina dispensatio; quantum homo perscrutari potest, melior melius, inferior inferius; haec
divina dispensatio magnum nobis insinuat sacramentum. Venturus enim erat Christus in carne, non
quicumque, non angelus, non legatus; sed ipse veniens salvos faciet eos 24. Non erat quicumque
venturus: et tamen quomodo erat venturus? In carne mortali nasciturus, infans parvulus futurus, in
praesepi ponendus, cunis involvendus, lacte nutriendus, per aetates augendus, postremo etiam
morte perimendus. Haec ergo omnia humilitatis indicia et nimiae humilitatis est forma. Cuius haec
humilitas? Excelsi. Quam excelsi? Noli quaerere in terra, transcende et sidera. Cum ad coelestes
exercitus Angelorum veneris, audies ab eis, Transi et nos. Cum veneris ad Sedes, Dominationes,
Principatus, Potestates, audies, Transi et nos; et nos facti sumus: Omnia per ipsum facta sunt 25.
Universam transcende creaturam; quidquid conditum est, quidquid institutum, quidquid mutabile,
sive corporeum, sive incorporeum, cuncta transcende. Videndo nondum potes, credendo
transcende: perveni ad Creatorem, et interim fide antecedente te, quae perducit te, perveni ad

49

