Confidit Aug. in Sanctorum pro se orationibus.
8. Itaque, fratres mei, obtestor Caritatem vestram, ut firmum et paratum con habeatis in Deo. Et
oremus omnes ad Deum, ut quomodo scit Dominus ducat nos, et custodiat vias nostras, et
corporales et spiritales; nihil enim continget nobis neque vobis, quod ille noluerit. Ne autem putetis
vacare posse orationibus sanctorum pro omnibus nobis apud Deum; quorum orationibus etiam
orationes nostrae et vestrae non erunt inanes apud Deum. Exemplum vobis dabo de sancta
Scriptura. Tabitha vidua mulier viduas vestiebat: contigit ut moreretur, ad Petrum apostolum
missum est, venit. Demonstratae sunt ei tunicae, quas illa propter pauperes texerat. Commotus est
misericordia Dominus: exaudivit Petrum, viduam bonam operariam reddidit luci 21. Sicut ergo illa
orationibus viduarum a monte reparata est, ita et nos orationibus beati Cypriani omniumque
sanctorum potens est Dominus ab omni malo [nos] liberare.

65

SERMO 313/F

HABITUS IN BASILICA BEATI MARTYRIS CYPRIANI IN MAPPALIBUS

DIE NATALIS EIUS
Mane disseruerat Aug. de caritate inquieta.
1. Primo respondeam fratri et collegae meo. Ego mane inquietam dixi debere esse caritatem, non
pigram; sed, quia hoc voluit, nos obaudiamus, et illi, et Deo per illum, et vobis, et det in vobis
oboedientiam. Cantavimus: Speravi in misericordia Dei 1. De spe nostra pauca dicamus. Et verba
quidem sermonis nostri competentem tempori finem habebunt; spes autem ipsa, de qua sermo est,
perdurare debet, et non cum sermone nostro cessare. Nos loquamur, et desinamus; illa semper
clamat ad Deum. Sed et ipsa spes - durum erit fortasse quod dico, sed non offendet si ostendero
quare dico, et credo quia non offendet - sed et ipsa spes non erit sempiterna. Cum enim res venerit,
spes non erit; tamdiu quippe dicitur spes, quamdiu nondum tenetur res, dicente Apostolo: Spes
autem quae videtur non est spes. Quod enim videt quis, quid sperat? Si autem quod non videmus
speramus, per patientiam exspectamus 2. Si ergo spes quae videtur non est spes, quia quod videt
quis, quid sperat? et ideo vocatur spes, quia quod non videmus speramus; cum venerit quod
videamus, spes non erit, quia res erit. Nec tunc maledictum erit, esse sine spe; modo vero
cuicumque, sine spe esse, maledictum est et opprobrium. Et vae illi, qui sine spe modo est! Male
est enim sine spe esse, quia nondum est cum re; tune esse desinat spes, quando tenebitur res.

Nullius hominis vita sine spe. Quantos fallit haec spes.
2. Res autem ipsa quae est, quae tenebitur? Quid est, quod succedet spei? Videmus enim modo
homines multa terrena sperare, et secundum saeculum ipsa vita nullius hominis est sine spe; et,
donec moriatur, quisque non est sine spe; spes in pueris, ut crescant, ut erudiantur, ut aliquid
noverint; spes in adulescentibus, ut uxores ducant, ut filios generent; spes in parentibus filiorum, ut
nutriant, ut erudiant, ut grandes videant, quibus parvulis blandiebantur; ut ipsam vitam spei
humanae potissimum nominem, quae quasi naturalior, et excusabilior, et tritior est. Sunt enim
multae spes vulgares, multum reprehensibiles; sed hanc teneamus, quae civilis et naturalis est. Ad
hoc enim quisque nascitur, ut crescat, ut coniugetur, ut filios procreet, ut erudiat, etiam ut pater
dicatur filiorum. Quid amplius quaerit? Et nondum est finita spes: optat coniungere filiis suis uxores,
et adhuc sperat. Et cum et hoc adeptus fuerit, optat nepotes; et cum hos habuerit, iam ecce tertia
successio est, et piger est senex dare locum pueris: adhuc quaerit sibi quid optet, quaerit quid
speret, et benevolus videtur. Utinam, inquit, vocet me puer ille avum, et audiam hoc de ore ipsius,
et moriar! Crescit puer, vocat avum, et ille nondum se cognoscit avum; utique enim, si avus est. Si
senex est, quare non agnoscit migrare iam debere, ut succedant qui nati sunt? Et cum audierit a
voce parvuli honoris nomen, vult illum ipse erudire. Numquid deest ut speret et pronepotem? Sic
moritur, et sperat; et sperat aliud atque aliud, cum illud quod sperabat acceperit. Sed accipiendo
quod sperabat, non satiatur, inhiat in aliis. Quare venerat quod sperabas? Certe iam ut finias, quo
pergis: non finis extenditur. Et quantos fallit haec spes, spes trita! Primo non satiat cum venerit, et
quantis non venit! Quanti speraverunt uxores, et ducere non potuerunt! Quanti speraverunt cum
quibus eis bene esset, et duxerunt a quibus cruciarentur! Quam multi optaverunt filios, et suscipere
nequiverunt! Quam multi de susceptis malis gemuerunt! Sic omnia. Speravit aliquis divitias: aut
non adeptis cruciatus est cupiditate, aut adeptis tortus timore. Et nemo est, qui sperare desinat,
nullus satiatur, tam multi falluntur, et ab spe saeculi non quiescunt.

Deus modo spes tua, ipse erit postea res tua.
153

