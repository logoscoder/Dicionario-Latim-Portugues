avaritia confutata, christianos animos inflammavit. Et quid plura dicam? Multi usquequaque habent
magnum corpus librorum eius. Sed nos uberiores gratias Domino agamus, quod habere meruimus
sanctum corpus membrorum eius; ubi preces nostras Domino, cui placuit, et cuius gratia talis
extitit, affectu ardentiore fundamus, et eum in Domino laudemus, per quem Dominum sic laudatum
esse gaudemus.

63

SERMO 313/D

TRACTATUS DE NATALE CYPRIANI

Lectum erat Evangelium Mc 8, 34ss. cum Io 12, 25 permixtum. Ad festivitatem
martyris fratrum sororumque multitudo convenerat.
1. Sollemnitatem sanctam eius martyris hodie celebramus, qui multos ante se martyres misit
eloquio, multos post se eduxit exemplo. Quid ergo tantae rei dignum tanto illi proferamus, nisi ut
non exspectet laudari a nobis, sed non cesset orare pro nobis? Sumus enim, et si non in eo merito
quo hic fuit, in ea certe vita in qua et ipse laboravit. Gessit enim vitam mortalem, et modo... gerens
impetrare meruit immortalem. Iste autem modus mortalem vitam gerendi, et ad immortalem
perveniendi, non ab ipso sibi praescriptus est, sed a duce, rege, imperatore, praecursore, adiutore,
salvatore, liberatore, omnium martyrum coronatore, Domino scilicet Deo et Salvatore nostro Iesu
Christo, unico Filio Dei ut crearemur, et filio hominis ut recrearemur; ab eo qui mentiri nescit, qui
nec fallit nec fallitur, praescripta est regula in qua est constitutus modus gerendi mortalem vitam et
perveniendi ad aeternam. Hanc beatus Cyprianus noverat et docebat: nec docebat tantum, sed et
faciebat; eo demonstrans non se fallere quos docebat, quia docendo vivebat, et vivendo faciebat.
Quid ergo Dominus? Quemnam modum constituit gerendi mortalem vitam, et meritum impetrandae
immortalis vitae? Modo audivimus, cum sanctum Evangelium legeretur: Qui vult me, inquit, sequi,
neget seipsum 1. Quasi obscurum videretur, addidit adhuc caelestis magister, et dicit: Qui amat
animam suam, perdet eam; et qui perdiderit eam propter me, inveniet eam 2. Iste est modus
gerendae mortalis vitae, ad impetrandam vitam immortalem; de hoc modo, favente ipso cuius
sollemnitatem agimus, et orante pro nobis, aliquid a nobis audiat Caritas vestra. [Magna est enim
merces proposita, fratres dilectissimi]. Certe sollemnitatem celebramus beatissimi martyris: ad
hanc festivitatem omnium fratrum sororumque multitudo convenit, et gaudent celebrantes natalicia
martyris. Si natalis est, natus est; ut nasceretur, conceptus est. Ubi conceptus est? In hac vita qua
natus est. Hanc vitam omnes novimus plenam tribulationibus: illam in qua hic renatus est beatus
Cyprianus, bene novimus; eius tamen natalicia celebramus. Et quis est nostrum, qui natalicia sua,
quae celebrat in domo sua, ex parva parte audeat comparare his nataliciis beatorum martyrum?
Quicumque hoc fecerit, se ipsum sacrilegum iudicabit.

Acta proconsularia de Cypriano recitata. Quomodo quod amamus perdimus.
2. Videamus ergo quid sit, abneget se; magna est enim merces proposita, fratres dilectissimi.
Audivimus confessionem beatissimi martyris Cypriani: Ego unum Deum colo, qui fecit caelum et
terram, mare et omnia quae in eis sunt 3. Tacet Deus, sed loquuntur opera Dei: ecce cui Deo, ecce
quali Deo, immo non quali et tali, sed Deo, ecce cui credidit Cyprianus. Quid est ergo, abneget se?
Nega te. Quid est, nega te? Cogeris negare Deum? nega te, et noli negare Deum. Noli istam vitam
tua temporalem amare, et contra vitam aeternam laborare; immo cede vitae aeternae, ut tu
aeternus efficiaris: abnega te, ut Deum confitearis; nega te, homo, ut angelus efficiaris; nega te,
homo mortalis, ut confessus Deum in aeternum vivere merearis. Ecce vitam temporalem amas: non
vis eam negare, et Deum vis negare. Recedit a te Deus, quem negasti, quem confiteri noluisti; et
habebis vitam temporalem, quam negare noluisti. Videamus ergo quam diu habiturus es istam
vitam. Ecce crastinus dies, et post crastinum alter crastinus, et post multos crastinos venit finis. Et
quo ibis? quo exibis? Nempe ad Deum, quem negasti. O miser, infelix! et Deum negasti, et vitam
temporalem velis nolis perdidisti. Vita enim ista, fratres dilectissimi, velimus nolimus transit, currit;
abnegemus ergo nos ipsos in hac temporali vita, ut in aeternum vivere mereamur. Abnega te,
confitere Deum. Amas animam tuam? perde illam. Sed dicis mihi: Quomodo quod amo perdo? Facis
hoc in domo tua. Amas frumentum, et spargis frumentum, quod in horreum tanta diligentia
reconderas, quod tanto labore messis et triturationis purgaveras; iam repositum, iam mundatum,
veniente sementis tempore proferes, sparges, obrues, ne videas quod spargis. Ecce amando
frumentum, spargis frumentum; amando vitam, funde vitam; amando animam tuam, perde eam;
quia cum perdideris eam propter Deum in hoc tempore, in futuro invenies eam in vitam aeternam.
Amando ergo vitam, funde vitam.

148

