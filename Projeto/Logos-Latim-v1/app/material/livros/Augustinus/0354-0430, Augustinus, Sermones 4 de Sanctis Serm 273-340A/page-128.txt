cetera ergo, ubi Dominus Iesus adsidue filium hominis se esse testatur, illum potissimum
commemoremus ubi ait discipulis suis: Quem me dicunt homines filium hominis? 6 Quem te dicunt
nisi filium hominis? Sed multi sunt filii hominum genere idem, virtutibus vel condicionibus dispares.
Dicit ergo: Quem me dicunt homines? Responsum est quod alii eum dicerent Eliam, alii Ieremiam,
alii Ioannem Baptistam vel unum ex Prophetis, tamquam filium hominis unum ex magnis
hominibus. Sed hoc homines quibus et pecoribus communis est salus. Vos autem, inquit, quem me
esse dicitis? 7 quasi illi non essent homines. Ait ille: Hoc et hoc me dicunt homines pertinentes ad
hominem. Vos autem, utique filii hominum pertinentes ad filium hominis, quem me esse dicitis?
Tunc respondit Petrus unus pro omnibus, unitas in omnibus, et ait: Tu es Christus Filius Dei vivi 8.
Commendat Christus suam humilitatem. Confitetur Petrus Christi maiestatem. Sic decebat, sic
oportebat. Audi, Petre, quid Christus pro te, et tu, dic quis pro te filius hominis. Quem me enim esse
dicunt homines filium hominis? Quis est iste qui pro te factus est filius hominis? Tu es Christus Filius
Dei vivi. Ego, inquit, commendo humilitatem meam, tu agnosce divinitatem meam. Ego dico quid
pro te factus sim, tu dic unde te fecerim.

Quod semper ignoratum est quando, veniet aliquando.
4. Salus ergo ista temporalis, hominibus iumentisque communis, contempta est a martyribus, illa
quam habebant cum Adam homine, non cum filio hominis. Filii autem hominum pertinentes ad
filium hominis, ut salutem contemnant hominibus iumentisque communem, sub tegmine alarum
tuarum sperabunt 9. Quid ergo, carissimi, ut salutem istam contemnerent martyres, non est ista
salus aliquod bonum? Si bonum non esset, quis glorietur quia contemnit quod nullum est bonum?
Contemnat bonum ut veniat ad melius. Loquimur de salute ista quam nemo quaerens culpandus
est. Videmus nihil aliud agere homines, quantum pertinet ad vitae praesentis sustentaculum, nisi ut
salus ista, aut reparetur si defecerit, aut obtineatur si defuerit. Sed quamdiu - erit huius finis velis
nolis - quamdiu poteris tenere istam salutem qui revocare non potes extremum diem? Fixa est
unicuique aliqua meta novissimi diei. Ad istam metam omnes currunt, nec volentes currunt, sed
impelluntur. Huic metae propinquiores sumus hodie quam heri, cras quam hodie, et quod semper
ignoratum est quando, veniet aliquando. Sollicite ergo vivamus quia nescimus quando moriamur.
Nescimus quando, et nescimus quam prope sit hoc quod diximus: "aliquando". Ac per hoc
beatissimi martyres, cum venissent ad artic[ul]um temptationis, ut eis aut vita esset temporalis
retinenda incertum "quando" admittendo, aut illa prendenda quae est sine fine retinenda - Quid
miramini fratres mei? - quia fidem habuerunt, appenderunt et elegerunt, vicerunt quia melius
elegerunt, elegerunt quia dilexerunt, et ut diligerent unde, nisi quia dilecti sunt, habuerunt? O
beati! O gloriosi! O fortes! O magni! O felices! O Deo dedicatio! O ex omni parte quadrati! Bonum,
sed temporale est, quod contempsistis. Bonum aeternum et incorruptibile est quod elegistis. Merito
in confessione stetistis: quacumque vos persecutor vertere voluit, non ruistis.

Martyres candidas fecerunt stolas suas in sanguine Agni.
5. Hoc est esse vere beatum: ille vos miro modo de sanguine candidavit. Divinus sermo ait in
Apocalypsi. Hi sunt qui de magna et multa tribulatione venerunt et laverunt stolas suas et candidas
eas fecerunt 10. Ubi eas candidas fecerunt? In sanguine, non cuiscumque sed Agni 11. Omnis sanguis
cruentat, sanguis Agni candidat. Quomodo candidat? Ecce Agnus Dei, ecce qui tollit peccata
mundi 12. Nam illud non est mirum quod stolas suas in sanguine laverunt. Potest enim aliquid in
sanguine lavari, unde quidam ait: Sanguine largo colla armosque lavant 13. Lavant, numquid
candidant? Ideo vigilavit sermo divinus, et cum dixisset: Laverunt stolas suas, addidit quod mireris:
et candidas eas fecerunt in sanguine Agni. Quomodo enim illo non candidaretur quidquid lavaretur,
de quo sanguine dictum est: Hic est sanguis meus qui pro multis effundetur in remissionem
peccatorum 14?

52

SERMO 307

IN DECOLLATIONE BEATI IOANNIS BAPTISTAE

Ioannis Baptistae caedes qua occasione facta.
1. 1. Cum sanctum Evangelium legeretur, crudele spectaculum ante oculos nostros constitutum
est, caput sancti Ioannis in disco, feralis missus crudelitatis, propter odium veritatis. Puella saltat, et
saevit mater: et inter delicias et lascivias convivantium temere iuratur, et impie quod iuratur,
impletur. Factum est Ioanni quod ipse praedixerat. De Domino enim Iesu Christo dixerat: Illum
oportet crescere, me autem minui 1. Iste minutus est in capite, ille crevit in cruce. Odium peperit

128

