qui episcopi estis, non autem nos laici. Itane vero haec vox iusta vobis videtur? Quid enim sumus
os, i peritis vos? Aliud est, quod sumus propter nos; aliud, quod sumus propter vos. Christiani
sumus propter nos, clerici et episcopi non nisi propter vos. Apostolus non clericis, non episcopis et
presbyteris loquebatur, quando dicebat: Vos autem estis membra Christi 19. Plebibus dicebat,
fidelibus dicebat, Christianis dicebat: Vos autem estis membra Christi. Attendite in quo corpore
membra sitis, attendite sub quo capite in una corporis compage vivatis; videte unum Spiritum,
quem ab illo accepistis. Ipsa replico verba Apostoli: Tollens ergo membra Christi faciam membra
meretricis? 20 Et Christiani nostri non solum diligunt, sed etiam instituunt meretrices? Non solum
diligunt eas, quae erant, sed instituunt eas, quae non erant; quasi non et ipsae animas habeant,
quasi non et pro ipsis effusus sit sanguis Christi, quasi non dictum sit: Meretrices et publicani
praecedunt vos in regnum caelorum 21. Cum ergo debeamus ipsas lucrari, cum illis perire eligitur. Et
hoc a Christianis fit; nolo dicere: et a fidelibus. Catechumenus forte contemnit se. Catechumenus,
inquit, sum. Catechumenus es? Catechumenus. Alia frons tua accepit Christi signum, et aliam tollis
ad theatrum? Ire vis? Muta frontem, et vade. Ergo frontem, quam non potes mutare, noli perdere.
Nomen Dei super te invocatur, Christus super te invocatur, Deus super te invocatur, signum crucis
Christi tibi in fronte depingitur atque figitur. Omnes exhortor, omnes alloquor; videbitis quam
honestiores eritis in nomine Domini nostri Iesu Christi.

Vicinae civitatis Coloniae Simittû exemplum imitandum. Laudes auditorum Aug.
onerant, non honorant.
9. Audeo dicere: Vicinam civitatem vestram imitamini, vicinam civitatem Simittû imitamini. Nihil
aliud vobis dico. Apertius vobis dico in nomine Domini Iesu Christi; nemo ibi intrat in theatrum,
nullus ibi turpis remansit. Legatus ibi voluit agere huiusmodi turpitudines; nullus principalis, nullus
plebeius intravit, nullus Iudaeus intravit. Ipsi honesti non sunt? Illa civitas non est? Illa colonia non
est, tanto honestior, quanto istis rebus inanior? Haec vobis non diceremus, si bona de vobis
audiremus; si autem tacuerimus, timeo ne pariter iudicemur. Voluit ergo Deus, fratres mei, ut
transirem hac. Frater meus tenuit me, iussit, rogavit, compulit, ut verbum vobis facerem. Unde
facerem, nisi unde plus timeo? Unde facerem, nisi unde plus doleo? Nescitis me et nos omnes
gravissimam rationem reddituros Deo de laudibus vestris? Putatis quod istae laudes honorent nos?
Onerant, non honorant. Valde gravis de illis laudibus ratio redditur; valde timeo, ne dicat nobis
Christus in iudicio suo: Mali servi, laudes populi mei libenter accipiebatis, et mortem ipsorum eis
tacebatis. Praestabit autem Dominus Deus noster, ut de cetero bona de vobis audiamus, et in illius
miseratione consolemur de vestra correctione: tanto enim erit maius gaudium, quanto magna
modo tristitia.

42

SERMO 302

DE NATALE SANCTI LAURENTII

Temporalia beneficia per martyrum orationes cur Deus impertit.
1. Beati martyris Laurentii dies sollemnis hodiernus est. Huic sollemnitati sanctae Lectiones
congruae sonuerunt. Audivimus et cantavimus, et evangelicam lectionem intentissime accepimus.
Martyrum ergo vestigia imitando sectemur, ne sollemnitates eorum inaniter celebremus. Cuius
autem meriti sit memoratus martyr, quis ignorat? Quis ibi oravit, et non impetravit? Quam multis
infirmis meritum eius etiam temporalia beneficia praestitit, quae ille contempsit. Concessa sunt
enim, non ut precantium permaneret infirmitas, sed ut de terrenis concessis, amor fieret ad
appetenda meliora. Quaedam enim plerumque parva et ludicra concedit pater parvulis filiis, quae
maxime, nisi acceperint, plorant. Benigna et paterna indulgentia haec impertit, haec donat, quae
non vult permanere in filiis suis iam grandiusculis, iam proficientibus. Donat ergo pueris nuces,
quibus servat hereditatem. Ludentibus et de quibusdam ludicris se oblectantibus cedit paterna
pietas, ne deficiat aetatis infirmitas. Blandientis est hoc, non aedificantis. Quod aedificaverunt
martyres, quod capere potuerunt, quod grandi corde ceperunt, propter quod sanguinem fuderunt,
audistis in Evangelio: Merces vestra magna est in caelis 1.

Duae vitae. Praesens vita quam aerumnosa, et tamen vehementer amata.
Aeterna vita sic diligatur, quomodo ista temporalis.
2. Verumtamen, carissimi, cum duae vitae sint, una ante mortem, alia post mortem; ambae istae
vitae habuerunt et habent amatores suos. Qualis sit brevis haec vita, quid describere opus est?
Experti sumus quam aerumnosa, quam querelosa; circumdata temptationibus, plena timoribus;

104

