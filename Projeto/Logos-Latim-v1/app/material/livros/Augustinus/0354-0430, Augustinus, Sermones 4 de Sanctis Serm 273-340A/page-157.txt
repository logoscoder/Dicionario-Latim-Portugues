athletam suum. Nec tacuit quod vidit: Ecce video, inquit, coelum apertum, et Filium hominis
stantem ad dexteram maiestatis 10. Illi hoc audito, quasi blasphemia esset, quod ille dixisset, aures
obturaverunt, ad lapides cucurrerunt. In Psalmo erat dictum: Sicut aspidis surdae, et obturantis
aures 11. Prorsus exhibuerunt quod de illis praedictum erat. Coepit lapidari. Modo attendite illum
saevientem, recolite verba dura: Dura cervice, et non circumcisi corde et auribus 12. Quasi inimicus
erat: tamquam, si fieri posset, omnes occidere cupiebat. Hoc dicat, qui cor non videt. Latebat cor
eius: sed audita sunt novissima verba eius, et patuerunt occulta eius, cum lapidaretur. Domine
Iesu, inquit, accipe spiritum meum. Tibi dixi: tibi morior. Domine Iesu, accipe spiritum meum 13.
Quia adiuvisti, vicit quem suscipis. Accipe spiritum meum, de manu eorum qui oderunt tuum. Hoc
dixit sanctus Stephanus stans.
4. 5. Et post hoc fixit genu, et ait: Domine, ne statuas illis hoc peccatum 14. Ubi est: Dura cervice?
Hoc est totum quod clamabas? hoc est totum quod saeviebas? Foris clamabas, et intus orabas.

Stephanus pro se orans stat, quia exigit debitum. Homo ex se malus, Dei autem
dono bonus.
4. 6. Domine Iesu, accipe spiritum meum 15: hoc stans. Exigebat enim debitum, quando dicebat:
Domine Iesu, accipe spiritum meum. Exigebat debitum, quod martyribus promissum erat: debitum,
de quo dicit Apostolus: Ego enim iam immolor, et tempus resolutionis meae instat. Bonum
certamen certavi, cursum consummavi, fidem servavi: de caetero reposita est mihi corona iustitiae,
quam reddet mihi Dominus in illa die iustus iudex 16. Reddet, reddet quod debet. Qui erat ante
debitor suppliciorum, postea coepit Deum tenere largitorem praemiorum. Unde fuit apostolus
Paulus debitor suppliciorum? Quia inimicus Ecclesiae, quia persecutor. Ipsum audi: Non sum dignus
dici apostolus, quia persecutus sum Ecclesiam Dei 17. Non sum dignus, dignus dicit. Quare non es
dignus? Poenas pati, in gehennas intrare, pro meis meritis cruciari, hoc eram dignus: apostolus
esse, non eram dignus. Unde ergo hoc tibi, quo non eras dignus? Secutus est: Sed gratia Dei sum
quod sum 18. Malo meo fui quod fui: dono Dei sum quod sum. Ut ergo postea exigeret debitum,
prius accepit indebitum. Quod debitum postea? Superest mihi corona iustitiae, quam reddet mihi
Dominus in illo die iustus iudex 19. Reddet mihi, debetur mihi: indebitum prius. Quid? Non sum
dignus vocari apostolus: sed gratia Dei sum quod sum. Sic et sanctus Stephanus: Domine Iesu,
stans secum ad fiduciam, quia bene militaverat, bene certaverat, hosti non cesserat, timorem
calcaverat, carnem spreverat, mundum et diabolum vicerat: inde stabat cum diceret: Domine Iesu,
accipe spiritum meum 20.

Saulus in Stephani caede saevior persecutor. Saulus a Sa端le dictus Paulus,
modicus, parvus. Stephanus pro inimicis fixo genu orat, quia petit indebitum.
4. 7. Quando iste exigebat debitum, Paulus apostolus cumulabat sibi debitum. Ille petebat debitum
bonum: ille addebat ad debitum malum. Quid enim putatis, fratres? Quando lapidabatur Stephanus,
audistis, sed forte non advertistis, posuerunt falsi testes lapidaturi Stephanum, posuerunt
vestimenta sua ad pedes cuiusdam adolescentis, nomine Sauli.
5. 7. Iste Saulus, et postea Paulus: persecutor Saulus, praedicator Paulus. Saulus enim nomen est a
Sa端le. Sa端l persecutor erat regis David. Talis fuerat Sa端l in David, qualis Saulus in Stephanum.
Postea vero cum vocatus esset de coelo; vocatus, prostratus, mutatus, ubi coepit apostolus
praedicare verbum Dei; mutavit sibi nomen, et dixit se Paulum. Et hoc quare elegit? Quia Paulus
modicus est, Paulus parvus est. Nos solemus sic loqui: Videbo te post paulum, id est post modicum.
Unde ergo Paulus? Ego sum minimus Apostolorum 21. Magna, divina spectacula! Qui erat in caede
Stephani persecutor, factus est regni coelorum postea praedicator. Quantum saeviebat in illa
caede, vultis audire? Vestimenta lapidantium servabat, ut omnium manibus lapidaret. Ergo
posteaquam Stephanus sanctus stans exigeret debitum dicens: Domine Iesu, accipe spiritum
meum 22; attendens inimicos suos, qui sibi lapidando malum debitum faciebant, et addebant ad
thesaurum illum, de quo dicit apostolus Paulus: Tu autem secundum duritiam tuam et cor
impoenitens, thesaurizas tibi iram in die irae et revelationis iusti iudicii Dei 23: attendit eos, et
misertus est eis, et fixit pro eis genu. Pro se stabat, pro eis genua figebat. Discrevit iustum a
peccatoribus: pro iusto stans petebat, quia mercedem exigebat; pro peccatoribus genua fixit, quia
sciebat quam difficile pro tam sceleratis posset exaudiri. Quamvis iustus, quamvis sub ipsa corona
constitutus, non praesumpsit, sed genu fixit: non attendens quid ipse dignus esset petendo
accipere, sed quid ipsi digni essent, a quibus volebat horrenda supplicia removere. Domine, inquit,
ne statuas illis hoc peccatum 24.

157

