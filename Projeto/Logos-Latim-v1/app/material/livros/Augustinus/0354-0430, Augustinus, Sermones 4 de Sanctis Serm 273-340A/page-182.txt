Filio Pater non pepercit, sed pro nobis omnibus tradidit illum: hinc probavit Apostolus vere se
dixisse: Si Deus pro nobis, quis contra nos? Qui etiam Filio proprio non pepercit, sed pro nobis
omnibus tradidit illum. Quomodo non et cum illo omnia nobis donavit? 7 Quando cum illo omnia
donavit nobis, et ipsum donavit nobis. Numquid terret me fremitus mundi, cui donatus est artifex
mundi? Christum nobis donatum esse gaudeamus, et nullos Christi inimicos in hoc saeculo
timeamus. Quis enim nobis donatus sit videte: In principio erat Verbum, et Verbum erat apud
Deum, et Deus erat Verbum 8. Ipse est Christus, ipse est unigenitus Dei Filius, ipse est gignenti
coaeternus. Omnia per ipsum facta sunt 9. Quomodo non nobis donata sunt, quae per ipsum facta
sunt, quando nobis donatus est ipse, per quem omnia facta sunt? Et ut sciatis quia ipse est:
Verbum caro factum est, et habitavit in nobis 10. Desidera et expete donatam tibi vitam Christi; et
donec pervenias, tene pignus mortem Christi. Non enim, promittens nobis victurum se esse
nobiscum, potuit maius pignus dare nobis, quam mori pro nobis. Mala, inquit, vestra pertuli, bona
mea non reddam? Promisit, cautionem fecit, pignus dedit; et tu dubitas credere? Promisit, cum hic
inter homines ambularet; cautionem fecit, cum Evangelium scriberet. Ad pignus ipsius quotidie
dicis, Amen. Pignus accepisti, quotidie erogatur tibi. Noli desperare, qui vivis ex pignore.

Christus ipse futurus possessio nostra.
3. An forte iniuria fit unigenito Filio, cum dicitur quod donatus est nobis, tamquam ipse futurus sit
nostra possessio? Plane ipse futurus est. Quid enim si quispiam hodie tibi donet villam amoenam et
fertilem, ubi te delectet semper habitare propter amoenitatem, unde te possis facile sustentare
propter fertilitatem; nonne amplecteris donum, et danti gratias agis? In Christo mansuri sumus.
Quomodo non erit nostra possessio, ubi manebimus, et unde vivemus? Dicat et hoc Scriptura, ne
nostris coniecturis aliquid contra disciplinam verbi Dei usurpasse videamur. Audi quid ei dicat
quidam, qui noverat, quia si Deus pro nobis, quis contra nos? Dominus, inquit, pars haereditatis
meae 11. Non dixit: O Domine, quid das mihi aliquam haereditatem? Quidquid mihi dederis, vile est.
Tu esto haereditas mea, amo te, totus amo te, toto corde, tota anima, tota mente amo te. Quid erit
mihi, quidquid dederis mihi praeter te? Hoc est Deum gratis amare, de Deo Deum sperare, de Deo
properare impleri, de ipso satiari. Ipse enim sufficit tibi; praeter illum nihil sufficit tibi. Noverat hoc
Philippus, quando dicebat: Domine, ostende nobis Patrem, et sufficit nobis 12. Quando ergo erit
quod Apostolus dicit in fine: Ut sit Deus omnia in omnibus 13, ut ipse sit nobis quidquid hic sine illo
desideramus, et cuius desiderio plerumque in illum peccamus? pro omnibus ipse erit nobis, quando
erit Deus omnia in omnibus. Peccas in Deum ut manduces, peccas in Deum ut vestiaris, peccas in
Deum ut vivas, peccas in Deum ut honoreris. Et quando omnia numerabo? Noli in Deum propter ista
peccare. Propter cibum peccas in Deum? cibus tibi aeternus erit Deus. Propter vestem peccas in
Deum? immortalitate te vestiturus est Deus. Propter honorem peccas in Deum? honor tuus erit
Deus. Propter amorem vitae temporalis peccas in Deum? aeterna vita tibi erit Deus. Noli propter
aliquid in eum peccare. Ipsum enim debes gratis amare, qui ipse te poterit pro rebus omnibus
satiare.

89

SERMO 335

IN NATALI MARTYRUM

Sanctorum martyrum voces. Delectationes et dolores vicerunt martyres.
1. Quoniam dies sanctorum martyrum est, unde potius aliquid delectet nos dicere, nisi de gloria
ipsorum? Adiuvet nos Dominus martyrum, quia ipse est corona eorum. Voce martyrum audivimus
paulo ante beatum apostolum Paulum praedicantem: Quis nos separabit a caritate Christi? Ista vox
est martyrum: Tribulatio? an angustia? an persecutio? an fames? an nuditas? an periculum? an
gladius? Sicut scriptum est, Propter te morte afficimur tota die, deputati sumus ut oves occisionis.
Sed in his omnibus superamus per eum qui dilexit nos 1. Haec est vox martyrum, omnia tolerare, et
de se nihil praesumere, illum diligere qui glorificatur in suis: ut qui gloriatur, in Domino glorietur 2.
Noverant et illud quod nos cantavimus paulo ante: Laetamini in Domino, et exsultate, iusti 3. Si iusti
in Domino laetantur, iniusti non noverunt laetari nisi in saeculo. Sed ipsa est prima acies
debellanda: primo vincendae sunt delectationes, et postea dolores. Quomodo potest superare
mundum saevientem, qui non potest superare blandientem? Blanditur hic mundus, pollicendo
honores, divitias, voluptates: minatur hic mundus, intentando dolores, egestates, humilitates. Qui
non contemnit quod pollicetur, quomodo superare potest quod minatur? Habent delectationem
suam divitiae: quis nesciat? Sed plus habet delectationis iustitia. Delectare divitiis cum iustitia: ubi
autem talis articulus tentationis inciderit, ut duo haec veniant in tentationem, divitiae et iustitia, et
non possis habere utrumque, sed si miseris manum ad divitias, necesse est ut amittas iustitiam; si

182

