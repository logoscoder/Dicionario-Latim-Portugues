anima mea; non dicit: Audiant gentes, et iucundentur; audiant homines, et iucundentur: sed:
Audiant mites, et iucundentur. Audiant quibus sapit. Mitis enim erat Christus: Sicut ovis ad
immolandum ductus est 7. Propterea mitis, quia sicut ovis ad immolandum ductus est. Audiant
mites, et iucundentur. Quia sapiunt quod dictum est: Gustate, et videte quam suavis est Dominus:
beatus vir qui sperat in eum 8. Longam lectionem audivimus, brevis est dies: longo sermone etiam
nos tenere vestram patientiam non debemus. Novimus quia patienter audistis, et diu stando et
audiendo tamquam martyri compassi estis. Qui audit vos, amet vos, et coronet vos.

3 SERMO 275
IN NATALI MARTYRIS VINCENTII

Vincentii in poenis fortitudo ex adiutorio Christi. Martyres discernit causa, non
poena.
1. Magnum et multum mirandum spectaculum noster animus cepit: nec inanissimam et
perniciosissimam, sicut solet in theatris quarumque nugarum, sed plane utilissimam et
fructuosissimam voluptatem oculis interioribus hausimus, cum beati Vincentii gloriosa passio
legeretur. Erat videre invictam Martyris animam contra insidias antiqui hostis, contra saevitiam
impii iudicis, contra dolores mortalis carnis, acerrima conflictatione certantem, et in adiutorio
Domini cuncta superantem. Ita plane, carissimi, ita prorsus fuit: in Domino laudemus hanc animam,
ut audiant mites, et iucundentur 1. Quas voces audierit, quas reddiderit, quae tormenta devicerit,
decursa lectio declaravit, et nobis tamquam in conspectu quae gesta sunt posuit. Tanta poena erat
in membris, tanta securitas in verbis, tamquam alius torqueretur, alius loqueretur. Et vere alius:
praedixit enim hoc Dominus, et promisit martyribus suis dicens: Non vos estis qui loquimini, sed
Spiritus Patris vestri qui loquitur in vobis 2. In Domino ergo laudetur haec anima. Nam quid est
homo, nisi quod memor est eius? 3 Aut quae vires pulveris, nisi illo adiuvante qui nos fecit ex
pulvere? Ut qui gloriatur, in Domino glorietur 4. Si enim diabolicus et seductor spiritus plerumque
implet vel fallaces vates, vel falsos martyres suos, ut tormenta corporis vel ipsi sibi ingerant, vel
ingesta contemnant: quid magnum est Domino Deo nostro ad confirmandam praedicationem
nominis sui, ipsorum praedicatorum carnem quidem in manus persequentium tradere, mentem
vero in arcem libertatis assumere; ut etiam dum illa patitur iniquitatem, haec asserat veritatem?
scilicet ut victores non tolerantia faciat, sed iustitia: quoniam martyres discernit causa, non poena.
Multi enim dolores toleraverunt pertinacia, non constantia; vitio, non virtute; pravo errore, non
recta ratione; diabolo possidente, non persequente. In nostro autem vincente Vincentio, ille quidem
vincebat, qui possidebat: sed ille possidebat, qui principem huius mundi miserat foras 5, ut etiam
pugnans extrinsecus superaretur, qui iam fuerat superatus, ne intus dominaretur. Ille quippe qui
missus est foras, non cessans tamquam leo rugiens circuit requirendo quem devoret 6. Sed eum
expugnat ille pro nobis, qui eo excluso regnat in nobis.

Diabolus in Vincentii tormentis magis tortus quam Vincentius.
2. Denique magis diabolus non victo Vincentio, quam Vincentius persequente diabolo torquebatur.
Quanto enim erant illa truculentiora et exquisitiora tormenta, tanto magis tortus de torquente
triumphabat; et ex illa carne tamquam ex terra suo sanguine irrigata, de qua plus dolebat inimicus,
palma crescebat. Sed quia ille latenter saevit, et latenter victus affligitur; manifeste apparebat in
praeside homine, quid in occulto diabolus pateretur, et ille invisibilis adversarius per sui vasculi,
quod impleverat, crepantis rimulas prodebatur. Voces enim huius hominis, oculi, vultus, et
turbulentus totius corporis motus, indicabant quam graviora tormenta sentiret interius, quam erant
quae Martyri infligebat exterius. Si consideremus perturbationem torquentis et tranquillitatem
tormenta patientis, videre facillimum est quis erat sub poenis, quis supra poenas. Quae gaudia
erunt in virtute regnantium, quando tanta sunt pro veritate morientium? Quid erit cum corporis
incorruptione fons vitae, quando ros eius inter tormenta tam dulcis est? Et quid faciet impiis
aeterna flamma, quos ita vastat irati cordis insania? Quid passuri sunt, cum iudicabuntur, qui iam
cum iudicant cruciantur? Iudicia futura sanctorum quid habitura sunt potestatis, cum in hac vita
tribunal iudicis catasta torserit Martyris?

Corpus Martyris exanime divino praesidio non destitutum. Reliquiis sanctorum
divinitus honor conciliatus.

4

