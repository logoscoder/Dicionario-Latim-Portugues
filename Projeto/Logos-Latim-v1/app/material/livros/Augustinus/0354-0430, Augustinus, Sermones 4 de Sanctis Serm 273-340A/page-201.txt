102 SERMO 335/M
SERMO UNIUS IUSTI

Qui vult in refrigerio esse, sit iustus.
1. Diem celebramus hodie mortui iusti, et non est hic. Si autem scire vultis ubi sit, interrogate
lectionem quam primo audistis: Iustus si morte praeoccupatus fuerit, in refrigerio erit 1. Refrigerium
enim in hoc saeculo, cui, unde plena sunt omnia tribulationibus, et quando tribulationes parcunt,
plena sunt tentationibus? Mundus enim iste, sive minetur sive blandiatur, timendus est. Sed Deus
timeatur, et mundus potius contemnatur, ut magis sit cavendus. Si ergo volumus in refrigerio esse,
quando mors praeoccupaverit, iusti simus.
2. Forte dicit aliquis: Multum est ad me. Attendamus enim quod scriptum est: Iustus si morte
praeoccupatus fuerit, in refrigerio erit, et cum quaerimus quis sit iustus, terret nos Psalmus: Omnis
homo mendax 2. Audiamus librum Sapientiae: Iustus si morte praeoccupatus fuerit, in refrigerio
erit 3; audiamus Psalmum: Ego dixi in excessu mentis meae: omnis homo mendax 4. Numquid
sanctus Domicianus non erat homo? Si ergo homo erat, et omnis homo mendax, quomodo iustus
erat, si mendax erat? aut quomodo in refrigerio est, si iustus non erat?

Talis et tantus qui pro nobis mortuus est, et mortem timemus?
3. Attendamus ergo, carissimi, habemus ista cogitatione plena testibus non parum refrigerii in eo
quod audimus Apostolum dicentem: Ad hoc enim Christus mortuus est ut et vivorum et mortuorum
dominetur; et: Sive enim vivimus, sive morimur, Domini sumus 5. Ille est iustus, non perdet suos:
certi sumus quia Christus non erat mendax. Christus homo, et non mendax. Quomodo ergo omnis
homo mendax? Quia Christus sic homo, ut non solum homo. Ille nisi et Deus et homo esset,
mendax esset. Talis ergo et tantus pro nobis mortuus est, et mortem timemus? Praecessit et
resurrexit: eius membra sumus et caput sequimur.

Quidquid homo est et invenerit, a Deo accepit.
4. Nam et ipse Psalmus consolatur nos: Quid retribuam Domino pro omnibus quae retribuit mihi? 6
Ille qui dixit: Ego dixi in excessu mentis meae: omnis homo mendax 7, homo mendax gratias agit
Domino, et non invenit quod illi retribuat pro tantis beneficiis, quae ab illo accepit. Quid enim ab illo
accepimus, cum quaerimus quid retribuamus et non inveniemus? Non eramus et creavit nos; et non
erant pecora et creavit pecora; amplius quod ad imaginem suam fecit nos: perieramus et quaesivit
nos; mortem Filii sui pignus dedit nobis, et vitam Filii sui promisit nobis; ab omnibus peccatis nostris
in baptismate salutari mundavit nos, et quia hic vivendo postea contraximus quod dimitteret, ut
dicamus: Et dimitte nobis peccata nostra 8 docuit nos; totum mundavit in baptizato, totum
mundavit in renato vivente; non relinquit mori; non permittit mori; dico in peccato, quae mors
maligna et aeterna est; vocatum monet, instruit, adiuvat, ignoscit, liberat. Quid retribuam Domino
pro omnibus quae retribuit mihi? 9 Quid dicis, homo? Quid vis retribuere? Quidquid inveneris, ab illo
accepisti.

Veniet ad mercedem qui ex fide vivit.
5. Veniemus ergo, veniemus, si ex fide vivamus, tunc enim iusti erimus quia iustus ex fide vivit 10,
veniemus ergo ad illam mercedem, quae aequalis erit omnibus. Pueri credunt, prima hora venerunt;
adolescentes credunt, tertia hora venerunt; iuvenes credunt, sexta hora venerunt; graviores
credunt, nona hora venerunt; decrepiti credunt, novissima hora venerunt. Diversis horis venerunt et
mercedem unam receperunt. Sic facti sunt novissimi primi et primi novissimi. Quid est, novissimi
primi et primi novissimi? Quia quod acceperunt primi, hoc acceperunt et novissimi. Quid est ipse
denarius? Vita aeterna. Quare aequalis est omnibus? Quia ibi nemo vivit plus, nemo minus. Ad hoc
tendamus, in Domino confidamus, viam temptationis evadamus, vitam felicitatis habeamus.

103 SERMO 336
IN DEDICATIONE ECCLESIAE

201

