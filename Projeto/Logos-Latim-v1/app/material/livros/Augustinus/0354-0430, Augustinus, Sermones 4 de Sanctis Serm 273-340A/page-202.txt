Aedificatio et dedicatio domus Dei in nobis. Mandatum novum canticum novum.
1. Celebritas huius congregationis, dedicatio est domus orationis. Domus ergo nostrarum orationum
ista est, domus Dei nos ipsi. Si domus Dei nos ipsi, nos in hoc saeculo aedificamur, ut in fine saeculi
dedicemur. Aedificium, imo aedificatio habet laborem, dedicatio exsultationem. Quod hic fiebat,
quando ista surgebant, hoc fit modo cum congregantur credentes in Christum. Credendo enim
quasi de silvis et montibus ligna et lapides praeciduntur: cum vero catechizantur, baptizantur,
formantur, tamquam inter manus fabrorum et opificum dolantur, collineantur, complanantur.
Verumtamen domum Domini non faciunt, nisi quando caritate compaginantur. Ligna ista et lapides
si non sibi certo ordine cohaererent, si non se pacifice innecterent, si non se invicem cohaerendo
sibi, quodam modo amarent; nemo huc intraret. Denique quando vides in aliqua fabrica lapides et
ligna bene sibi cohaerere, securus intras, ruinam non times. Volens ergo Dominus Christus intrare,
et in nobis habitare, tamquam aedificando dicebat: Mandatum novum do vobis, ut vos invicem
diligatis 1. Mandatum, inquit, do vobis. Veteres enim eratis, domum mihi nondum faciebatis, in
vestra ruina iacebatis. Ergo ut eruamini de vestrae ruinae vetustate, vos invicem amate. Consideret
ergo Caritas vestra, aedificari adhuc istam domum toto, sicut praedictum est et promissum, orbe
terrarum. Cum enim aedificaretur domus post captivitatem, sicut habet alius psalmus, dicebatur:
Cantate Domino canticum novum; cantate Domino, omnis terra 2. Quod ibi dixit, canticum novum;
hoc Dominus dixit, mandatum novum. Quid enim habet canticum novum, nisi amorem novum?
Cantare amantis est. Vox huius cantoris, fervor est sancti amoris.

Amandus Deus propter ipsum, et proximus propter Deum.
2. Amemus, gratis amemus: Deum enim amamus, quo nihil melius invenimus. Ipsum amemus
propter ipsum, et nos in ipso, tamen propter ipsum. Ille enim veraciter amat amicum, qui Deum
amat in amico, aut quia est in illo, aut ut sit in illo. Haec est vera dilectio: propter aliud si nos
diligimus, odimus potius quam diligimus. Qui enim amat iniquitatem 3: quid odit? forte vicinum
suum, forte vicinam suam? Expavescat, odit animam suam 4. Odium animae, amor nequitiae. Ergo
contra odium nequitiae, amor animae. Qui diligitis Dominum, odio habete malum 5. Bonus est Deus,
malum est quod amas, et te ipsum malum amas: quomodo amas Deum, cum adhuc amas quod odit
Deus? Audisti enim quia Deus dilexit nos 6: et verum est, dilexit nos; et quales dilexerit, si
attendamus, erubescimus. Sed ideo non erubescimus, quia diligendo tales, fecit esse non tales.
Erubescimus recordatione praeteritorum, gaudemus spe futurorum. Quare enim iam erubescamus
quod fuimus, et non potius confidamus quia spe salvi facti sumus? Denique audivimus: Accedite ad
eum, et illuminamini, et vultus vestri non erubescent 7. Si recedat lumen, redis ad confusionem.
Accedite ad eum, et illuminamini. Ergo ille lumen, nos sine illo tenebrae. Si recesseris a lumine, in
tuis tenebris remanebis: si ergo accesseris, non de tuo lucebis: Fuistis enim aliquando tenebrae, ait
Apostolus fidelibus ex infidelibus: Fuistis aliquando tenebrae, nunc autem lux in Domino 8. Si ergo
lux in Domino, tenebrae sine Domino. Porro si lux in Domino, et tenebrae sine Domino; accedite ad
eum, et illuminamini.

Christi passio praedicta in Psalmo dedicationis.
3. Attendite in Psalmo dedicationis, quem modo cantavimus, ex ruina aedificium. Conscidisti
saccum meum 9: hoc pertinet ad ruinam. Quid ergo ad aedificium? Et accinxisti me laetitia 10. Vox
dedicationis: Ut cantet tibi gloria mea, et non compungar 11. Quis est qui loquitur? In verbis eius
agnoscite. Si expono obscurum est. Ergo verba eius dicam, continuo agnoscetis loquentem, ut
ametis alloquentem. Quis est qui dicere potuit: Domine, eruisti ab inferis animam meam 12? Cuius
anima iam ab inferis eruta est, nisi de qua dictum est alio loco: Non derelinques animam meam in
inferno 13? Proponitur dedicatio, et cantatur liberatio: iubilatur canticum dedicationis domus, et
dicitur: Exaltabo te, Domine, quoniam suscepisti me, et non iucundasti inimicos meos super me 14.
Attendite Iudaeos inimicos, qui se putabant occidisse Christum, vicisse quasi inimicum, perdidisse
quasi hominem caeteris similem atque mortalem. Resurrexit tertia die, et haec est vox eius:
Exaltabo te, Domine, quoniam suscepisti me. Attendite Apostolum dicentem: Propter quod eum
Deus exaltavit, et dedit illi nomen quod est super omne nomen 15. Et non iucundasti inimicos meos
super me. Ipsi quidem in Christi morte iucundabantur, sed in eius resurrectione, ascensione,
praedicatione aliqui compungebantur. In eius ergo praedicatione et per Apostolorum constantiam
diffamatione aliqui compungebantur et convertebantur, aliqui obdurabantur et confundebantur;
nulli tamen iucundabantur. Modo quando implentur ecclesiae, putamus iucundari Iudaeos?
Ecclesiae aedificantur, dedicantur, implentur, quomodo illi iucundantur? Non solum non
iucundantur, sed etiam confunduntur; et impletur vox exsultantis: Exaltabo te, Domine, quoniam
suscepisti me, et non iucundasti inimicos meos super me 16. Non iucundasti super me: si mihi
credant, iucundabis in me.

202

