Persecutio Christianis numquam deest.
5. Proinde, dilectissimi, quoniam persecutio, sicut dixi, numquam deest, et diabolus aut insidiatur
aut saevit, semper parati esse debemus, corde fixo in Domino, et, quantum possumus, inter istas
molestias, tribulationes, temptationes, orare nos fortitudinem a Domino, quoniam per nos ipsi parvi
et nulli sumus. Quid de nobis dicamus? Paulum apostolum, cum legeretur, audistis: Sicut abundant,
inquit, passiones Christi in nobis, sic abundat per Christum et consolatio nostra 6. Sicut in Psalmo
dicitur: Secundum multitudinem dolorum meorum in corde meo, exhortationes tuae, Domine,
iucundaverunt animam meam 7. Quomodo hoc dictum est in Psalmo: Secundum multitudinem
dolorum meorum in corde meo, ita exortationes tuae, Domine, iucundant animam meam 7, sic
dictum est ab Apostolo: Sicut abundant passiones Christi in nobis, sic abundat per Christum et
consolatio nostra. Deficeremus, cum adesset persecutor, si deesset consolator. Et quia vires ipsae
vel tolerandi, vel quaedam relaxatio vivendi ad tempus propter necessarium ministerium non erant
ab ipsis, videte quid dixerit: Notum vobis facio, fratres, de tribulatione nostra quae facta est in Asia,
quia super modum et ultra vires gravati sumus 8. Tribulatio illa trascendit vires humanas: numquid
et auxilia divina? Supra modum, inquit, et ultra vires gravati sumus. Quantum ultra vires? Vide quia
de animi viribus dicit: Ita ut taederet nos etiam vivere 9. Quomodo affectus erat Apostolus
multitudine pressurarum, ut, quem caritas vivere istigabat, taedium a vita prohiberet! Quomodo
eum caritas vivere cogebat, caritas illa, de qua alio loco dicit: Manere autem in carne necessarium
propter vos 10. Ecce tanta increverat persecutio, et tanta tribulatio, ut taederet eum etiam vivere.
Ecce timor et tremor venerunt super eum, et contexerunt eum tenebrae, sicut audistis cum
diceretur in Psalmo. Vox enim corporis Christi est, vox membrorum Christi est. Vis ibi agnoscere
vocem tuam? Esto membrum Christi. Timor, inquit, et tremor cecidit super me, et contexerunt me
tenebrae. Et dixi: Quis dabit mihi pennas sicut columbae? Et volabo, et requiescam 11. Nonne hoc
videtur dixisse Apostolus, cum ait: Ita ut taederet nos etiam vivere 12? Quodam modo taedium
passus est a visco carnis; volare volebat ad Christum; abundantia tribulationum infestabat viam,
sed non intercludebat. Taedebat vivere, sed hoc non in illa aeterna vita, de qua dicit: Mihi vivere
Christus est, et mori lucrum 13. Sed quia ex caritate hic tenebatur, quid sequitur? Si autem vivere in
carne hic mihi fructus operis est, et quid eligam ignoro. Compellor autem ex duobus,
concupiscentiam habens dissolvi, et cum Christo esse 14. Quis dabit mihi pennas sicut columbae?
Manere autem in carne necessarium propter vos 15. Cesserant susurrantibus pullis suis; tegebat
expansis alis, fovebat pullos, sicut ipse ait: Factus sum parvulus in medio vestrum, tamquam nutrix
fovens filios suos 16.

Gallinae habitus, quando pullos alit.
6. Et videte, fratres, modo lectum est in Evangelio: Quoties volui congregare filios tuos, tamquam
gallina pullos suos, et noluisti! 17 Attendite gallinam, attendite et alias aves, quae in nostris oculis
nidificant; ova fovent, pullos nutriunt: nullam videbitis infirmari cum filiis. Videte gallinae habitum,
quando pullos alit, quemadmodum mutatur vox eius, et in quamdam raucedinem frangitur. Pennae
ipsae non collectae et alacres, sed hispidae et languidae; ita ut, si videas avem aliam, cuius nidum
ignores, non agnoscas an ova habeat vel pullos; gallinam autem cum videris, etiamsi ova eius non
videas, nec pullos eius videas, ex ipsa voce et habitu corporis intellegas matrem. Quid ergo fecit
mater nostra sapientia? In carne infirmata est, ut pullos colligeret, ut generaret, ut foveret. Sed
infirmum Dei fortius est hominibus 18; sub has alas infirmitatis carnis suae, sed sub occultam
potentiam divinitatis suae colligere volebat filios Ierusalem. Hoc Apostolum suum docuerat, quia
hoc in illo ipse faciebat; hoc enim ait ipse Apostolus: Vultis experimentum accipere eius qui in me
loquitur, Christi? 19 Et passiones Christi dicit in se abundasse: non passiones suas, sed passiones
Christi. Erat enim in corpore Christi, et erat membrum Christi; et quidquid cum pullis fovendis
agebatur in Apostolo, et in membro suo, caput agebat. Hic ergo Apostolus, attendens infirmitatem
pullorum suorum, affectu et desiderio ut columba volare cupiebat, sed caritate filiorum ut gallina
remanebat. Ipsi, inquit, in nobismetipsis responsum mortis habuimus, ut non fidentes in nobis
simus, sed in Deo qui suscitat mortuos, qui de tantis montibus eruit nos, et eruet, in quem
speramus, quoniam et adhuc eruet 20. Eruit et eruet, quid ait? Servat vitam istam nostram vobis. De
multis enim mortibus eruit, ne opprimeretur a persecutoribus, ne citius quam pullis opus erat
coronaretur, secundum illud quod ait: Manere autem in carne necessarium propter vos. Sed hoc
confidens novi quia manebo, et permanebo omnibus vobis ad profectum vestrum et gaudium
fidei 21. Cupiditas ad aliud rapiebat, necessitas alibi retinebat. Dissolvi, inquit, et esse cum Christo,
multo magis optimum 22. Istud non dixit: necessarium, sed optimum. Quod est enim optimum, per
se appetitur; quod necessarium, ex necessitate assumitur: inde necessarium nominatur.

Necessitatis opera quasi navis ad patriam.
115

