Noluisti enim audire dicentem: Nisi cognoveris temetipsam, o pulchra inter mulieres. Pulchra enim
aliquando eras, quando sponsi tui membris inhaerebas. Noluisti ergo audire et appendere quid sit:
Nisi cognoveris temetipsam: quia utique foedam te invenit, quia de foeda pulchram fecit, quia de
nigra dealbavit. Quid enim habes quod non accepisti? 21 Non ergo advertis quemadmodum dictum
sit: Nisi cognoveris temetipsam, exi tu. Et putasti te pascere debere oves tuas, non quomodo
dictum est Petro: Pasce oves meas 22. Sed vide quid tibi adiunxerit, quid tibi ista praedixit: Exi tu in
vestigiis gregum; non gregis, sed gregum. Nam ibi pascuntur oves Christi, ubi est unus grex et unus
pastor. Exi ergo tu in vestigiis gregum 23, divisibilis, divisa, conscissa; exi tu in vestigiis gregum: et
pasce haedos tuos; non sicut Petrus, oves meas, sed haedos tuos: in tabernaculis pastorum 24, non
in tabernaculo pastoris. Petrus intrat caritate, tu exis animositate: quia Petrus cognovit
semetipsum, ideo se flevit de se praesumentem, et invenire meruit adiuvantem: ideo exi tu. Ille
oves meas, tu haedos tuos. Ille in tabernaculo pastoris, tu in tabernaculis pastorum. Quid ergo
iactas poenam tuam malam, quae non habes causam bonam?

Martyres in Ecclesiae unitate honorandi.
7. Martyres itaque intus honoremus in tabernaculo pastoris, in membris pastoris, habentes gratiam,
non audaciam; pietatem, non temeritatem; constantiam, non pertinaciam; collectionem, non
divisionem. Proinde si vultis martyres veros imitari, causam vobis eligite, ut dicatis Domino: Iudica
me, Domine, et discerne causam meam a gente non sancta 25. Discerne, non poenam meam; nam
habet hanc et gens non sancta; sed causam meam, quam non habet nisi gens sancta. Causam ergo
vobis eligite, causam bonam et iustam tenete, et in adiutorio Domini nullam poenam timete.
Conversi ad Dominum, etc.

15

SERMO 286

IN NATALI MARTYRUM PROTASII ET GERVASII.

Martyres graece, latine Testes. Testis Christi usque ad mortem non omnis qui
in eum credit. Credentium tres gradus.
1. 1. Martyres, nomen est graecum, sed iam isto nomine consuetudo utitur pro latino: latine autem
Testes dicuntur. Sunt ergo martyres veri, sunt falsi: quia sunt testes veri, sunt falsi. Sed ait
Scriptura: Testis falsus non erit impunitus 1. Si testis falsus non erit sine poena, nec testis verus sine
corona. Et facile quidem fuit, Domino Iesu Christo et veritati, quia Deus est, testimonium perhibere;
sed usque ad mortem, magnum opus fuit. Fuerunt quidam, quos Evangelium notat, principes
Iudaeorum, qui crediderant in Dominum Iesum: sed propter Iudaeos, inquit, non audebant publice
confiteri. Et continuo nota addita est capiti; secutus enim ait Evangelista: Amaverunt enim
hominum gloriam magis quam Dei 2. Fuerunt ergo qui erubescerent coram hominibus confiteri
Christum: fuerunt vero alii iam meliores, qui non erubescerent coram hominibus confiteri Christum,
sed non eum possent confiteri usque ad mortem. Dona enim Dei sunt haec: et aliquando gradatim
in anima nutriuntur.
2. 1. Attendite prius, et istos tres testes comparate inter se - unum qui credit in Christum, et vix
timide susurrat Christum; alium qui credit in Christum, et publice confitetur Christum; tertium qui
credit in Christum, et paratus est in sua confessione mori pro Christo. Prior ille tam infirmus est, ut
pudor eum vincat, non timor: secundus iam habet firmam frontem, sed nondum usque ad
sanguinem: tertius totum, ut nihil sit amplius quod restet. Implet enim quod scriptum est: Certa pro
veritate usque ad mortem 3.

Petrus ante mortem Domini infirmior martyribus ac puellis quibusdam. Petrus
vitam negando moritur.
2. 2. De Petro quid dicimus? Praedicavit Christum, missus est, evangelizavit adhuc ante Domini
passionem. Novimus enim missos Apostolos, ut Evangelium praedicarent: missus est, et
praedicavit. Quantum vicerat illos Iudaeos, qui timebant publice confiteri? Sed tamen adhuc non
erat similis Protasio et Gervasio. Iam apostolus erat, primus erat, Domino cohaerebat. Dictum illi
erat: Tu es Petrus 4: sed nondum erat Protasius aut Gervasius, nondum erat Stephanus, nondum
erat Nemesianus puer; nondum hoc erat Petrus; nondum erat quod mulieres quaedam, quod
puellae, quod Crispina, quod Agnes; nondum erat Petrus, quod istarum muliebris infirmitas.

31

