vestrae, habete ad illos qui nostis illos, habete cum illis amice, fraterne, placide, amanter, dolenter:
quidquid potest faciat pietas; quia postea diligenda non erit impietas. Conversi ad Dominum, etc.

29

SERMO 295

IN NATALI APOSTOLORUM PETRI ET PAULI

Petra super quam aedificata est Ecclesia ipse est Christus.
1. 1. Istum nobis diem beatissimorum apostolorum Petri et Pauli passio consecravit. Non de
obscuris aliquibus martyribus loquimur. In omnem terram exiit sonus eorum, et in fines orbis terrae
verba eorum 1. Isti martyres viderunt quod praedicaverunt, secuti aequitatem, confitendo
veritatem, moriendo pro veritate. Beatus Petrus, primus Apostolorum, vehemens Christi amator, qui
meruit audire: Et ego dico tibi, Quia tu es Petrus 2. Dixerat enim ipse: Tu es Christus Filius Dei vivi 3.
Christus illi: Et ego dico tibi, Quia tu es Petrus, et super hanc petram aedificabo Ecclesiam meam 4.
Super hanc petram aedificabo fidem, quam confiteris. Super hoc quod dixisti: Tu es Christus Filius
Dei vivi, aedificabo Ecclesiam meam. Tu enim Petrus. A petra Petrus, non a Petro petra. Sic a petra
Petrus, quomodo a Christo Christianus. Vis nosse de qua petra Petrus dicatur? Paulum audi: Nolo
enim vos ignorare, fratres; Apostolus Christi dicit: Nolo vos ignorare, fratres, quia patres nostri
omnes sub nube fuerunt, et omnes per mare transierunt, et omnes in Moyse baptizati sunt in nube
et in mari, et omnes eumdem cibum spiritalem manducaverunt, et omnes eumdem potum
spiritalem biberunt. Bibebant enim de spiritali sequente eos petra: petra autem erat Christus 5.
Ecce unde Petrus.

Petro Ecclesiae personam gerenti datae claves regni coelorum. Uni datae sunt,
quia Ecclesiae unitati. Christus prius resuscitat, tum Ecclesia solvit.
2. 2. Dominus Iesus discipulos suos ante passionem suam, sicut nostis, elegit, quos Apostolos
appellavit. Inter hos pene ubique solus Petrus, totius Ecclesiae meruit gestare personam. Propter
ipsam personam, quam totius Ecclesiae solus gestabat, audire meruit: Tibi dabo claves regni
coelorum 6. Has enim claves non homo unus, sed unitas accepit Ecclesiae. Hinc ergo Petri
excellentia praedicatur, quia ipsius universitatis et unitatis Ecclesiae figuram gessit, quando ei
dictum est: Tibi trado, quod omnibus traditum est. Nam ut noveritis Ecclesiam accepisse claves
regni coelorum, audite in alio loco quid Dominus dicat omnibus Apostolis suis. Accipite Spiritum
Sanctum 7. Et continuo: Si cui dimiseritis peccata, dimittentur ei; si cuius tenueritis, tenebuntur 8.
Hoc ad claves pertinet, de quibus dictum est: Quae solveritis in terra, soluta erunt et in coelo; et
quae ligaveritis in terra, ligata erunt et in coelo 9. Sed hoc Petro dixit. Ut scias quia Petrus universae
Ecclesiae personam tunc gerebat, audi quid ipsi dicatur, quid omnibus fidelibus sanctis: Si
peccaverit in te frater tuus, corripe illum inter te et ipsum solum. Si non te audierit, adhibe tecum
unum aut duos: scriptum est enim, In ore duorum aut trium testium, stabit omne verbum. Si nec
ipsos audierit, refer ad Ecclesiam: si nec ipsam audierit, sit tibi tamquam ethnicus et publicanus.
Amen dico vobis, quia quae ligaveritis in terra, ligata erunt et in coelo; et quaecumque solveritis in
terra, soluta erunt et in coelo 10. Columba ligat, columba solvit; aedificium supra petram ligat et
solvit.
3. 2. Timeant ligati, timeant soluti. Qui soluti sunt, timeant ne ligentur: qui ligati sunt, orent ut
solvantur. Criniculis peccatorum suorum unusquisque constringitur 11: et praeter hanc Ecclesiam
nihil solvitur. Quatriduano mortuo dicitur: Lazare, prodi foras! 12 Et prodiit de monumento institis
ligatus manibus et pedibus. Excitat Dominus, ut mortuus de monumento prodeat; si cor tangit, ut
peccati confessio foras exeat. Sed parum adhuc ligatus est. Dominus ergo, postquam exiit Lazarus
de monumento, ad discipulos suos, quibus dixerat: Quaecumque solveritis in terra, soluta erunt et
in coelo 13: Solvite, inquit, eum, et sinite abire 14. Per se excitavit, per discipulos solvit.

Ecclesiae fortitudo et infirmitas in Petro figurata.
3. 3. Proinde Ecclesiae fortitudo in Petro maxime commendata est; quia euntem ad passionem
secutus est Dominum: et infirmitas quaedam notata; quoniam interrogatus ab ancilla, negavit
Dominum. Ecce ille amator subito negator. Invenit se, qui praesumpserat de se. Dixerat enim, sicut
nostis: Domine, tecum ero usque ad mortem: et si opus fuerit ut moriar, animam meam pro te
ponam 15. Et Dominus ad praesumptorem: Animam tuam pro me pones? Amen dico tibi, antequam
gallus cantet, ter me negabis 16. Factum est quod praedixerat medicus: fieri non potuit quod

67

