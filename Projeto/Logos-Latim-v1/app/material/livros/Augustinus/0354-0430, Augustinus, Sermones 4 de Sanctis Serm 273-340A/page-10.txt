quam ad habitum iuvenilem pervenit, integramque aetatem et staturam percepit: celerius movetur
in ambulando, quam hoc in illa fiat. Porro autem resurrectio fiet in ictu oculi: quanta erit celeritas
movendi, si tanta potuit esse resurgendi? Laniata sunt corpora a saevientibus: toto licet mundo
dissipentur membra mortuorum, per totam terram cineres dispergantur; de toto tam grandi sinu
totum quod sparsum est in ictu oculi reparatur. Miramur radiorum nostrorum, qui funduntur ex
oculis, nimiam quamdam, et nisi experiremur, incredibilem celeritatem: mirabilior est in corpore,
quod futurum est, spiritali facilitas. In ictu quidem oculi resurget: sed Dominus noster, quod radius
oculi nostri non potest, corpus etiam per claustra traiecit. Post resurrectionem in loco uno
constitutis discipulis suis, subito apparuit ostiis clausis 17. Qua nos videre non possumus, ille potuit
et intrare. Nemo dicat, Hoc quidem potuit, sed Domini corpus; numquid continuo etiam meum
poterit? Et hinc accipe ab Spiritu, qui de Apostolo loquebatur, plenam securitatem. De ipso quippe
Domino dictum est: Qui transfigurabit corpus humilitatis nostrae conforme corpori gloriae suae 18.

An Deus videbitur per corpus spiritale. Deus non potest videri in loco ad
modum corporis.
13. 13. De isto ergo tali corpore, de huius corporis tanta facilitate, tanta celeritate, tanta sanitate,
nihil temere ac praesumenter definire audeat humana fragilitas. Quales erimus, sciemus cum
fuerimus. Antequam simus, temerarii non simus, ne illud non simus. Quaerit aliquando humana
curiositas, et dicit sibi: Putasne per illud spiritale corpus videbimus Deum? Cito quidem responderi
potest: In loco non videtur Deus, per partes non videtur Deus, spatiis diffusus intervallisque
separatus non videtur Deus. Quamvis impleat coelum et terram, non ideo tamen dimidius est in
coelo, dimidius in terra. Nam aer iste si implet coelum et terram; pars eius quae in coelo est, non
est in terra. Et quidquid aqua implet, implet quidem spatium quo capitur; sed dimidia est in dimidio
spatio, dimidia in alio dimidio, tota in toto. Non est tale aliquid Deus. Hoc omnino noli dubitare,
quoniam non est corpus Deus. Per spatia diffundi, locis capi, habere partes dimidias, tertias,
quartas, totas, corporum proprium est. Nihil tale Deus; quia ubique totus Deus: non alibi dimidius,
et alibi alio dimidio constitutus; sed ubique totus. Implet coelum et terram: sed totus est in coelo,
totus in terra. In principio erat Verbum 19. Ut etiam de ipso Filio hoc idem audias, quia et Filius cum
Patre unus est Deus: non aequalis mole, sed divinitate. In principio erat Verbum, et Verbum erat
apud Deum, et Deus erat Verbum: hoc erat in principio apud Deum. Omnia per ipsum facta sunt, et
sine ipso factum est nihil 20. Et paulo post: Et lux lucet in tenebris 21. Iste unigenitus totus manens
apud Patrem, totus lucet in tenebris, totus in coelo, totus in terra, totus in Virgine, totus in infante;
non alternis temporibus tamquam de loco ad locum migrando. Nam et tu totus es in domo tua, et
totus in ecclesia: sed quando in ecclesia, non in domo tua; quando in domo tua, non in ecclesia.
Non ergo ille sic totus in coelo, totus in terra, totus in Virgine, totus in infante (ut aliud nihil
commemorem), quasi migrando de coelo in terram, de terra in Virginem, de Virgine in infantem,
sed ubique simul totus. Non enim quasi aqua refunditur, aut quasi terra molimine separatur atque
transfertur. Quando totus in terra est, coelum non deserit: sed et cum coelum implet, a terra non
recedit. Attingit enim a fine usque ad finem fortiter, et disponit omnia suaviter 22.

Si per corpus spiritale videri possit substantia quae non videtur in loco, adhuc
incompertum.
14. 14. Si ergo substantiam, quae non videtur in loco, poterunt vel tunc corporales oculi videre,
cum fuerit corpus spiritale; si poterunt aliqua vi occulta, aliqua vi inexperta et prorsus incognita,
nec ulla aestimatione percepta, si poterunt, possint. Oculis enim videmus, non nostris oculis
invidemus. Tantum non conemur Deum perducere ad locum, non conemur Deum includere in loco,
non conemur Deum per spatia locorum quasi aliqua mole diffundere; non audeamus hoc, non
cogitemus. Maneat substantia divinitatis in sua et propria dignitate. Nos certe, quam possumus, in
melius mutemus, non Deum in deterius commutemus. Maxime quia definitum aliquid inde in
Scriptura non invenimus, aut nondum invenimus. Nam neque hoc audeo praesumere, non in ea
esse quod valeat inveniri. Aut non est, aut latet, aut me latet. Si quid in alterutram partem potuerit
ab aliquo inveniri, libenter accipio, et me instructum nisi gratias egero, non homini dicenti, sed ei
qui per hominem docet, ingratus ero. Absit autem ut dator gratiae, me esse permittat ingratum.
Hoc tantum dico, quia oculi qui per intervalla locorum vident quod vident, id est, ut spatium sit inter
videntem, et illud quod videtur; aliter enim isti oculi non vident nam si ab eis aliquid multum in
longinquo removeris, ideo non vident, quia radii ad longe posita non perveniunt; si autem ad eos
aliquid propinquius admoveris, nisi sit intervallum aliquod inter oculos videntis et corpus quod
videtur, videri omnino non potest; nam si propius admovendo oculos ipsos, quibus aliquid videtur,
contingas, perdito spatio amittitur visio: hoc ergo dico, quoniam tales oculi, qui nonnisi per
intervalla et spatia locorum vident quidquid vident, nec nunc possunt videre Deum, nec tunc
poterunt, quia ille non est in loco. Aut ergo aliud erit quod videre possint, et quod in loco videri non
potest: aut si manebit in eis non posse videre nisi in loco, non videbunt eum qui non est in loco.

10

