quomodo sint electi, et ab Apostolis ordinati septem diaconi, in quibus sanctus Stephanus erat.
Priores Apostoli, sequentes diaconi. Et prior martyr de diaconis, quam de Apostolis,: prior victima de
agnis, quam de arietibus.

Stephani passio similis passioni Christi. Falsi testes contra utrumque. Veritatis
magna vis.
2. 1. Quantam autem cum Domino suo et Salvatore suo habuit similitudinem passionis! Falsi testes
adversus istum, quomodo adversus illum: et de ipsa re. Nostis enim et recolitis, falsi testes contra
Dominum Christum quid dixerunt: Nos audivimus eum dicere, Solvo templum hoc, et post triduum
aedifico alterum novum 1. Non autem hoc Dominus dixerat: sed vicina voluit esse falsitas veritati.
Quomodo sunt falsi testes? Audierunt dixisse: Solvite templum hoc, et post triduum resuscitabo
illud 2. Evangelista autem dicit: Hoc autem dicebat de templo corporis sui 3. Falsi testes, pro eo
quod dictum est Solvite, dixerunt Solvo. Modicum in syllabis mutaverunt: sed tanto falsi testes
peiores fuerunt, quanto propinquare veritati per calumniam voluerunt. Et huic quid obiectum? Nos
audivimus eum dixisse quia Iesus Nazarenus destruet templum hoc, et mutabit consuetudinem
Legis 4. Falsum testimonium dicebant, et vera prophetabant. Quomodo Caiphas ille, magister
illorum, princeps sacerdotum, dans consilium Iudaeis, ut occideretur Christus, hoc dixit: Expedit
unum mori, quam ut tota gens pereat 5. Ait autem evangelista: Hoc non a semetipso dixit, sed cum
esset pontifex anni illius, prophetavit quia oportebat Christum mori pro gente 6. Quid hoc est,
fratres? Magna vis est veritatis. Oderunt veritatem homines, et veritatem prophetant nescientes.
Non agunt, sed agitur de illis. Processerunt ergo isti falsi testes similes falsis testibus, sed pro
quibus occisus est Christus.

Stephanus in concilium adductus cur non exemplo Christi tacet. Super tectum
praedicare.
2. 3. Illi adduxerunt eum in concilium, ut haberent maius iudicium. Amicus autem Christi, cum
dixisset causam suam, praedicavit veritatem Domini sui. Moriturus erat: quare impiis pia lingua
taceret? Quare non pro veritate moreretur? Hoc uno impar Domino suo, certi causa mysterii,
quantum pertinet ad similitudinem passionis. Nam ille Deus est excellentia maiestatis. Dominus
quando ad passionem ductus est, interrogatus tacere maluit: iste non tacuit. Quare ille tacere
maluit? Quia praedictum de illo erat: Sicut ovis ad immolandum ductus est, et sicut agnus coram
tondente se sine voce, sic non aperuit os suum 7. Iste autem quare tacere noluit? Quia ab ipso
Domino dictum erat: Quae dico vobis in tenebris, dicite in lumine; et quae in aure auditis,
praedicate super tecta 8. Quomodo sanctus Stephanus super tectum praedicavit? Quia domum
luteam carnem calcavit. Qui enim mortem non timet, carnem calcat. Hic prius exposuit illis ab initio
legem Dei, ab Abraham usque ad Moysen, usque ad datam legem, usque ad introitum in terram
promissionis; ut commendaret quia non erat verum testimonium, unde illi calumniam
commovebant. Deinde de Moyse dedit eis magnam similitudinem ad Christum. Reprobatus ab eis
Moyses, et ipse eos liberavit: reprobatus liberavit. Non reddidit malum pro malo: imo reddidit
bonum pro malo. Sic et Dominus Christus reprobatus a Iudaeis, ipse illos est postea liberaturus.

Iudaeorum gens per Christum in quibusdam liberata.
3. 4. Sed modo qui moritur, mortuus est. Iudaei quos vides, habebunt tempus liberationis suae, per
ipsum quem reprobaverunt; sed nesciunt. Modo qui blasphemant, pereunt: tunc alii erunt, non isti.
Quando ista dicimus, non aliis, sed sibi promittimus salutem. Gens liberabitur, non isti. Intendite et
accipite similitudinem. Numquid non modo Gentes liberat Deus? Credunt omnes gentes in
Christum, et fiunt de filiis diaboli filii Dei. Tamen illi parentes nostri, de quibus nati sumus, qui idola
coluerunt, cum idolis perierunt.

Stephanus in Iudaeos lingua ferox, corde lenis.
3. 5. Audistis, et spectacula cordis vidistis. Sonus erat in auribus, visio in mentibus. Spectastis
magnum agonem sancti Stephani, qui in agone lapidabatur. Quis? Qui iamdudum legem docebat.
Quam legem docebat? Quam illi in tabulis lapideis acceperunt. Merito lapidei facti, amicum Christi
lapidaverunt. Dura cervice (posteaquam docuit, obiurgare coepit), et non circumcisi corde et
auribus. Quem prophetarum non occiderunt patres vestri? 9 Saevire videtur: lingua ferox, cor lene.
Clamabat, et amabat. Saeviebat, et salvos fieri volebat. Quis non crederet iratum, quis non crederet
odiorum facibus inflammatum, quando dicebat: Dura cervice, et non circumcisi corde et auribus?
Interea de coelo Dominus aspexit, et vidit. Apertum est coelum: vidit Iesum tamquam exhortantem

156

