Acclamatio. Amor vitae in martyribus vitae amore victus.
2. Dicam, si potuero, Domino adiuvante, fratres mei, quod sentio: in sanctis martyribus amor vitae
amore victus est vitae. Qui adclamastis, intellexistis; sed propter eos, qui non intellexerunt,
patimini me, qui intellexistis, paulisper aperire quod dixi. Hoc dixi: in sanctis martyribus amor vitae
amore victus est vitae; amando vitam contempserunt vitam. Quis amando argentum contemnit
argentum? quis amando aurum contemnit aurum? quis amando praedia contemnit praedia? Nemo
contemnit quod amat. Invenimus martyres, qui amaverunt vitam et contempserunt vitam. Non
pervenirent ad illam, si non calcarent istam. Noverant quod agebant, qui erogando acquirebant. Ne
putetis eos, carissimi, consilium perdidisse, quando vitam amabant, et vitam contemnebant; non
consilium perdiderunt. Semina spargebant et messem quaerebant. Video agricolae consilium, et
cognosco in martyribus sapientiam. Agricola amando triticum spargit triticum. Qui nescis quid faciat
seminator, forte corripies illum, et dicis: Quid agis, insane? quod tanto cum labore collegisti,
profers, spargis, ab oculis tuis aufers, in terra proicis, insuper obruis? Respondet tibi: Amo triticum,
ideo proicio triticum; si non amarem, non proicerem; crescat volo, non pereat. Ecce quod fecerunt
martyres nostri, incomparabiliter sapientiores agricolis. Pauca enim grana spargunt seminatores, et
colligunt multa messores. Sed et quod spargunt, et quod colligunt habet finem; quod spargitur non
est multum, quod colligitur multum est, tamen utrumque finitur. Et nolebatis ut martyres nostri
spargerent vitam, quandoque morte finiendam, ut acciperent vitam, quae non habet mortem? Boni
feneratores, boni seminatores; qui multiplicat, Deus est. Ipse multiplicat et in agro fruges; ipse,
quidquid de terra gignitur, nutrit. Grana multiplicare Deus potest: martyres suos servare non
potest? Ecce dico vobis, audite quod audierunt.

Contra potationes in diebus martyrum.
3. Audistis et vos modo, cum Evangelium legebatur; quod eis promissum sit, accepistis: Tradent,
inquit, vos in conciliis, et in synagogis suis flagellabunt vos, et ex vobis occident; dico autem vobis:
Capillus de capite vestro non peribit, et in vestra patientia possidebitis animas vestras 2.
Possidebitis, et non perditis; nemo enim ibi persequitur inimicus, nemo moritur amicus. Ibi eritis,
ubi perpetuus dies non habet hesternum praecedentem, nec crastinum consequentem. Ibi eritis
boni feneratores, quo vos diabolus sequi non potest. Ferte ad tempus; gaudete in aeternum. Dura
sunt quae toleratis, sed magnum fructum habet quod seminatis. Legite quid de vobis, cum
seminaretis, dictum est: Euntes ibant et flebant, mittentes semina sua. Quo fructu? quo fine? qua
consolatione? Venientes autem venient in exultatione, portantes manipulos suos. De manipulis istis
coronae fiunt. Celebremus ergo martyrum dies, honorando martyrum passiones, non amando
potiones. Conversi ad Dominum.

91

SERMO 335/B

DE NATALE SANCTORUM MARTYRUM

Non Adam peccando mortem contempsit, sed Deo mortem comminanti non
credidit. Christus venit unus contra unum.
1. Beatificamus martyres sanctos prae ceteris hominibus, qui adversus peccatum usque ad
sanguinem certaverunt; beatificamus autem, quia pro veritate mortem subierunt, et moriendo
vitam invenerunt. Non enim morerentur, nisi peccasset homo; nam homo si mandatum servaret,
viveret. Mortem illi Deus comminatus est, si peccaret: timore ergo mortis debuit abstinere a delicto;
sed magis credidit fallenti serpenti, quam creatori consulenti. Deo non credidit, et invenit quod non
credidit. Natura ergo vi sua incurrit in mortem: et, quantum in illa est, obluctatur, ne moriatur; sed
moritur nolens, quia peccavit volens. Neque enim primus homo peccando mortem contempsit, sed,
etiam si peccaret, moriturum se esse non credidit. Dictum illi est: Noli tangere: si tetigeris, morte
morieris. Numquid dixit ille: Tangam, et moriar? Numquid ait apud se: Mortem mihi minatus est
Deus, ut de arbore illa non gustem; gustabo magis, et quid in eo cibo sit experibor; et si mors fuerit
consecuta, quid ad me? Non hoc dixit: quia superbia et curiositate peccare volebat, sed natura mori
nolebat. Denique etiam ipse serpens, immo in serpente diabolus, peccati suasor, fidei eversor, non
illi abstulit timorem mortis contemptu mortis. Non enim ait illi in male suadendo: Mori times; et quid
est mori? Non est malum mors, sine causa times quod malum non est. Non hoc ei dixit: sciebat
enim quantum voluntas mortis a natura abhorreret. Sed quid ei dixit? Non morte moriemini 1. Non
contemptum mortis persuasit, sed fidem mortis tulit. Fecit ergo quod illi persuasum est, non quia
mortem contempsit, sed quia se moriturum esse non credidit. Secuta est mors peccantem: genuit
nos, non qualis creatus erat, sed qualis peccando factus fuerat. Nati sumus, de transgressore
trahentes culpam et poenam. Venit unus contra unum: quia per unum hominem mors, et per unum

184

