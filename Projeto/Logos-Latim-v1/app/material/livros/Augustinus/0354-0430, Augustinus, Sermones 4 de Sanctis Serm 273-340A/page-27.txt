illa testium Iudicem, peperisti tu Iudicis testem. Felix partus, felicior affectus. Quando peperisti
gemuisti, quando amisisti exsultasti. Quid est hoc, Quando peperisti gemuisti, exsultasti quando
amisisti? Non frustra, nisi quia non amisisti. Ubi dolor non erat, fides erat. Carnalem dolorem de
corde fides spiritalis excluserat. Videbas te filium non amittere, sed praemittere: totum quod
gaudebas, sequi volebas.

Fortitudo martyrum non ab ipsis, sed a Deo.
3. Miramur ista, laudamus ista, amamus ista. O beati martyres, unde vobis ista? Scio vobis corda
humana: unde vobis ista divina? Ego dico, A Deo: quis est qui dicat, A vobis? Quis est qui vos male
laudando invideat vobis? Nescio quis dicit a vobis haec esse? Respondete illi: In Domino laudabitur
anima mea 5. Nescio quis dicit a vobis haec esse? Respondete illi, si mites estis, respondete: In
Domino laudabitur anima mea. Respondete et hoc in populo Dei: Audiant mites, et iucundentur 6.
Nescio quis dicit a vobis haec esse? Respondete illi: Non potest homo accipere quidquam, nisi
datum ei fuerit desuper 7. Nobis enim et vobis ait Dominus Iesus: Sine me nihil potestis facere 8.
Sine me, inquit, nihil potestis facere: et vobis hoc dictum est; agnoscite verba pastoris, cavete
adulationem deceptoris: superbia ista, impia, iniqua, ingrata, scio quia displicet vobis. Martyres
sancti, passi estis pro Christo; sed vobis profuit quod passi estis, non Christo. Quid vobis deesset,
nisi vobis donatum esset? Haec repellite ab auribus vestris inimici venena serpentis. Lingua illa est,
quae dixit: Eritis sicut dii 9. Praecipitavit hominem arbitrium liberum ingratum, arbitrium liberatum
dicat nunc Domino: Patientia Israel, Domine 10. Quid, infidelis, superbis? laudas martyrum
patientiam, quasi a se ipsis possent esse patientes? Apostolum potius audi Gentium doctorem, non
infidelium deceptorem. Certe in martyribus patientiam pro Christo laudas, et eam ipsis assignas?
Audi potius Apostolum martyres alloquentem, et corda humana sedantem. Audi, inquam, dicentem:
Quia vobis donatum est pro Christo 11. Audi pietatem exhortantem, non adulationem fallentem:
Vobis, inquit, donatum est. Donatum est, audi: Vobis donatum est pro Christo, non solum ut
credatis in eum, verum etiam ut patiamini pro eo 12. Vobis donatum est: quid ad hanc sententiam
addi potest? Vobis donatum est: agnosce donatum, ne perdas usurpatum. Vobis, inquit, donatum
est pro Christo: quid pro Christo, nisi pati? Sed non suspiceris, audi sequentia: non solum ut
credatis in eum; quia et hoc donatum est: sed non hoc solum donatum est; verum etiam ut
patiamini pro eo, et hoc donatum est. Convertat dorsum martyr ad infidelem et ingratum
adulatorem: convertat faciem ad benignissimum largitorem, et ipsam passionem suam imputet
Deo, non tamquam de suo hoc obtulerit Deo; sed potius dicat: In Domino laudabitur anima mea,
audiant mites et iucundentur 13. Et cum ei dixeris, Quid est quod: In Domino laudabitur anima mea?
In te ergo laudatur? Ille contra: Nonne Deo subdita erit anima mea? Ab ipso enim patientia mea 14.
Quare ergo mea? Sinum aperui, et libenter accepi; ab ipso mea. Et ab ipso, et mea; et quia ab ipso,
ideo tutius mea. Mea est, sed a me mihi non est. Ut habeam donum meum, agnosco datorem
Deum. Nam si non agnosco datorem Deum, tollit Deus bonum suum, et remanet malum meum, per
arbitrium meum.

Ex multitudine cor ad unum gratia Dei convertitur. Martyres unius delectationis
Dei amore in mundi blanditiis et acerbitatibus victores.
4. Ait fidelis Scriptura: Fecit Deus hominem rectum, et ipsi exquisierunt cogitationes multas 15.
Fecit Deus, inquit, hominem rectum, et ipsi: unde ipsi, nisi per liberum arbitrium? Et ipsi
exquisierunt cogitationes multas. Rectum dixerat factum, et tamen non ait: Et ipsi exquisierunt
cogitationes pravas, quia dixerat rectum; aut cogitationes iniquas; sed dixit, multas. Ab ista
multitudine, corpus quod corrumpitur, aggravat animam, et deprimit terrena inhabitatio sensum
multa cogitantem 16. Liberet nos Deus ab ista multitudine cogitationum humanarum, et liberet nos
ab uno, ut simus in illo unum ex multitudine. Conflet nos igne caritatis, ut uno corde sequamur
unum, ne in multa decidamus ex uno, et in multis dispergamur relicto uno. De hoc enim uno
Apostolus loquebatur, cum diceret: Fratres, ego me ipsum non arbitror apprehendisse: quid? Unum
autem: quid unum? Ea quae retro sunt oblitus, in ea quae ante sunt extentus, sequor 17. Unum
sequor; unum inquit, sequor: sed non me arbitror apprehendisse; quia deprimit corpus, quod
corrumpitur, sensum multa cogitantem. Ecce quo ibant martyres; quando fervebant, multum
strepitum non curabant, quia unum amabant. Desiderium videte martyrum: Unam, inquit, petii a
Domino 18. Unam petii: vale, inquit, facio multitudini saeculari. Unam petii: unam utique
beatitudinem, unam felicitatem, unam veram, non multas falsas. Unam, inquit, petii a Domino,
hanc requiram. Quae est ista una? Ut inhabitem in domo Domini omnes dies vitae meae. Utquid
hoc? Ut contempler delectationes Domini 19. Martyres sancti quando illam delectationem
cogitabant, tunc illis mala omnia et acerba atque aspera vilescebant. Erat delectatio contra
delectationem: erat delectatio contra dolorem. Delectatio illa contra utrumque pugnabat, et contra
saevientem mundum, et contra blandientem. Respondebat mundo: Quid blandiris? Dulcius est quod

27

