verbum et vox? Quia Verbum caro factum est 22. Sicut enim verbum quod parit cor nostrum intus
est in corde nostro, et latet eos qui sunt extra nos: sicut modo quod dicturus sum latet vos, me
autem non latet; iam est in corde meo verbum: ut autem procedat ad vos, assumitur vox, et
pervenit ad te quod latebat in me, nec, cum pervenit ad te, recedit a me. Si hoc verbum meum,
quid Verbum Dei? Qui erat apud Patrem, latebat apud Patrem: ut exiret ad nos, assumpta est caro
quasi vox; et ad nos processit, et a Patre non recessit. Et audierunt ista Iudaei dicentem, etiam ista
Ioannem dicentem: Nos omnes de plenitudine eius accepimus 23. Quid est: Nos omnes? Patriarcha
erat, Propheta erat, iustus quicumque erat, quilibet praedicator erat, ipse Ioannes erat, quo nemo
maior surrexit in natis mulierum 24; omnes de illo fonte biberunt, ideo talia ructaverunt.

Iudaeorum confusio de lucerna Ioanne in Psalmo praedicta, in Evangelio
impleta.
4. Ergo a lucerna confunduntur Iudaei inimici occulto die. Et plane confusi sunt. Videte
quemadmodum ipsum Dominum interrogaverunt quodam die, et dixerunt: Quo usque animas
nostras tollis? si tu es Christus, dic nobis palam 25. Calumniam parabant, non veritatem quaerebant.
Quam diu, inquiunt, animas nostras tollis? Quam diu nos suspendis? Si tu es Christus, dic nobis
palam. Et ille ad eos: Interrogo vos et ego unum verbum: dicite mihi, baptisma Ioannis unde est? de
caelo est, an ex hominibus? 26. Fulsit sapientia, repressa est imprudentia; redierunt in se, qui
processerunt ad illum. Qui processerunt calumniando, redierunt haesitando; et dixerunt inter se, vel
apud se: Si dixerimus: de caelo, respondet nobis: quare non credidistis ei 27, quando testimonium
perhibuit mihi? Si illi credidistis, me quare interrogatis? Si dixerimus: de caelo, hoc apud se
respondebit nobis: Quare non credidistis ei? Si dixerimus: Ab hominibus, metuimus turbas, ne
lapident nos 28. Omnis enim turba Iudaeorum habebant Ioannem tamquam prophetam. Ideo lucerna
ante diem videntes quicquid horum responderent contra se fuisse responsuros, responderunt:
Nescimus 29. Quod sciebant, responderunt: Nescimus. Et Dominus: Nec ego vobis dicam in qua
potestate ista facio 30. Quid dicturi erant? quid responsuri? Sine dubitatione confusi sunt, et impleta
est prophetia dicentis in Psalmo: Paravi lucernam Christo meo 31. Videte quando dictum est, quando
impletum est. Quando dictum sit, legite Psalmum; quando impletum est, legite Evangelium. Paravi
lucernam Christo meo. Ut quid? Inimicos eius induam confusione 32. O dura confusio! Quotidie
confunduntur, et non convertuntur.

Quidquid sumus boni, Deo tribuendum; quidquid mali, nobis imputandum.
crescit Deus in nobis, cum intellegimus eum.
5. Nos autem, carissimi, qui in locum praecisorum ramorum insiti sumus - sic enim dicit Apostolus audiamus eumdem, et non alta sapiamus; quicquid sumus boni, bono Deo tribuamus; quicquid
sumus mali, nobis imputemus. Rectum cor habet, qui in bonis suis non laudat nisi Deum, in malis
suis non blasphemat Deum. Quicquid enim nobiscum Deus agit, scienter agit; nemo illo melior,
nemo sapientior, nemo potentior. Convocavit nos, et recolite unde. Liberavit ab idolis, liberavit a
servitute demoniorum a tantis sacrilegiis. Unde hoc nobis? Unde, inquit, mihi, ut veniret mater
Domini mei ad me? 33. Quantum homines humiliemur, et nonnisi in Domino gloriemur, ut ille
exaltetur; nos minuamur, ut in illo crescamus. Videte summum hominem, quo in natis mulierum
nemo exsurrexit <maior>, quid ait de Christo? Illum oportet crescere, me autem minui 34. Crescat
Deus, minuatur homo. Et quomodo crescit perfectus? quid enim deest Deo, ut crescat? Deus crescit
in te, cum intellegis eum. Ergo vide humilitatem hominis, et altitudinem Dei. Illum oportet crescere,
inquit, me autem minui. Indicaverunt hoc dies natales amborum. In luce res agitur, testis est ipse
sol: ab hodierno die minuuntur dies, a natale Domini crescunt dies. Illum oportet crescere, me
autem minui. Dominus enim Iesus Christus, gubernator auctorque creaturae, rector mundi, siderum
fabricator, temporum ordinator, quoniam quando voluit natus est, diem sibi elegit quo nasceretur,
quo bene significaretur; et praecursori suo ipse dedit diem. In ipso voluit hominem intellegi, in se
Deum. Minuatur homo, crescat Deus, hoc indicant passiones ipsorum: Ioannes decollatus est,
Christus in cruce exaltatus est. Ergo, fratres, breviter ad hoc concludam. Multa enim sunt, quae
possunt dici de sancto Ioanne Baptista; sed nec nos sufficimus dicendo, nec vos audiendo. Iam ergo
breviter concludam: homo humilietur, Deus exaltetur. Qui gloriatur, in Domino glorietur 35.

27

SERMO 293/E

DE DUOBUS HOMINIBUS: CHRISTO ET IOANNE

Christus homo Ioanne homine unde maior.
58

