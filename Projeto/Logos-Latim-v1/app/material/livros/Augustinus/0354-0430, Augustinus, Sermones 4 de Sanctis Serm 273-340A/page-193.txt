inventum in ore eorum mendacium. Et si qua forte ante habuerunt mendacia, propter quod verum
est: Omnis homo mendax, illa veritate diluerunt, illa caritate cooperuerunt, quia caritas cooperit
multitudinem peccatorum 12.

Omnis homo in se mendax, in Deo verax.
5. Adhuc me diligentius Scripturarum scrutator interroget et dicat mihi: Quid ergo tunc quando
veraces fuerunt, homines non fuerunt? In confessione, in passione quando veraces fuerunt,
numquid tunc homines non fuerunt? Si autem homines fuerunt, et veraces fuerunt, quomodo verum
est: Omnis homo mendax? Prorsus dico, sine iniuria martyrum dico, immo cum gloria martyrum
dico, ut qui gloriatur, in Domino glorietur 13. Prorsus in quantum homines fuerunt, mendaces
fuerunt. Quomodo ergo verum dixerunt? Quia Dominus eis dixerat: Non enim vos estis qui
loquimini 14. Non audistis etiam hodiernam de sancto Evangelio lectionem: Nolite praemeditari quid
dicatis: ego enim do vobis os et sapientiam 15. Ego do vobis, nam omnis homo mendax. Omnis ergo
homo de suo mendax, de Dei verax. In se mendax, in Deo verax. Fuistis enim aliquando tenebrae,
nunc autem lux in Domino 16. Petrum ipsum adtende: Tu es Christus Filius Dei vivi 17. Verax homo,
sed num quia homo? Non de suo, quia omnis homo mendax. Sed unde? Audi ipsum Dominum:
Beatus es Simon Bar Iona quia non tibi revelavit caro et sanguis, hoc est homo, quia omnis homo
mendax, sed Pater meus qui in caelis est 18. Ergo de tuo mendax, de meo verax. Omnia enim quae
habet Pater mea sunt 19. Denique paulo post, vis audire Petrum inter omnes homines, quia et ipse
homo, vis audire Petrum hominem et ideo mendacem? Continuo coepit Dominus praedicare
futuram passionem et mortem suam. Ubi Petrus? Ubi homo? Absit a te Domine, non fiet istud 20.
Homo, mendax homo, sicut homo de suo. Et vis nosse quia de suo? Quid continuo Dominus? Vade
post me Satanas, scandalum mihi es 21. Quare, nisi quia mentitus est, nisi quia fallax suum dixit?
Sed unde mentitur? Non enim sapis quae Dei sunt, sed quae hominum 22.

Omnia bona nobis a summo Bono. Oremus ut habeamus, ingrati non simus ex
his quae habemus.
6. Omnia ergo bona nobis a summo bono. Omnia bona nobis a fonte perpetuo bonitatis. Nisi forte
bonitatem de Dei habemus et patientiam de nostro. Sic enim clausit lectio Evangelii: Et in vestra
patientia possidebitis animas vestras 23. Dicet ergo aliquis: Non est nostra veritas, quoniam omnis
homo mendax, et unus, qui de Dei est, verax, quando verax. Sed patientia nostra est. Dominus ipse
dicit: In patientia vestra possidebitis animas vestras. Noli extolli ne perdas quod accepisti. Ideo
enim tua patientia est, quia habes illam, si tamen habes illam. Ideo tua quia habes, non quia a te
ipso habes. Quid enim habes quod non accepisti? 24 Quomodo dicimus: Panem nostrum
quotidianum da nobis hodie 25, et nostrum dicis et da nobis dicis. Ergo quod nostrum dicis, non est
a te ut tuum sit. Si enim Deus non nostrum faceret quod daret, non utique donaret; quod tibi donat,
accipiendo fit tuum. Sed probemus hoc de patientia, ne forte ita sit panis, sed non ita sit patientia.
Quis nobis dixit: In vestra patientia possidebitis animas vestras, quis nisi Christus, nisi Deus? Cui
nos dicimus: Nonne Deo subiecta est anima mea, ab ipso enim patientia mea? 26 Ipse nobis dicit: In
vestra patientia possidebitis animas vestras. Nos ei dicimus: Quoniam patientia mea tu es 27. Unde
infirmus virtuti dicat si vult habere virtutem: Diligam te Domine virtus mea 28. Oremus ut habeamus
quod nondum habemus. Ingrati non simus ex his quae habemus. Non enim accepimus spiritum
huius mundi sed spiritum qui ex Deo est ut sciamus quae a Deo donata sunt nobis 29.

95

SERMO 335/F
DE MARTYRIBUS

Quanta martyribus securitas data est a Deo.
1. Sed quid de martyribus dicamus? Quanta illis securitas data est ut non curarent etiam de
divisione membrorum suorum? Curam gerit de numero capillorum et non gerit curam in
resurrectione de integritate membrorum? Ergo confitere Christum. Elige tibi unum de duobus. Vis ut
confiteatur te Christus coram Patre suo? Etiam, inquit. Ergo et tu coram hominibus confitere
Christum.

Martyres vicerunt quia de Christo solacium petierunt. Aliud scire Christum,
aliud nescire.
193

