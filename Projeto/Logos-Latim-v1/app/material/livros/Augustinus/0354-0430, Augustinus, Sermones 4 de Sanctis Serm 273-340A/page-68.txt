praesumpsit aegrotus. Sed quid? Continuo respexit eum Dominus. Sic scriptum est, sic loquitur
Evangelium: Respexit eum Dominus, et exiit foras, et flevit amare 17. Exiit foras: hoc est, confiteri.
Flevit amare, qui noverat amare. Dulcedo secuta est in amore, cuius amaritudo praecesserat in
dolore.

Petro Ecclesiae unitatem significanti oves a Christo commendatae. Cur ter
interrogatus Petrus de suo amore.
4. 4. Merito etiam post resurrectionem Dominus ipsi Petro oves suas commendavit pascendas. Non
enim inter discipulos solus meruit pascere dominicas oves: sed quando Christus ad unum loquitur,
unitas commendatur; et Petro primitus, quia in Apostolis Petrus est primus. Simon Ioannis, inquit
Dominus, amas me? 18 Respondit ille: Amo. Et iterum interrogatus, iterum respondit. Et tertio
interrogatus, et tamquam illi non credatur, contristatur. Sed quomodo ei non credebat, qui cor eius
videbat? Denique post illam tristitiam sic respondit: Domine tu scis omnia, tu scis quia amo te 19.
Non enim qui omnia scis, hoc solum nescis. Noli tristis esse, Apostole; responde semel, responde
iterum, responde tertio. Ter vincat in amore confessio, quia ter victa est in timore praesumptio.
Solvendum est ter, quod ligaveras ter. Solve per amorem, quod ligaveras per timorem. Et tamen
Dominus semel, et iterum, et tertio, oves suas commendavit Petro.

In Donatistas dominici gregis divisores.
5. 5. Attendite, fratres mei: Pasce, inquit, oviculas meas, pasce agnos meos 20. Pasce oves meas:
numquid dixit: Tuas? Pasce, bone serve, oves dominicas, habentes dominicum characterem.
Numquid enim Paulus pro vobis crucifixus est? aut in nomine Petri et Pauli baptizati estis? 21 Ergo
pasce oves eius, ablutas Baptismo eius, signatas nomine eius, redemptas sanguine eius: Pasce,
inquit, oves meas. Nam haeretici servi mali et fugitivi, quod non emerunt dividentes sibi, et de
furtis peculia tamquam propria facientes, suas oves sibi videntur pascere. Nam quid est aliud, rogo
vos, Nisi te ego baptizavero, immundus eris, Nisi Baptismum meum habueris, ablutus non eris?
Itane non audistis: Maledictus omnis qui spem suam ponit in homine 22? Proinde, carissimi, quos
baptizavit Petrus, oves Christi sunt; et quos baptizavit Iudas, oves Christi sunt. Nam videte quid
dicat sponsus dilectae suae in Cantico canticorum, quando ei dixit sponsa: Annuntia mihi, quem
dilexit anima mea, ubi pascis, ubi cubas in meridie; ne forte fiam sicut operta, super greges
sodalium tuorum 23. Annuntia, inquit, mihi, ubi pascis, ubi cubas in meridie, in splendore veritatis, in
fervore caritatis. Quare times, o dilecta? quid times? Ne forte fiam, inquit, sicut operta, id est, sicut
obscura, sicut non Ecclesia; quia Ecclesia non est operta: Non enim potest civitas abscondi super
montem constituta 24. Et errando incurram, non in gregem tuum, sed in greges sodalium tuorum.
Etenim haeretici sodales dicuntur. A nobis exierunt 25: ad unam nobiscum mensam, antequam
exirent, accesserunt. Ergo quid ei respondetur? Nisi cognoveris temetipsam 26: sponsus dicit,
interroganti respondet: Nisi cognoveris temetipsam, o pulchra inter mulieres 27. O verax inter
haereses, nisi cognoveris temetipsam: quia de te praedicta sunt tanta: In semine tuo benedicentur
omnes gentes 28: Deus deorum Dominus locutus est, et vocavit terram, a solis ortu usque ad
occasum 29: Postula a me, et dabo tibi gentes haereditatem tuam, et possessionem tuam terminos
terrae 30: In omnem terram exiit sonus eorum, et in fines orbis terrae verba eorum 31: de te
testimonia ista praedicta sunt. Nisi ergo cognoveris temetipsam, exi tu 32. Ego enim te non eicio, ut
dicant de te qui remanserint: Ex nobis exierunt 33. Exi tu in vestigiis gregum: non gregis, de quo
dictum est: Erit unus grex et unus Pastor 34. Exi tu in vestigiis gregum, et pasce haedos tuos 35: non
sicut Petrus, oves meas. Pro his commendatis sibi ovibus Petrus meruit martyrio coronari, quod
hodierna solemnitate per orbem meruit celebrari.

Paulus ex persecutore praedicator Christi.
6. 6. Veniat et de Saulo Paulus, de lupo agnus; prius inimicus, postea apostolus; prius persecutor,
postea praedicator. Veniat, accipiat litteras a principibus sacerdotum, ut ubicumque invenerit
Christianos, vinctos adducat ad poenas. Accipiat, accipiat, proficiscatur, pergat, anhelet caedem,
sitiat sanguinem: Qui habitat in coelis, irridebit eum 36. Ibat enim, sicut scriptum est: Spirans
caedem 37, et propinquabat Damascum. Tunc Dominus de coelo: Saule, Saule, quid me
persequeris? 38 Ego sum hic, ego sum ibi: hic caput, ibi corpus. Non ergo miremur, fratres, ad
corpus Christi pertinemus. Saule, Saule, quid me persequeris? Durum est tibi adversus stimulum
calcitrare 39. Te laedis: nam Ecclesia mea persecutionibus crescit. At ille pavens et tremens:
Domine, quis es tu? Et ille: Ego sum Iesus Nazarenus quem tu persequeris 40. Continuo mutatus
exspectat imperium: ponit invidentiam, praeparat obedientiam. Dicitur ei quid faciat. Et antequam

68

