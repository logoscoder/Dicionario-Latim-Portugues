dispersionem. Proinde audite martyrem orantem: Iudica me Deus et discerne causam meam 3. Non
dixit: poenam meam, sed: causam meam. Attendit enim ad martyrem martyrum, caput martyrum,
dominum martyrum, exemplum martyrum, spectatorem martyrum, adiutorem martyrum,
coronatorem martyrum. Attendit eum non magnificantem poenam, sed discernentem causam. Ipse
enim dixit: Beati qui persecutionem patiuntur 4. Adhuc confusum est. Persecutionem patitur adulter
propter libidinem, homicida propter crudelitatem, fur propter fraudem, ceteri scelerati pro
sceleribus suis persecutionem patiuntur. Quid dicis audiam. Beati qui persecutionem patiuntur.
Commemorasti poenam. Discerne causam. Audi, inquit, discerno. Sequere: qui persecutionem
patiuntur, propter iustitiam. Quid mihi exaggeras poenam? o false testis, proba iustitiam. Martyres
ergo non facit poena sed causa. Noli exaggerare poenam tuam, proba prius iustitiam tuam, quod
facturus non es sed probaturus sane praecisione iniquitatis tuae. Si vultis fratres martyres veros
imitari, causam vobis eligite ut dicatis Deo: iudica me Domine et discerne causam meam a gente
non sancta 5. Discerne non poenam meam, nam habet hanc et gens non sancta, sed causam meam
quam non habet nisi gens sancta. Causam ergo vobis eligite, causam bonam et iustam, quoniam
beati qui persecutionem patiuntur propter iustitiam, quoniam ipsorum est regnum caelorum 6.

97

SERMO 335/H

IN DIE NATALI MARTYRUM

Praesentis vitae contemptum et futurae vitae desiderium.
1. Omnes sollemnitates beatissimorum martyrum admonent nos quantum sit contemnenda vita
praesens, et quantum sit futura quaerenda. Ideo et ipse Dominus noster Iesus Christus, martyrum
princeps, cuius passio fuit martyrum pretium, qui non condicione mortalis natus est sed dignatione
misericordiae, et mori voluit et resurgere. Non enim ille mortuus esset, si mori noluisset; non enim
resurrexisset, nisi mortuus esset. Utrumque ergo ideo voluit: moriendo nobis commendavit
praesentis vitae contemptum; resurgendo, futurae vitae desiderium. Haec vobis in mea passione et
resurrectione utrumque conspicite, id est, et quid in hac vita toleretis, et quid in futura desideretis.
Unam ergo vitam laboriosam, aerumnis temptationibus timoribus et doloribus plenam, qua decurrit
hoc saeculum, ostendit nobis Christus in passionibus suis; vitam vero illam ubi nemo dolebit, nemo
timebit, ubi nemo morietur, nemo pacificabitur quia nemo rixabitur, sua nobis resurrectione
monstravit, tamquam dicens: Ecce quid sufferatis et quid speretis, sufferatis passiones, speretis
resurrectionem. Et qualem resurrectionem! Non qualis resurrectio fuit Lazari iterum morientis.
Resurgens Christus, resurgens a mortuis, sicut ait Apostolus, iam non moritur, et mors ei ultra non
dominabitur 1. Scio quia desideratis talem vitam. Quis enim eam non desideret? Ipsi gentiles impii
immortales esse volunt. Sed se esse posse immortales non credunt. Qui enim fidem non receperunt
spem immortalitatis perdiderunt. Non ergo magnum desiderare immortalitatem: hoc enim
desiderium est et impiorum; sed quidem magnum credere quod immortales erimus, et sic vivere ut
ad ipsam immortalitatem pervenire possimus. Ideo omnis homo vult habere, si possit, angeli
potentiam, sed non vult angeli habere iustitiam. Vult habere immortalitatem, et non vult habere
pietatem. Quo pervenitur volunt, et qua pervenitur nolunt.

Amare et imitare mores martyrum. Amici Dei erimus gratia eius.
2. Vos ergo, fratres, admoneo hortor atque obsecro, ut quomodo celebratis devote sollemnitatem
martyrum, sic ametis sanctos mores martyrum. Martyres sunt, sed homines fuerunt. Orationibus
adiuvant nos, sed hoc erant quod nos. Nolite ergo desperare merita eorum. Qui enim donavit illis,
potest donare et nobis. Non enim eos tamquam deos colimus, sed propter Deum honoramus, eum
vero Deum colimus, qui et noster Dominus est, et illorum. Illi gratia eius amici sunt eius, nos simus
vel servi eius. Verumtamen si amaverimus veraciter martyres et eorum vestigia secuti fuerimus,
amici Dei etiam nos quare nos non erimus, gratia eius, non merito nostro. In nostra felicitate ipse
laudatur, qui nos ex miseris felices facit. Nos enim per nos miseros nos facere potuimus; felices
autem facere nos non valemus. Ad illum curramus, illi supplicemus, et quod illi acceperunt, et nos
accipiemus.

Reconciliari omnes parati simus ad voluntatem Dei.
3. Hesterno die hortatus sum caritatem vestram: quicumque cathecumini estis, ut ad lavacrum
regenerationis, postpositis moris omnibus, festinetis; quicumque in peccatis et turpitudinibus,
immunditiis, damnabiliter vivebatis, vitam mutetis, paenitentiam agatis, de vita non desperetis;
quicumque etiam paenitentiam agitis (et dulcis vobis est non peccatorum paenitentia sed licentia),

195

