agnoscere, ut vobis errantibus ille possit ignoscere. Si enim quod non erat fallaciter putaretur, ab
illo qui erat veraciter amputaretur.

Christus ut humilitatis viam doceret, baptizatus et incarnatus.
3. 3. Praemissus est ergo Ioannes, ut Dominum humilem baptizaret. Baptizari enim Dominus
propter humilitatem voluit, non propter iniquitatem. Dominus Christus quare est baptizatus?
Dominus Christus Dei Filius unigenitus, quare est baptizatus? Inveni quare est natus, et ibi invenies
quare sit baptizatus. Ibi quippe invenies humilitatis viam, quam pede superbo non carpis: quam nisi
humili pede calcaveris, ad celsitudinem, quo perducit, pervenire non poteris. Baptizatus est propter
te, qui descendit propter te. Vide quantus factus sit tantillus: Qui cum in forma Dei esset, non
rapinam arbitratus est esse aequalis Deo 3. Non enim erat rapina, sed erat natura aequalitas Filii
cum Patre. Ioannes si se Christum putari vellet, illi rapina esset. Non ergo rapinam arbitratus est
esse aequalis Deo. Erat enim, et sine rapina erat, coaeternus ab aeterno natus erat. Tamen
semetipsum exinanivit formam servi accipiens 4; hoc est, formam hominis accipiens. Qui cum in
forma Dei esset, non formam Dei accepisset: ergo cum in forma Dei esset, semetipsum exinanivit,
formam servi accipiens. Sic accepit quod non erat, ut non perderet quod erat. Manens Deus,
hominem assumpsit. Formam servi accepit, et factus est Deus homo, a quo Deo factus est homo.
4. 3. Vide ergo, quae maiestas, quae potestas, quae sublimitas, quae cum Patre aequalitas venit
propter nos ad indumentum formae servilis: et intellege illam a magistro tanto humilitatis viam;
quoniam plus est quod voluit homo fieri, quam quod voluit ab homine baptizari.

Baptizari cur a Ioanne voluit.
4. 4. Baptizat ergo, inquam, Ioannes Christum, servus Dominum, vox Verbum. Mementote enim:
Ego sum vox clamantis in eremo 5: et mementote quia Verbum caro factum est, et habitavit in
nobis 6. Baptizat ergo, inquam, Ioannes Christum, servus Dominum, vox Verbum, creatura
Creatorem, lucerna solem; sed solem, qui fecit hunc solem; solem de quo dictum est: Ortus est
mihi sol iustitiae, et sanitas in pennis eius 7. De quo impii sero poenitentes in fine in iudicio Dei
dicturi sunt: Quid nobis profuit superbia? aut quid divitiarum iactantia contulit nobis? Transierunt
illa omnia, tamquam umbra 8: et cum umbris qui secuti sunt umbras. Ergo, inquiunt, erravimus a
via veritatis, et iustitiae lumen non luxit nobis, et sol non est ortus nobis 9. Illis non est ortus
Christus, a quibus non est agnitus Christus. Sol ille iustitiae, sine nube, sine nocte; ipse non oritur
malis, non oritur impiis, non oritur infidelibus. Nam solem istum de coelo corporeum quotidie facit
oriri super bonos et malos 10. Baptizavit ergo, ut dixi, creatura Creatorem, lucerna solem: et non se
extulit baptizator, sed subdidit baptizando. Nam venienti ad se dixit: Tu venis ad me baptizari? Ego
a te debeo baptizari 11. Magna confessio, et secura lucernae in humilitate professio. Illa si contra
solem extolleretur, vento superbiae cito exstingueretur. Hoc est ergo quod Dominus praevidit, quod
baptismo suo Dominus docuit. Baptizari voluit tantus a tantillo; ut breve explicem, salvator a
salvando. Nam meminerat Ioannes alicuius fortassis, quamvis tantus esset, aegritudinis suae. Nam
unde: Ego a te debeo baptizari? Certe Domini Baptismus salus: quia Domini est salus 12. Nam vana
salus hominum 13. Unde ergo: Ego a te debeo baptizari, si non opus habebat curari? Mira autem in
ipsa Domini humilitate medicina: ille baptizabat, et ille sanabat. Si enim Christus salvator omnium
hominum, maxime fidelium 14: apostolica et vera sententia est, quia Christus salvator omnium
hominum: nemo dicat, Non opus habeo salvatore. Qui hoc dicit, se medico non humiliat, sed in
morbo suo perit. Si salvator omnium hominum, ergo et Ioannis: neque enim Ioannes non homo.
Magnus quidem homo, sed tamen homo. Ille salvator omnium hominum: agnoscit itaque ille
salvatorem suum. Neque enim Ioannis non erat salvator Christus. Non hoc dicit ipse, qui humiliter
confitetur, dicens: Ego a te debeo baptizari. Et Dominus: Sine modo, impleatur omnis iustitia 15.
Quid est, omnis iustitia? Humilitate commendavit iustitiam: iustitiam nobis maxime humilitate
magister coelestis et verus Dominus commendavit. Quod enim baptizabatur, ad humilitatem
pertinebat: et ideo quod ad humilitatem pertinebat facturus, dixit: Impleatur omnis iustitia.

Donatistae locum Evangelii de arbore et eius fructu ad ministrum Baptismi
perperam transferunt
4. 5. Praevidit multos inflaturos se de ministerio Baptismi, et dicturos, Ego baptizo; et, Qualis sum
ego qui baptizo, talem facio quem baptizo. Unde hoc probas? Probo, inquit. Quibus testimoniis?
Evangelicis, inquit. Audiamus nescio quem novum evangelistam contra antiquum Baptistam.
Quibus ergo testimoniis evangelicis probas, quod qualis es, talem facis eum quem baptizas?
Quoniam scriptum est, inquit: Arbor bona bonos fructus facit. Scriptum recito, Evangelium fero:

45

