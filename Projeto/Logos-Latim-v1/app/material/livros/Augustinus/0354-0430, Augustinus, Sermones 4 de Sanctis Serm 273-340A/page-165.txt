Stephanus in sua passione imitator Christi patientis.
5. 5. Vide hominem sequentem vestigia Domini sui. Christus in cruce: Pater, in manus tuas
commendo spiritum meum 12: Stephanus sub lapidibus: Domine Iesu, suscipe spiritum meum.
Christus in cruce: Pater, ignosce illis, quia nesciunt quid faciunt 13: Stephanus sub lapidibus:
Domine Iesu, ne statuas illis hoc delictum 14. Quomodo posset iste non ibi esse ubi erat quem
secutus est, ubi erat quem imitatus est?

Detectio corporis eius. Orationes ipsius multa impetrant, non omnia.
6. 6. Triumphavit, coronatus est. Latuit tanto tempore corpus eius, processit quando Deus voluit,
illuminavit terras, tanta miracula fecit, mortuus vivos facit mortuos, quia nec mortuus. Ergo hoc
commendo Caritati vestrae, ut sciatis quod orationes eius multa impetrant, non tamen omnia. Nam
invenimus etiam in libellis qui dantur, fuisse illi difficultates impetrandi, et accepisse tamen postea
beneficium, non deficiente supplicis fide. Non cessatum est, oratum est, et dedit postea Deus per
Stephanum. Sunt verba orantis Stephani, et responsum est illi: Pro qua oras non est digna, hoc et
hoc fecit. Et tamen institit, rogavit, accepit.
7. 6. Dedit nobis intellegere, quia in cuius nomine faciebat antequam carnem deponeret, in eius
nomine faciunt orationes eius ut beneficia impetrentur, quibus novit ea dari debere.

Stephanus conservus noster, non pro Deo colendus.
6. 7. Ille autem tamquam servus orat. Apocabatur angelus quidam cum Ioanne. Angeli tales sunt
apud Deum, ut si boni fuerimus, et perfecte eum promeruerimus, Angelis aequemur: Erunt, dixit,
aequales Angelis Dei 15. Angelus ostendebat multa miracula sancto Ioanni evangelistae; turbatus
miraculis adoravit eum. Adoravit homo angelum; et angelus homini: Surge, quid facis? Illum adora:
conservus enim tuus sum et fratrum tuorum 16.
8. 7. Si tanta humilitas apparuit in angelo, quantam putatis esse debere in martyre, sicut est? Non
ergo credamus superbum esse Stephanum, cum putamus quia virtute sua facit quod facit. Per
conservum beneficia sumamus, honorem et gloriam Domino demus. Quid vobis plus dicam et
multum loquar? Legite quatuor versus quos in cella scripsimus, legite, tenete, in corde habete.
Propterea enim eos ibi scribere voluimus, ut qui vult legat, quando vult legat. Ut omnes teneant,
ideo pauci sunt: ut omnes legant, ideo publice scripti sunt. Non opus est ut quaeratur codex:
camera illa codex vester sit. Aliquanto quidem temperius solito processimus: sed quia longa lectio
recitata est, et graves aestus sunt, libellum beneficiorum Dei per ipsum, quem lecturi hodie fuimus,
in diem dominicum differamus.

73

SERMO 319/A

DE MARTYRE STEPHANO

Qui in Christo proficiunt gaudium et corona nostra.
1. Sane cura nostra aedificatio vestra est, et gaudium nostrum salus vestra: salus et temporalis et
sempiterna. Promissionem enim habemus, sicut dixit Apostolus, vitae praesentis et futurae 1. Sed
salutem praesentem donat Deus et hominibus et pecoribus, donat Deus et bonis et malis; hanc
salutem temporalem pro aeterna salute martyres contempserunt. Gaudetis sine dubio de nostra; et
nos in Christo de vestra salute gaudemus. Sed satagite ut etiam in illo die vobiscum gaudeamus;
quia quod ait Apostolus pro sua dispensatione tam magna et ampla, ut eius vix vestigia
consectemur, hoc est quod nobis loquebatur, quos aedificabat, et dicebat: Gaudium meum et
corona mea 2 vos estis. Quicumque ergo in Christo proficiunt de laboribus nostris, gaudium sunt et
corona nostra: quia nostrum est fideliter dispensare, non nostram sed dominicam pecuniam;
vestrum est cum cura et sollicitudine magna suscipere. Ego enim possum esse dator, non exactor;
et dator non quasi meae rei, sed Dei; unde et ego vivo: quia ad unam domum magnam omnes
pertinemus, unum patremfamilias omnes habemus. Cellarium amplum habet, unde et nos et vos
vivere possimus. Tantum eum rogemus, ut fastidium detergat; prius donet esuriem, et sic porrigat
panem. Unde vivo, inde dico; unde pascor, hoc ministro. Nam vobiscum pauper sum; divitiae
communes, Dominus noster. Vita omnium nostrum beata est et aeterna. Ergo: Qui gloriatur, in
Domino glorietur 3.

165

