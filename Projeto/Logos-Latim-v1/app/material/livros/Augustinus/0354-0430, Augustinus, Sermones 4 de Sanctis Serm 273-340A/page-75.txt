istum sensum genus humanum. Dura est mors: sed non, inquam, quia mors est dura, ideo neganda
est vita. Petrus etiam senex nolebat mori. Mori quidem nolebat, sed Christum sequi malebat.
Malebat Christum sequi, quam non mori. Si via lata esset, qua sine morte Christum sequeretur, quis
dubitet quod hanc arriperet, hanc eligeret? Sed non erat qua sequi Christum quo ire volebat, nisi
per viam quam pati nolebat. Denique per illam mortis asperitatem arietibus transeuntibus secutae
sunt oves. Arietes ovium sancti Apostoli. Aspera via mortis, spinis plena: sed istae spinae Petra et
Petro transeunte, petreis pedibus tritae sunt.

Vitae amor cuiusnam laudatur.
3. 4. Non reprehendimus, non accusamus, etiamsi vita ista ametur. Sic tamen vita ista ametur, ne
in eius amore peccetur. Ametur vita, sed eligatur vita. Interrogo amatores vitae, et dico: Quis est
homo qui vult vitam? 7 Etiam taciti omnes respondetis: Quis est homo qui non vult vitam? Addo
quod Psalmus addidit: Quis est homo qui vult vitam, et diligit videre dies bonos? 8 Respondetur:
Quis enim homo est qui non vult vitam, et qui non diligat videre dies bonos? Si ergo vis ad vitam
venire, et dies bonos videre, quia ista merces est, opus huius mercedis attende: Contine linguam
tuam a malo 9. Hoc in Psalmo sequitur. Quis est homo, qui vult vitam, et amat videre dies bonos?
Adiungit: Contine linguam tuam a malo, et labia tua ne loquantur dolum: declina a malo, et fac
bonum 10. Modo dic, Volo. Interrogabam, Vis vitam? Respondebas, Volo. Interrogabam, Vis videre
dies bonos? Respondebas, Volo. Cohibe linguam tuam a malo. Modo dic, Volo. Declina a malo, et
fac bonum. Dic, Volo. Si autem hoc vis; quaere opus, et ad mercedem curris.

Corona Paulo redditur debita, quia praecessit gratia indebita.
4. 5. Attende apostolum Paulum, quoniam et ipsius hodie dies festus est. Concordem vitam ambo
duxerunt, socium sanguinem ambo fuderunt, coelestem coronam ambo sumpserunt, diem
hodiernum ambo consecraverunt. Attende ergo apostolum Paulum, recole verba quae paulo ante,
cum eius Epistola legeretur, audivimus. Ego, inquit, iam immolor, et tempus meae resolutionis
instat. Bonum certamen certavi, cursum consummavi, fidem servavi. De caetero, inquit, superest
mihi corona iustitiae, quam reddet mihi Dominus in illa die iustus iudex 11. Non enim negabit
debitum, qui donavit indebitum. Iustus iudex reddet coronam, reddet: habet enim cui reddat.
Bonum certamen certavi, cursum consummavi, fidem servavi: coronam his meritis reddet; nec
negabit debitum, sicut dixi, qui donavit indebitum. Quid est quod donavit indebitum? Qui prius fui
blasphemus, et persecutor, et iniuriosus 12. Quid ergo donavit indebitum? Ipsum audiamus
confitentem, et donatorem gratiae de vita sua confessione laudantem. Prius, inquit, fui
blasphemus, et persecutor, et iniuriosus. Debebatur tibi ergo ut esses apostolus? Quid debebatur
blasphemo et persecutori et iniurioso? Quid, nisi aeterna damnatio? Et pro aeterna damnatione
quid accepit? Misericordiam consecutus sum, quia ignorans feci in incredulitate 13. Haec est
misericordia, quam Deus donavit indebitam. Audi aliud eodem ipso dicente alio loco: Non sum,
inquit, dignus vocari apostolus, quia persecutus sum Ecclesiam Dei 14. Video ergo, Apostole, quod
non eras dignus. Unde hoc tibi, ut dignus esses? Quare ergo es quod dignus non es? Audi: Sed
gratia Dei consecutus sum quod sum 15. Poena mea fui quod fui: gratia Dei sum quod sum. Gratia,
inquit: Dei sum id quod sum: et gratia eius in me vacua non fuit; sed plus omnibus illis laboravi 16.
Rependisti ergo gratiae Dei? Accepisti, et reddidisti? Attende quid dixisti. Attendo, inquit. Non ego
autem, sed gratia Dei mecum 17. Ergo huic laborioso Apostolo bonum agonem certanti, cursum
consummanti, fidem servanti, negabit iustus Deus coronam debitam, cui gratiam donavit
indebitam?

Dei dona sunt merita nostra. Vincimus per eum qui dilexit nos.
4. 6. Cui autem reddet coronam debitam, o Paule parve, magne, cui reddet? Utique meritis tuis.
Bonum certamen certasti, cursum consummasti, fidem servasti: reddet coronam debitam his
meritis tuis. Sed ut reddatur tibi corona tua, Dei dona sunt merita tua. Ecce bonum agonem
certasti, cursum consummasti. Vidisti enim aliam legem in membris tuis, repugnantem legi mentis
tuae, et captivum te ducentem in lege peccati, quae est in membris tuis: unde tibi vincere, nisi ex
hoc quod sequitur? Miser ego homo, quis me liberabit de corpore mortis huius? Gratia Dei, per
Iesum Christum Dominum nostrum 18. Ecce unde pugnasti, ecce unde laborasti, ecce unde non
defecisti, ecce unde vicisti. Videte pugnantem: Quis nos separabit a caritate Christi? Tribulatio? an
angustia? an fames? an persecutio? an nuditas? an gladius? Sicut scriptum est, Quoniam propter te
mortificamur tota die, deputati sumus ut oves occisionis 19. Ecce infirmitas, labor, miseria, pericula,
tentationes. Unde victoria certantium? Audi quod sequitur: Sed in his omnibus supervincimus per
eum qui dilexit nos 20. Cursum consummasti: quo ducente, quo regente, quo iuvante? Quid hic

75

