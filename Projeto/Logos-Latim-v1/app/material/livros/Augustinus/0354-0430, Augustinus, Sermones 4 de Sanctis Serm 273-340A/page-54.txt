audivimus, quia vox Ioannes audiamus. Dum diceretur illi: Tu quis es? respondit: Ego sum vox
clamantis in eremo 12. Si ergo Christus Verbum, vox Ioannes, ut diceretur nobis Verbum, adsumptus
est Ioannes tamquam vox; et ut veniret ad nos Verbum, praecessit vox. Ideo et Christus ante
Ioannem erat in aeternum; et tamen nasci prior non debuit, nisi Ioannes et vox ad nos praecederet
Verbum. Erit ergo tempus, quando videbimus Verbum sicut videtur ab angelis; nunc tamen
proficiamus in Verbo, ut cum ipso maneamus in aeternum.
6. Illum autem oportet crescere, me autem minui 13. Hoc et per nativitates ipsas Verbi et vocis
apparuit. Natum est Verbum octavo kalendas ianuarias, unde incipit augeri dies; nata est vox ante
Verbum Dei, quando incipit minui dies. Illum, inquit, oportet crescere, me autem minui. Et ipsae
passiones hoc ostenderunt: minutus est Ioannes percussus capite: crevit Christus, erectus est in
cruce. Itaque, fratres, celebremus natalem vocis in honore Verbi: Non in ebrietatibus et
commissationibus 14, sicut dicit Apostolus, sed omnia quaecumque agitis, omnia in nomine Dei
facite, et Deus pacis erit vobiscum 15.

24

SERMO 293/B

DE NATALE SANCTI IOANNIS BAPTISTAE

Praecesserat sermo matutinus de Verbo et voce.
1. Natalem hodie magni hominis celebramus: et vultis nosse quam magni? Nemo, inquit Scriptura,
surrexit maior inter mulierum natos 1. Hoc de illo dixit virginis natus; hoc testimonium perhibuit
testi suo; hanc sententiam protulit iudex de praecone suo; sic voluit Verbum honorare vocem suam,
sicut nostis, et audistis hodie etiam in sermone matutino.

Vox verbum non gignit, sed apparere facit. Verbo in corde crescente, in aure
vox deficit.
2. Verbum Christus est, vox Ioannes, quoniam de Christo scriptum est: In principio erat Verbum 2.
Ioannes autem cum de se ipso loqueretur: Ego sum, inquit, vox clamantis in deserto 3. Verbum ad
cor pertinet, vox ad aurem. Quando vox ferit aurem, et verbum non perducit ad mentem, habet
inanem sonum, sed non habet utilem fructum. Ut autem nascatur in meo corde verbum, voce non
indiget; ut autem perferatur ad tuum cor, quod in meo corde iam natum est, ministerium vocis
assumit. Potest ergo verbum vocem praecedere, sed non potest sine voce procedere. Ad hoc vox
creatur, non ut verbum quod non erat gignat, sed ut quod erat et latebat appareat. Hoc ergo, quod
de verbo et voce diximus, in Christo et Ioanne videamus. Quaere Christum. In principio erat
Verbum 4. Ubi erat? Et Verbum erat apud Deum. In principio apud Deum 5. Quantum ante nos!
quantum supra nos! Et Verbum caro factum est 6, ut habitaret in nobis. Et hoc unde sciremus, si
vocem non audiremus? Ambulabat enim inter homines Christus mortali iam carne vestitus; et
tamen veniebant homines ad Ioannem, et dicebant ei: Tu es Christus? 7 Ille autem, ut se vocem
probaret, Verbum quod praecedebat insinuabat; honorem indebitum repellebat, ad Christum
digitum porrigebat. Dicentibus enim tu es Christus, respondebat Ioannes: Ecce Agnus Dei, ecce qui
tollit peccatum mundi 8. Audite illum, agnoscite illum; ipsum praecedo, ipsum annuntio. Mementote
quid dixerit: Ego sum vox clamantis in deserto, parate viam Domino 9; non mihi, sed Domino.
Quando enim ego clamo, illum annuntio, quoniam vox praeconis adventus est Iudicis. Quando
autem venerit ille, quem ego annuntio, et in vestro corde requieverit, illum oportet crescere, me
autem minui 10. Nostis enim, dilectissimi, quoniam verbum quando adiumento vocis adrepto per
semitas aurium in regionem cordis influxerit, verbum illud in corde crescit, in aure vox deficit. Non
enim permanet sonus, qui percussit aurem, quam permaneat infinitus, quia descendit ad mentem.
Hoc quare? quia illum oportet crescere, me autem minui.

Christus quomodo creverit, Ioannes autem minutus sit.
3. Baptizat Ioannes, baptizat et Christus. Dictum est Ioanni: Super quem videris Spiritum
descendentem sicut columbam et manentem super eum, ipse est qui baptizat in Spiritu Sancto et
igni 11. Nostis hoc, fratres, factum est quando baptizatus est Christus: et ecce iam toto orbe
terrarum ipse est qui baptizat. Crevit ubique baptismum Christi; baptismum vero Ioannis, quamvis
habet mysterium in recordatione praeteriti, non tamen habet ministerium in celebratione praesenti.
Cessavit baptismum Ioannis, crevit baptismum Christi; unde et dicit: Illum oportet crescere, me

54

