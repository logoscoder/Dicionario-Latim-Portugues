mutetis vitam et reconciliari omnes parati sitis ad voluntatem Dei, quoniam quod Deus voluerit,
homini est melius, non quod nos volumus. Rogemus quidem illum qui potens est liberare nos ab
omnibus, et dare nobis pacem, sicut liberavit tres pueros de camino. Ipsi pueri, vel potius iuvenes,
consuetudine enim tres pueri dicuntur, nam Scripturam illos h...

98

SERMO 335/I

IN DIE NATALI MARTYRUM

Emptor noster pretio mundavit quod emerat.
1. Scimus quid cantavimus, et bene tenemus: Pretiosa in conspectu Domini mors sanctorum eius 1.
Pretio quippe eius pretiosa est mors sanctorum. Non itaque mirandum est mortem esse pretiosam
eorum qui tanto sunt pretio empti. Non enim appenditur mundus contra eius sanguinem per quem
factus est mundus. Ut autem haberet sanguinem quem pro nobis funderet, Verbum caro factum
est, et habitavit in nobis 2. Sanguis ergo eius pretium est omnium nostrum, qui tamen sanguis in
remissionem fusus est peccatorum. Quid enim valebant peccatores, aut quanti valebant? Itane vere
erat ille sanguis pretium peccatorum? Etenim Christus pro impiis mortuus est. Apostolum audi:
Commendat caritatem suam, inquit, Deus in nobis, quia cum adhuc peccatores essemus, Christus,
pro nobis mortuus est 3. Cum adhuc peccatores essemus, tanti valebamus? Immo, nihil valeremus,
si peccatores remaneremus. Emptor ille noster pretio mundavit quod emerat. Peccator enim
quomodo tanti emeretur, nisi suo pretio mundaretur?

Prorsus non amando peccatores, Christus pro peccatoribus mortuus est.
2. Quod ergo antequam nos emeret eramus, non respiciamus, ne in via remaneamus. Et non
respiciamus, et tamen memoria teneamus. Si enim respexerimus, ad hoc redimus; si obliti erimus,
ingrati erimus. Quod ergo fuimus, et meminisse bonum est, et cito odisse: meminisse ut gratias
agamus, odisse ne ad vetera redeamus. Neque enim Iesus amando peccatores pro peccatoribus
mortuus est. Quod quidem in superficie si quaeramus, occurrit difficultas nonnulla quaestionis.
Quomodo enim non amavit pro quibus mori voluit? Et qui sunt pro quibus mori voluit? Apostolum
audistis: Cum adhuc peccatores essemus, Christus pro nobis mortuus est. Si ergo amavit pro quibus
mortuus est, et peccatores sunt pro quibus mortuus est, peccatores ergo amavit. Taceat peccator,
loquatur Salvator. Novi unde veniat quod loqueris, o peccator: amas esse peccator. Neque enim
diceres: peccatores amavit Salvator, nisi amares esse peccator. Taceat ergo, ut dixi, peccator;
loquatur Salvator. Quid loquitur Salvator? Ecce iam sanus factus es, noli peccare, ne quid tibi
deterius contingat 4. Quam minaciter prohibuit quod amabas! Amat ergo ille quod esse voluisti, cui
talia minatur, si revolveris quod fuisti?
3. Quomodo ergo pro peccatoribus mortuus est, si non amat peccatores? Prorsus non amando
peccatores, pro peccatoribus mortuus est. Intellege, et non laboras. Tu me interrogas quomodo non
amavit peccatores qui mortuus est pro peccatoribus. Dic mihi prius quod ego te interrogo, et tibi
ipse de eo quod interrogaveras respondebis. Quod quisque amat, vult esse, an non vult esse? Puto
quia, si amas filios tuos, vis illos esse; si autem illos non vis esse, non amas. Et quodcumque amas,
vis ut sit, nec omnino amas quod cupis ut non sit. Quid ergo voluit Dominus, cum moreretur pro
nobis? Ut peccatores essemus, an ut a peccatis liberaremur? Si propterea mortuus est pro nobis ut
peccata nostra deleret, numquid amavit quod delevit? Quis delet quod amat? Si fidelis es, si in eum
credidisti, si sursum cor habes, ut scriberet quod es, delevit quod fuisti.

Datus est unus sanguis mundans.
4. Vide illum. Audi loquentem in psalmo per prophetiam: Multiplicatae sunt, inquit, infirmitates
eorum, postea acceleraverunt 5. Quid est: Multiplicatae sunt infirmitates eorum? Lex subintravit, ut
abundaret delictum 6. Et quid: postea acceleraverunt? Ubi abundavit delictum, superabundavit
gratia 7. Quid deinde? Postea acceleraverunt, quia morbis impleti medicum quaesierunt. Quid
deinde? Non congregabo conventicula eorum, inquit, de sanguinibus 8. Quid est: Non congregabo
conventicula eorum de sanguinibus? Non per illa sacrificia pecorum congregabo eos, non de
sanguinibus, sed de sanguine, propter quem sanguinem pretiosa in conspectu Domini mors
sanctorum eius 9. Iam ergo non congregabo conventicula eorum de sanguinibus. Illis enim
sanguinibus convincebantur, non mundabantur. Datus est, fusus est unus sanguis mundans, pro
multis sanguinibus convincentibus. Datus est unus sanguis, et quid deinde? Nec memor ero

196

