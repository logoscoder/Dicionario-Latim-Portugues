Beati sancti verum dixerunt et occisi sunt.
3. Hoc tenebant testes veri, futura eius munera mente cernebant. Propterea cuncta transeuntia
contemnebant: Vana salus hominis 7. Ideo non terrebatur quando audiebat: "Si Christum confessus
fueris eris punitus", quia illud attendebat: testis falsus non erit impunitus 8. Beati sancti verum
dixerunt et occisi sunt. Quid enim? Si nullus eos occideret, adhuc viverent? Quanto melius fecit
testimonium veritatis quod paulo post factura erat febris. Parcitur vitae ut pereat vera vita. Parcitur
transeunti ut non accipiatur aeterna. Emite divites, emite pauperes. Nemo dicat: Non habeo unde.
Pretium non quaerat in arca sua. Nemo dicat: Non habeo unde, pauper sum. Qui emendus est dat
unde ematur. Loquitur tibi: "Habitabo in te, ut habeas unde emas me; confiteris me et possidebis
me".

Unus nobis fons est: Deus.
4. Orent pro nobis martyres sancti ut non solum eorum sollemnia <celebremus>, verum etiam
eorum mores imitemur. Confessiones amemus, coronas laudemus, nec desperemus. Et nos enim
homines sumus sicut illi, et nos ab eo creati a quo et illi. Unus nobis fons est, unum nobis horreum
est unde pascamur unde bibamus et totum unde vivamus. Nemo dicat: Ille potuit, ego non possum.
Unde ille potuit? Quid posset nisi ille praestitisset qui dixit suis: Sine me nihil potestis facere 9? Ideo
inquit Apostolus: Quis nos, inquit, separabit a caritate Dei? tribulatio, an angustia, an persecutio, an
fames, an nuditas, an periculum, an gladius, sicut scriptum est: Quia propter te mortificamur tota
die? 10. O causa bona: Propter te mortificamur tota die. Ideo fructuose, ideo feliciter quia propter te.
Quia causa bona, ideo corona. Propter te mortificamur tota die, deputati sumus ut oves
occisionis 11. Qui passim occidebantur et ab ignorantibus immolabantur, publice sternebantur et
occulte coronabantur.

Propter te mortificamur tota die.
5. Propter te mortificamur tota die 12. Quid valet caritas ipsa loquitur, pro te ipsa venit de Spiritu
Dei. Cupiditas saeculi de mundo est, non de Deo, et tamen ipsa in suo fortis est. Quanta patiuntur
homines pro pecunia, quam multa periculosa! Se fluctibus, tempestatibus committunt. Mori volunt
ne pauperes vivant. Et tamen amando vitam, cum periclitari coeperunt, iacturam faciunt. Quidquid
portant in mare mittunt et ut vivant proiciunt unde vivunt. Ibi dulcis est vita et praeponitur
pecuniae sed cum navigans evaserit nudus increpitat Deo: "Ecce quo me perduxisti, quare non in
mare me mersisti"? Insane, quando periclitabaris non hoc petisti. Ecce amatores pecuniae pro
amata sua quanta patiuntur! Alii laboribus conteruntur et laborando deficiunt, alii a latronibus
trucidantur, alii fluctibus demerguntur, alii diversis mortibus pereunt. Possunt et ipsi dicere
pecuniae quod martyres sapientiae: Propter te mortificamur tota die 13, possunt prorsus totidem
verbis: Propter te mortificamur tota die, sed dicunt <ei> quae non audit. Et si audiret et si sentiret
et si responderet, forte corriperet te et diceret tibi: "Insane, sapientia dicet martyribus: Cum
mortuus fueris propter me habebis me. Ego autem dico tibi: Cum mortuus fueris propter me, et te
perdis et me".

39

SERMO 300

IN SOLEMNITATE MARTYRUM MACHABAEORUM

Christiani ante Christum nonnulli exstitere.
1. Istum diem nobis solemnem gloria Machabaeorum fecit: quorum mirabiles passiones, cum
legerentur, non solum audivimus, sed etiam vidimus et spectavimus. Olim ista gesta sunt, ante
incarnationem, ante passionem Domini et Salvatoris nostri Iesu Christi. In primo populo illo
exstiterunt, in quo Prophetae exstiterunt, qui haec praesentia praedixerunt. Nec quisquam
arbitretur, antequam esset populus Christianus, nullum fuisse populum Deo. Imo vero, ut sic loquar,
quemadmodum se veritas habet, non nominum consuetudo, christianus etiam ille tunc populus fuit.
Neque enim post passionem suam coepit habere populum Christus: sed illius populus erat ex
Abraham genitus, cui perhibens testimonium ipse Dominus ait: Abraham concupivit videre diem
meum; et vidit, et gavisus est 1. Ergo ex Abraham natus est ille populus, qui servivit in Aegypto, et
qui manu potenti per Moysen famulum Dei de domo servitutis liberatus, per mare Rubrum fluctibus
descendentibus ductus, in eremo exercitatus, legi subditus, in regno collocatur. Unde, sicut dixi,

95

