proferre Christum, laudare Christum, commendare Christum, praedicare Christum? hoc est,
proferre in tempore cibaria. Nam ut esset ipse Christus cibaria iumentorum suorum, natus in
praesepi positus est.

22

SERMO 293

IN NATALI IOANNIS BAPTISTAE

Ioannis et Christi in nativitate comparatio.
1. Sancti Ioannis, cuius nativitatem, cum Evangelium legeretur, mirantes audivimus, solemnitatem
hodie celebramus. Quanta est gloria iudicis, si tanta est praeconis? Qualis est venturus via, si talis
est qui praeparat viam? Nativitatem Ioannis quodam modo consecratam observat Ecclesia: nec
invenitur ullus in Patribus, cuius nativitatem solemniter celebremus: celebramus Ioannis,
celebramus et Christi: hoc vacare non potest, et si forte a nobis pro tantae rei dignitate minus
explicatur, fructuosius tamen et altius cogitatur. Nascitur Ioannes de anicula sterili, nascitur
Christus de iuvencula virgine. Ioannem parit sterilitas, Christum integritas. In nativitate Ioannis
aetas congrua non erat parentalis, in nativitate Christi complexus non exstitit maritalis. Ille angelo
praedicante nuntiatur, iste angelo nuntiante concipitur. Non creditur Ioannes nasciturus, et fit pater
mutus: creditur Christus, et fide concipitur. Fit prius adventus fidei in cor virginis, et sequitur
fecunditas in utero matris. Et tamen prope eadem verba sunt Zachariae dicentis, cum angelus
Ioannem nuntiaret: Per quid cognoscam hoc? Ego enim sum senex, et uxor mea iam processit in
diebus suis 1: et Mariae sanctae angelo nuntiante partum eius futurum, Quomodo fiet istud,
quoniam virum non cognosco? 2 pene eadem verba. Illi dicitur: Ecce eris tacens, nec potens loqui,
quousque fiant haec, propter quod non credidisti verbis meis, quae adimplebuntur tempore suo 3.
Illi autem: Spiritus sanctus superveniet in te, et virtus Altissimi obumbrabit tibi; propterea quod
nascetur ex te Sanctum, vocabitur Filius Dei 4. Ille corripitur, illa instruitur. Illi dicitur, Quia non
credidisti: illi dicitur, Accipe quod quaesisti. Propemodum eadem verba sunt: Per quid cognoscam
hoc? et: Quomodo fiet istud? Sed eum qui verba audiebat et cor videbat, non latebat. In utriusque
verbis cogitatio latebat; sed homines, non angelum latebat: imo non latebat eum qui loquebatur
per angelum. Postremo nascitur Ioannes, dum iam lux minuitur, et nox incipit crescere: nascitur
Christus, dum nox accipit detrimentum, et dies augmentum. Et tamquam hoc signum nativitatis
amborum Ioannes ipse respiciens, dicit: Illum oportet crescere, me autem minui 5. Proposuimus
inquirenda, et discutienda praediximus: sed hoc praelocutus sum, et si omnibus tanti mysterii
sinibus perscrutandis non sufficimus, vel facultate, vel tempore; melius vos docebit qui loquitur in
vobis, etiam absentibus nobis, quem pie cogitatis, quem corde suscepistis, cuius templa facti estis.

Ioannes quidam limes veteris et Novi Testamenti. Ideo et de senibus nascitur,
et in utero exsultat. Zachariae os prius clausum, et post apertum.
2. Videtur ergo Ioannes interiectus quidam limes Testamentorum duorum, veteris et novi. Nam
eum esse, ut dixi, quodam modo limitem Dominus ipse testatur dicens: Lex et Prophetae usque ad
Ioannem Baptistam 6. Sustinet ergo personam vetustatis, et praeconium novitatis. Propter
personam vetustatis, de senibus nascitur: propter personam novitatis, in visceribus matris propheta
declaratur. Nondum enim natus ad sanctae Mariae adventum, exsultavit in utero matris. Iam ibi
designatus erat, designatus antequam natus: cuius praecursor esset ostenditur, antequam ab eo
videretur. Divina sunt haec, et mensuram humanae fragilitatis excedunt. Postremo nascitur, accipit
nomen, lingua solvitur patris 7. Refer quod factum est ad significantem imaginem rerum: tantum
quod factum est ne non factum putes, quoniam quid significaret forsitan dices. Hoc quod factum
est, refer ad significationem rerum, et vide magnum mysterium. Zacharias tacet, et amittit vocem,
donec Ioannes nasceretur praecursor Domini, et aperiret vocem. Quid est silentium Zachariae, nisi
prophetia latens, et ante praedicationem Christi quodam modo occulta et clausa? Aperitur illius
adventu, clara fit venturo eo qui prophetabatur. Hoc est apertio vocis Zachariae in nativitate
Ioannis, quod est discissio veli in cruce Christi. Ioannes si se ipsum nuntiaret, Zachariae os non
aperiret. Solvitur lingua, quia nascitur vox: nam Ioanni iam praenuntianti Dominum dictum est: Tu
quis es? 8 Et respondit: Ego sum vox clamantis in eremo 9.

Vox Ioannes, Verbum Christus. Vox Verbum putata.
3. Vox Ioannes, Dominus autem in principio erat Verbum 10. Ioannes vox ad tempus, Christus
Verbum in principio aeternum. Tolle verbum, quid est vox? Ubi nullus est intellectus, inanis est

48

