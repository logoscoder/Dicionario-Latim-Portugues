1. Spiritus sanctus doceat nos in hac hora quae oporteat dicere: dicturi enim sumus aliquid de
laude Cypriani gloriosissimi martyris, cuius Natalem hodie, sicut nostis, celebramus. Quod nomen
sic frequentat Ecclesia, id est, Natales, ut Natales vocet pretiosas martyrum mortes. Sic, inquam,
hoc nomen frequentat Ecclesia, ut etiam qui non sunt in illa, hoc dicant cum illa. Quis enim hodie,
non dicam in hac nostra civitate, sed plane per Africam totam transmarinasque regiones, non
Christianus solum, sed Paganus, aut Iudaeus, aut etiam haereticus poterit inveniri, qui non
nobiscum dicat Natalem martyris Cypriani? Quid est hoc, fratres? Quando natus sit, ignoramus; et
quia hodie passus est, Natalem eius hodie celebramus. Sed illum diem non celebraremus, etsi
nossemus. Illo enim die traxit originale peccatum: isto autem die vicit omne peccatum. Illo die ex
fastidioso matris utero istam processit in lucem, quae oculos carnis illecebrat: isto autem die ex
occultissimo naturae sinu illam discessit ad lucem, quae visum mentis feliciter et beate illustrat.

Carthaginensis Ecclesia Cypriani episcopatu et martyrio nobilitata. Mensa
Cypriani apud Carthaginem.
2. Carthaginensem Ecclesiam vivens gubernavit, moriens honoravit. Ibi episcopatum gessit, ibi
martyrium consummavit. In eo quippe loco, ubi posuit carnis exuvias, saeva tunc multitudo
convenerat, quae propter odium Christi sanguinem funderet Cypriani: ibi hodie venerans multitudo
concurrit, quae propter Natalem Cypriani bibit sanguinem Christi. Et tanto dulcius in illo loco
propter Natalem Cypriani sanguis bibitur Christi, quanto devotius ibi propter nomen Christi sanguis
fusus est Cypriani. Denique, sicut nostis, quicumque Carthaginem nostis, in eodem loco mensa Deo
constructa est; et tamen mensa dicitur Cypriani, non quia ibi est unquam Cyprianus epulatus, sed
quia ibi est immolatus, et quia ipsa immolatione sua paravit hanc mensam, non in qua pascat sive
pascatur, sed in qua sacrificium Deo, cui et ipse oblatus est, offeratur. Sed ut mensa illa, quae Dei
est, etiam Cypriani vocetur, haec causa est; quia ut illa modo cingatur ab obsequentibus, ibi
Cyprianus cingebatur a persequentibus: ubi nunc illa ab amicis orantibus honoratur, ibi Cyprianus
ab inimicis frementibus calcabatur: postremo ubi illa erecta est, ibi prostratus est. Cantate Deo,
psalmum dicite nomini eius: qui ascendit super occasum 1, ipse fecit ista super occisum.

Cypriani mors pretiosa.
3. Sed cum Carthago habuerit cathedram eius, Carthago habeat memoriam eius; unde nos
celebraremus Natalitia eius, nisi esset pretiosa in conspectu Domini mors sanctorum eius 2? In
omnem terram exiit sonus eius, et in fines orbis terrae verba eius 3. Docuit fideliter quod facturus
erat, fecit fortiter quod docuerat. Ad pretiosam mortem iuste vivendo, ad gloriosam vero vitam
iniuste moriendo pervenit; atque adeptus est triumphale martyris nomen, quia perduxit usque ad
sanguinem pro veritate certamen.

Cyprianus et passione et scriptis suis per orbem clarus.
4. Verum quia non solum dixit quae audirentur, sed scripsit etiam quae legerentur, et ad alia loca
per alienas linguas, ad alia vero per suas litteras venit, et innotuit regionibus multis, partim per
famam fortissimae passionis, partim per dulcedinem suavissimae lectionis: alacres celebremus
hunc diem, et ita omnes unanimiter supplicemus, ut in Ecclesia maiore communem patrem audire
et videre mereamur; habituri et de sermone eius gaudium, et de passionis eius gloria profectum,
per Dominum nostrum Iesum Christum. Amen.

57

SERMO 311

IN NATALI CYPRIANI MARTYRIS

Solemnitates martyrum celebrandae imitatione virtutum. Mundi blandientis
errores et saevientis terrores sapientia et patientia superati.
1. 1. Istum nobis festum diem passio beatissimi Cypriani martyris fecit: cuius nos victoriae
celebritas in istum locum devotissimos congregavit. Sed celebratio solemnitatis martyrum, imitatio
debet esse virtutum. Facile est honorem martyris celebrari: magnum est fidem atque patientiam
martyris imitari. Hoc sic agamus, ut illud optemus: hoc sic celebremus, ut illud potius diligamus.
Quid laudamus in fide martyris? Quia usque ad mortem pro veritate certavit, et ideo vicit.
Blandientem mundum contempsit, saevienti non cessit: ideo victor ad Deum accessit. Abundant in
isto saeculo errores et terrores: beatissimus Martyr, errores sapientia, terrores patientia superavit.

136

