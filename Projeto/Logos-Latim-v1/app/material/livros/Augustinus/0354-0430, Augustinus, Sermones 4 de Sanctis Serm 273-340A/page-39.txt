perhibet Christo? Quale audi: Cuius non sum dignus corrigiam calceamenti solvere 15. Intellexisti,
homo, quid ageres? Omnis qui se humiliat, exaltabitur 16. Quid igitur de Christo? Nos omnes de
plenitudine eius accepimus 17. Quid est: Nos omnes? Ergo Patriarchae, et Prophetae et Apostoli
sancti, vel ante incarnationem praemissi, vel ab incarnato missi, omnes nos de plenitudine eius
accepimus. Nos vasa sumus, ille fons est. Ergo si intelleximus mysterium, fratres mei, Ioannes
homo est, Christus Deus est: humilietur homo, et exaltetur Deus. Ut humilietur homo, eo die natus
est Ioannes, quo dies incipiunt decrescere. Ut exaltetur Deus, eo die natus est Christus, quo dies
incipiunt crescere. Magnum sacramentum. Ideo celebramus Natalem Ioannis, sicut Christi, quoniam
ipsa nativitas plena est mysterio. Quo mysterio? Altitudinis nostrae. In homine minuamur, in Deo
crescamus. In nobis humiliemur, ut in illo exaltemur. Impletum est passionibus amborum huius
tantae rei sacramentum. Ut minueretur homo, caput perdidit Ioannes: ut exaltaretur Deus, Christus
ligno suspensus est. Ad hoc missus est Ioannes, ut eum imitemur, et ad Verbum nos teneamus.
Quantumcumque se iactet humana superbia, de quavis excellentia sanctitatis, quis erit quod
Ioannes? Quisquis es qui te magnum putas, non eris quod Ioannes. Nondum natus erat, et iam
nasciturum Dominum exsultans in utero praenuntiabat. Quid excellentius ista sanctitate? Imitare:
audi quid dicat de Christo. Nos de plenitudine eius accepimus. Lucerna in nocte fontem tibi
ostendit, inde et ipse bibit: Nos enim, inquit, de plenitudine eius omnes accepimus. Nos omnes: ille
fons, nos vasa: ille dies, nos lucernae. Magna infirmitas hominum: per lucernam quaeritur dies.

Non Ioannes solus, sed et Apostoli lucernae. Candelabrum lucernae, crux
Christi.
6. Sed et Apostoli, fratres mei, lucernae sunt diei. Nolite putare quia Ioannes solus est lucerna, et
Apostoli non sunt. Ait illis Dominus: Vos estis lux mundi 18. Et ne putarent quia talis lux erant, qualis
dictus est lux, de quo dictum est: Erat lumen verum, quod illuminat omnem hominem venientem in
hunc mundum 19; continuo docuit illos veram ipsam lucem. Cum dixisset: Vos estis lux mundi;
adiunxit, et ait: Nemo accendit lucernam, et ponit eam sub modio 20. Quod vos dixi lucem, lucernam
vos dixi: nolite exsultare in superbia vestra, ne flammula exstinguatur. Non vos pono sub modio:
sed ut luceatis, in candelabro eritis. Quod est candelabrum lucernae? Audite candelabrum: estote
lucernae, et habebitis candelabrum. Crux Christi est magnum candelabrum. Qui vult lucere, non
erubescat de ligneo candelabro. Audi, ut intellegas quia candelabrum crux Christi est. Nemo
accendit lucernam, et ponit eam sub modio, sed super candelabrum, ut luceat omnibus qui in domo
sunt. Sic luceat lumen vestrum coram hominibus, ut videant bona facta vestra, et glorificent: non
sicut tu quaeris glorificari, quaeris exstingui: glorificent Patrem vestrum qui est in coelis 21. Per
bona opera vestra glorificent Patrem vestrum. Ut lucernae esse possitis, accendere vos non
potuistis, ponere vos supra candelabrum non potuistis: ille glorificetur, qui vobis hoc praestitit. Audi
ergo Paulum Apostolum, audi lucernam in candelabro exsultantem. Mihi autem, ait (clamant qui
noverunt quid sequitur): Mihi autem: quid tibi autem? Absit gloriari nisi in cruce Domini nostri Iesu
Christi 22. In candelabro glorior: si se candelabrum subtrahat, cado. Absit gloriari nisi in cruce
Domini nostri Iesu Christi, per quem mihi mundus crucifixus est, et ego mundo 23. Laudastis, et
favistis. Crucifigatur vobis mundus, crucifigimini mundo. Quid est hoc? Felicitatem non quaeratis de
mundo: abstinete vos a felicitate mundi. Blanditur mundus, caveatur corruptor: minatur mundus,
non timeatur oppugnator. Si bona mundi non te corruperint, si mala mundi non te corruperint,
crucifixus est tibi mundus, crucifixus es mundo. Gloriare in candelabro: serva, lucerna, in
candelabro semper humilitatem, ut teneas splendorem: observa, ne superbia exstinguaris.
Conserva quod factus es, ut de factore glorieris. Quid enim eras, homo? Omnis homo, attende quid
natus es: etsi nobilis natus es, nudus natus es. Quid est nobilitas? Nativitas pauperis et divitis
aequalis est nuditas. An forte quia nobilis natus es, quantum vis vivis? Quando nescisti, intrasti:
quando non vis, exis. Postremo sepulcra inspiciantur, et ossa divitum agnoscantur.

19

SERMO 290

IN NATALI IOANNIS BAPTISTAE

Testimonium Ioannis de Christo, et Christi de Ioanne.
1. 1. Sanctus Ioannes, non Evangelista, sed Baptista, missus est ante faciem Christi praeparare vias
eius. Testimonium Christi de Ioanne est: In natis mulierum non surrexit maior Ioanne Baptista 1.
Testimonium Ioannis de Christo est: Qui venit post me, maior me est, cuius non sum dignus
corrigiam calceamenti solvere 2. Utrumque testimonium consideremus, quod perhibuit Dominus
servo, et quod perhibuit servus Domino. Quod est testimonium Domini de servo? In natis mulierum
non surrexit maior Ioanne Baptista. Quod est testimonium servi de Domino? Qui venit post me,

39

