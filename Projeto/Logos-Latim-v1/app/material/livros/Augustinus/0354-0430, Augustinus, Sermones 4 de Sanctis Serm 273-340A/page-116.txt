7. Necessariae rei necessitas nomen imposuit; proinde nunc nobis necessarius cibus est iste quo
utimur, ad sustentandam temporalem vitam necessarius cibus est; ille autem optimus cibus virtutis
et sapientiae, panis vivus, semper reficiens, numquam deficiens. Ille optimus est, iste necessarius
est. Proinde, cum transient ista necessitas famis, et sustentandi mortalis corporis, non erit iste
cibus iam necessarius. Quid enim ait Apostolus? Esca ventri, et venter escis; Deus autem et hunc et
has evacuabit 23. Quando autem evacuabit? Quando corpus hoc animale resurgens fit spiritale; ibi
enim nulla erit indigentia, et non ibi erunt opera necessitatis. Omnia enim ista, fratres, et bona
quae hic dicuntur opera, et ea ipsa opera quae monemur ut faciamus quotidie, necessitatis opera
sunt. Quid tam bonum, quid tam praeclarum, quid tam laudabile Christiano, quam frangere panem
esurienti, egenum sine tecto inducere in domum, videre nudum et vestire, videre mortuum et
sepelire, videre litigantem et concordare, videre infirmum et visitare aut curare? Omnia haec
laudabilia opera sunt. Attendite et videte quia necessitas ea peperit. Frangis enim panem, quia
vides esurientem; si nemo esuriret, cui frangeres panem? Tolle necessitatem alterius miseriae, non
erit opus tua misericordia. Sed tamen per haec opera, quae necessitas genuit, pervenimus ad illam
vitam, ubi necessitas non erit, quomodo per navem ad patriam. In patria semper mansuro,
numquam peregrinaturo, navis opus non erit; sed illa navis, quae ibi opus non erit, illuc ipsa
perducit. Cum perventum fuerit, ista non erunt; sed, nisi hic adimpleantur, illuc perveniri non
potest. Estote itaque alacres in bonis operibus necessitatis, ut sitis beati in perfruitione illius
aeternitatis, ubi iam necessitas moritur, quia mater omnium necessitatum mors ipsa morietur.
Oportet enim corruptibile hoc induere incorruptionem, et mortale hoc induere immortalitatem 24.
Quando dicetur morti: Ubi est, mors, victoria tua? ubi est, mors, aculeus tuus? 25 absumptae morti
et devictae dicetur, quia novissima inimica destruetur mors 26.

Quidquid hic in adiutorium assumitur, quodammodo inchoatio mortis est. Quae
in caelo non erunt, dicere possumus; quae ibi erunt, quis dicat?
8. Modo autem omnibus necessitatis operibus cum morte pugnatur: defectus enim omnis ad
mortem trahit, et sustentatio omnis a morte revocat; et ita mutabile est corpus, ut quodammodo
aliae mortes aliis mortibus pellantur. Quidquid assumitur, ubi diu perseverari non potest,
quodammodo inchoatio mortis est. Iam videte istam vitam: si quidquid assumitur, ubi permaneri
diutius non potest, ubi si diutius permanseris, moreris, inchoatio mortis est; et tamen, nisi
assumatur, alia mors non pellitur. Verbi gratia, non manducat: si manducaverit et digerit, reficitur.
Cum non manducat, assumit ieiunium, ut mortem, quam factura erat crapula, repellat a se; nisi
assumpserit abstinentiam et ieiunium, non a se illud repellet. Rursus in hoc ieiunio quod assumpsit,
ut mortem crapulae repelleret, si perseverare in illo voluerit, aliam mortem famis timebit. Sicut
ergo assumpsit ieiunium, ut mortem crapulae devitaret, sic assumpturus est cibum, ut mortem
ieiunii devitet. Quidquid enim horum assumpseris, si in eo perseveras, deficies. Ambulando
fatigatus eras: si permanseris in ambulando, fatigatione ipsa deficies, et morieris. Ut ergo non
deficias ambulando, requiescis sedendo; perdura in sedendo, et inde morieris. Somnus te gravis
oppresserat; evigilandum est, ne moriaris. Vigilando morieris, nisi rursus dormieris. Da mihi quod
assumas in adiutorium, in malum quod gravabat pellendum, ubi securus ita sis, ut in eo
perseverare velis; quidquid assumpseris, hoc ipsum timendum erit. Ergo in omni mobilitate et
mutabilitate defectionum et adiutoriorum cum morte pugnatur. Cum autem corruptibile hoc
induerit incorruptionem, et mortale hoc induerit immortalitatem 27, dicetur morti: Ubi est, mors,
contentio tua? Ubi est, mors, aculeus tuus? 28 Videbimus, laudabimus, permanebimus. Nulla ibi erit
indigentia, nullum adiutorium requiretur. Non invenis mendicum, cui panem frangas, aut
peregrinum, quem in domum recipias. Non invenis sitientem, cui calicem porrigas; nec nudum,
quem cooperias; nec aegrotum, quem visites; nec litigantem, quem concordes; nec mortuum, quem
sepelias. Omnes cibo iustitiae et potu sapientiae saginantur, omnes immortalitate vestiti sunt,
omnes in patria sua aeterna vivunt; omnium sanitas ipsa aeternitas est, aeterna sanitas, aeterna
concordia. Nemo litigat, nemo iudicem quaerit, nemo arbitrium compositionis, nemo sententiam
ultionis; nulla aegritudo, nulla mors.

Nesciendo adhuc quod est Deus, nescimus quod erimus et nos.
9. Haec dicere potuimus, quae ibi non erunt; quae vero ibi erunt, quis dicat? Quod nec oculus vidit,
nec auris audivit, nec in cor hominis ascendit 29. Recte ergo Apostolus: Non sunt condignae
passiones huius temporis ad superventuram gloriam quae revelabitur in nobis 30. Quidquid passus
fueris, o Christiane, scito nihil esse ad id quod accepturus es. Certe hoc fide retinemus: de corde
tuo hoc non recedat. Non potest hoc capere et videre, quid eris; quale ergo erit, quod ab eo, qui
capturus est, capi non potest? Utique nos erimus quod erimus, et capere non possumus quod
erimus. Supergreditur omnem infirmitatem nostram, supergreditur omnem cogitationem nostram,
supergreditur omnem intellectum nostrum: et tamen nos erimus. Dilectissimi, ait Ioannes, filii Dei
sumus 31; utique iam adoptione, fide, pignore. Pignus accepimus, fratres, Spiritum Sanctum.

116

