praenuntiatus est Christus. Exspectabant absentem, occiderunt praesentem: cum putant non esse
ipsum, defecerunt ipsi, et mansit ipse. Non tamen omnes defecerunt, et de Iudaeis multi
crediderunt. Ergo quia Christus exspectabatur; videte gloriam Ioannis: cum enim in illo adverteretur
tanta gratia, cum baptizaret in poenitentia, et pararet viam Domino velut praemissus metator,
miserunt ad illum Iudaei, et dixerunt: Quis es tu? Numquid tu Elias, aut propheta? aut tu es
Christus? Non sum, inquit: Christus, nec Elias, nec propheta. Et tu, inquiunt, quis es? Ego sum,
inquit, vox clamantis in eremo 3. Ioannes respondit Iudaeis quaerentibus quis esset, et iam putare
incipientibus quod ipse esset Christus: Ego vox clamantis in eremo. Audistis, si intenti fuistis,
lectionem propheticam, quae primo recitata est. Ibi scriptum est: Vox clamantis in eremo, Parate
viam Domino, rectas facite semitas eius. Omnis vallis implebitur, et omnis mons et collis
humiliabitur, et erunt tortuosa in directa, et aspera in vias planas; et videbit omnis caro salutare
Dei 4. Deinde dixit Dominus per Prophetam: Exclama; et dixi: Quid exclamabo? 5 Et Dominus ibi
apud Prophetam: Omnis caro fenum, et omnis claritas carnis ut flos feni: fenum aruit, et flos
decidit; Verbum autem Domini manet in aeternum 6. Ioannes dixit: Ego vox clamantis in eremo,
Parate viam Domino: hoc est dicere, De me praedictum est a Propheta quod ego futurus eram
clamans in eremo. Ad Ioannem ergo pertinet dicere: Omnis caro fenum, et omnis claritas carnis ut
flos feni: fenum aruit, et flos decidit: Verbum autem Domini manet in aeternum. Verbum concipitur
in utero virginis; clamat in eremo vox Verbum. Vox si verbum non sit, strepitus est aurium forte;
nam nec hoc forte dici posset. Omne verbum vox, non omnis vox verbum. Si homo ore patente
clamet quantum potest, vox est, verbum non est. Quae est autem vox quae dicitur verbum? Ubi
intellegitur aliquid, vox significans verbum est. Sed ecce necdum sonat, dicere volo aliquid, iam
verbum est in corde meo. Verbum est in corde, et nondum vox in ore. Potest ergo esse verbum sine
voce, et potest esse vox sine verbo. Adde vocem verbo, procedit in notitiam verbum. Quid ergo
Christus ad Mariam? Verbum occultum. Praemissa est vox ut praecederet Verbum. Quid est
Ioannes? Vox clamantis in eremo. Quid est Christus? In principio erat Verbum 7. Quid tu vox? quid tu
homo? Omnis caro fenum, et omnis claritas hominis ut flos feni: fenum aruit, et flos decidit: Verbum
autem Domini manet in aeternum. Tene te ad Verbum; pro te enim suscepit fenum Verbum.
Incarnatum Verbum Christus. Sed omnis caro fenum, et omnis honor carnis ut flos feni:
contemnamus praesentia, speremus futura. Omnis vallis implebitur, omnis humilitas exaltabitur: et
omnis mons, et collis humiliabitur, omnis superbia deicietur. Depone montes, imple valles, et facta
est campi aequalitas. Da mihi divites et honoratos de flore feni; ipsi audiant: Deus superbis resistit,
humilibus autem dat gratiam 8. Da mihi pauperes desperatos, conscios infirmitatis suae; non
desperent, credant in eum qui venit propter omnes. Illi erigantur, illi premantur. Venturus ille
campum inveniat, non lapidem ubi pedem offendat. Ideo enim dicebat ipse Ioannes: Parate viam
Domino; non mihi, sed Domino; a quo missus sum, non quod ego sum.

Ioannes nominis Christi superbam usurpationem cavet.
4. Sed dicunt Iudaei: Numquid tu es Christus? 9 Iste si non esset vallis implenda, sed mons
humiliandus, invenerat occasionem decipiendi. Illi enim audire ab eo volebant quod crederent.
Tantum enim mirabantur eius gratiam, ut quod diceret, sine dubio crederent. Ecce invenerat
occasionem decipiendi generis humani: si diceret, Ego sum Christus, crederent illi. Si iactaret se per
nomen alienum, perderet meritum proprium. Si iactaret se quasi Christus, nonne ipse sibi
responderet, Quid te extollis? Omnis caro fenum, et claritas eius ut flos feni: fenum aruit, flos
decidit 10. Intellege quid manet in aeternum: Verbum autem Domini manet in aeternum 11. Agnovit
se: merito Dominus lucernam eum dixit. Dominus de Ioanne hoc ait: Ille erat lucerna ardens et
lucens, et vos voluistis exsultare ad horam in lumine eius 12. Ioannes autem evangelista quid de illo
dicit? Fuit homo missus a Deo, cui nomen erat Ioannes: hic venit in testimonium, ut testimonium
perhiberet de lumine; non erat ille lumen 13. Quis? Ioannes Baptista. Quis hoc dicit? Ioannes
Evangelista: Non erat ille lumen, sed ut testimonium perhiberet de lumine. Tu dicis: Non erat ille
lumen: de quo dicit ipsum lumen: Ille erat lucerna ardens et lucens. Sed novi, inquit, quale lumen
dicam; novi in cuius luminis comparatione non est lucerna lumen. Audi quid sequitur: Erat lumen
verum quod illuminat omnem hominem venientem in hunc mundum 14. Ioannes non omnem
illuminat hominem, Christus omnem hominem. Et Ioannes agnovit se lucernam, ne vento superbiae
exstingueretur. Lucerna et accendi, et exstingui potest. Verbum Dei exstingui non potest, lucerna
semper potest.

Ioannes praecursor maximus homo, ut Christus agnoscatur plus quam homo.
5. Missus est ergo summus, homo, qui perhiberet testimonium ei qui plus esset quam homo.
Quando enim ille, quo nemo maior exsurrexit in natis mulierum, dicit: Non sum ego Christus, et
humiliat se Christo, aliquid plus homine intellegendus est. Nam si quaeris summum hominem
Ioannem, plus homine Christus est; sic intellege praecursorem, ut quaeras iudicem; sic audi
praeconem, ut timeas iudicem. Missus est, praedixit venturum. Et quale testimonium Ioannes

38

