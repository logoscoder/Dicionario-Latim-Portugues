ut velis. Quid est hoc? Audi: Similiter et vir; dominus ille; similiter et vir non habet potestatem
corporis sui, sed mulier. Hoc libenter audi. Vitium tibi tollitur, non dominium: adulteria tua
prohibentur, non feminae subriguntur. Tu vir es, ostende: vir enim a virtute, vel virtus a viro. Habes
ergo virtutem? Vince libidinem. Mulieris, inquit, caput vir 15. Si caput es, duc, et sequatur: sed vide
quo ducas. Caput es, duc quo sequatur: sed noli ire quo non vis ut sequatur. Ne in praecipitium
ruas, vide ut recto tramite gradiaris. Sic vos parate intrare ad illam novam nuptam, ad illam
pulchram, ornatam viro suo, non monilibus, sed virtutibus. Si enim casti, et sancti, et boni
intraveritis, membra ipsius novae nuptae, beatae et gloriosae coelestis Ierusalem, et vos eritis.

87

SERMO 333

IN NATALI MARTYRUM

Martyribus data securitas. Patientia a Deo data quomodo nostra est. Panis
noster, Christus.
1. Dominus noster Iesus Christus testibus, id est, martyribus suis pro humana fragilitate sollicitis,
ne forte eum confitendo atque moriendo perirent, magnam securitatem dedit, dicendo eis: Capillus
de capite vestro non peribit 1. Times ergo ne pereas, cuius capillus non peribit? Si sic custodiuntur
superflua tua, in quanta tutela est anima tua? Non perit capillus, qui cum tondetur non sentis, et
perit anima tua, per quam sentis? Sane multa dura eos passuros esse praedixit, ut praedicendo
faceret paratiores, dicerentque illi: Paratum cor meum 2. Quid est: Paratum cor meum, nisi: Parata
voluntas mea? Paratam ergo habent martyres voluntatem in martyrio, sed: Praeparatur voluntas a
Domino 3. Illis autem malis duris atque asperis futuris commemoratis adiecit: In vestra patientia
possidebitis animas vestras 4. In vestra, inquit, patientia; non enim esset patientia tua, si non ibi
esset et voluntas tua. In vestra patientia; sed unde nostra? Nostrum est quod a nobis habetur,
nostrum est et quod nobis donatur; nam si non sit nostrum, non donatur. Quomodo enim aliquid
donas, nisi ut eius sit cui donas? Aperta est illa confessio: Nonne Deo subicietur anima mea? Ab
ipso enim est patientia mea 5. Dicit nobis ipse: In vestra patientia. Dicamus ill et nos: Ab ipso est
patientia mea. Tuum fecit donando: noli esse ingratus tibi assignando. Nonne in oratione dominica
dicimus et nostrum esse quod a Deo est? Quotidie dicimus: Panem nostrum quotidianum. Iam
dixisti: nostrum; et dicis: da nobis 6. Ecce nostrum, ecce da nobis; illo dante fit nostrum. Si illo dante
fit nostrum, nobis superbientibus fit alienum. Dicis: nostrum, et dicis: da nobis. Quid ergo tibi
assignas, quod non tibi ipse dedisti? Quid enim habes quod non accepisti? 7 Dicis: nostrum; et: da
nobis. Agnosce largitorem: confitere te accipere, ut libenter ille dignetur dare. Quid si non egeres,
qui mendicas, et superbus es? Annon mendicas, qui panem petis? Panis noster aeternus, Christus in
Patris aequalitate; panis noster quotidianus, Christus in carne; aeternus sine tempore, quotidianus
in tempore. Tamen ipse est panis qui de caelo descendit 8. Fortes sunt martyres, firmi sunt
martyres, sed panis confirmat cor hominis 9.

Paulo merces debita. Eidem prius pro supplicio debito, data gratia.
2. Iam ergo audiamus Paulum apostolum dicentem, cum passioni appropinquaret, de corona sibi
parata praesumentem. Bonum, inquit, certamen certavi, cursum consummavi, fidem servavi; de
cetero superest mihi corona iustitiae, quam reddet mihi Dominus in illa die iustus iudex; non solum
autem mihi, sed et omnibus qui diligunt manifestationem eius 10. Reddet, inquit, mihi Dominus
coronam iustus iudex. Debet ergo quod reddet: reddet ergo iustus iudex; non enim opere inspecto
potest negare mercedem. Quod opus inspicit? Bonum certamen certavi, opus est; cursum
consummavi, opus est; fidem servavi, opus est; superest mihi corona iustitiae, merces est. Sed in
mercede tu nihil agis; in opere non solus agis. Corona tibi ab ipso est; opus autem abs te est, sed
nonnisi ipso adiuvante. Cum autem Paulus apostolus, prius Saulus crudelissimus esset et
immanissimus persecutor, nihil omnino boni merebatur, immo merebatur plurimum mali;
merebatur enim damnari, non eligi. Et ecce subito, cum mala faceret, et mala mereretur, una
caelesti voce prosternitur; persecutor deicitur, praedicator erigitur. Audi eum hoc ipsum
confitentem: Qui prius fui blasphemus et persecutor et iniuriosus, sed misericordiam consecutus
sum 11. Numquid ibi dixit: Reddet mihi iustus iudex? Misericordiam, inquit, consecutus sum; mala
merebar, bona accepi. Non secundum peccata nostra fecit nobis 12. Misericordiam consecutus sum,
debita mihi non sunt reddita; si enim debita redderentur, supplicium redderetur. Non, inquit, accepi
quod debebatur; sed misericordiam consecutus sum. Non secundum peccata nostra fecit nobis.

Pauli mutatio. Prophetia Iacob in Paulo impleta.
179

