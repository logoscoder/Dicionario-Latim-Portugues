1. In principio erat Verbum, et Verbum erat apud Deum, et Deus erat Verbum 1. Numquid dedit,
unusquisque eorum diceretur de illo, omnia per illum facta sunt 2? Divinitatem apud se tenuit,
gratiam donavit nobis. Hominem agnoscamus propter nos, Deum agnoscamus super nos: ipsum
hominem, ipsum Deum. Sed ambos homines vides, et Ioannem et Christum; sed, quem vides
hominem, Ioanne maior est... et tamen non est dignus solvere corrigiam calceamenti eius 3. Hunc
ergo intellege maiorem: et tanto maiorem, ut Ioannes minor illo sit, quamvis maior sit omnibus
iustis. Iste autem maior terra et caelo: maior Angelis, maior omnibus Virtutibus, maior omnibus
Sedibus, Potestatibus, Dominationibus. Unde maior? quia omnia per ipsum facta sunt, et sine ipso
factum est nihil 4. Per hoc aequalis Patri, per hominem minor Patre: ipse enim dixit: Ego et Pater
unum sumus 5, qui dixit: Pater maior me est 6. Ambae sententiae quasi contrariae, et ambae verae:
cor tuum non litiget, et verba Domini non litigant. Ego et Pater unum sumus, aequalitatem ostendit;
Pater maior me est, imparilitatem ostendit.

In Deo non dicitur: Fuit, aut: Erit, sed: Est.
2. Ubi Ego et Pater unum sumus, audi Apostolum sententiarum ambarum interpretem in uno loco:
Qui cum in forma Dei esset, non rapinam arbitratus est esse se aequalem Deo 7, quia hoc erat
natus. Rapina est usurpati: sicut Adam, rapina illi facta sunt ista; et ideo, quia voluit rapere quod
non erat, perdidit quod habebat. Quomodo rapinam voluit? Ait illi serpens, unde et ipse ceciderat:
Ponam sedem meam ad Aquilonem, et ero similis Altissimo 8. Ista cogitatio diabolum deiecit: ista
suggestio hominem diaboli fecit per superbiam illam suam participem. Invidit enim stantem, qui
iam ceciderat; inde deiecit, unde ipse cecidit. Ecce quibus erat rapina. Illi autem non erat, quia
natus aequalis, et ab aeternitate in aeternitatem manens, aequalis numquam non fuit, numquam
non erit; nec dicendum: Fuit, Est, et Erit, sed Est; quod ergo dicitur: Fuit, iam non est; quod autem
dicitur: Erit nondum est. Ideo ibi ipse, quando mandavit famulo suo Moysi, cum diceret illi Moyses,
quid vocaris? et dixit: Quid dicturus sum filiis Israel? respondit: Ego sum qui sum. Dices itaque filiis
Israel: qui est misit me ad vos 9. Ubi dicitur: Est, germanum est, sincerum est; mutari numquam et
nusquam potest. Hoc Deus, hoc Filius Dei, hoc Spiritus Sanctus. Itaque, fratres, hoc supra omnia, et
ideo aequalis Filius Patri; unde Apostolus: Non rapinam arbitratus est esse se aequalem Deo.

Christus, homo Deus; Ioannes, homo bonus propter Deum.
3. Unde est: Pater maior me est? Sed semetipsum exinanivit - videte, distinguite verba - formam
servi accipiens 10. Infigite hoc auribus, et discernite quomodo, formam servi cum diceret, accipiens
dixit; de forma autem Dei non dixit, accipiens, sed dixit: qui cum in forma Dei esset, formam servi
accipiens, in similitudinem hominum factus, et habitu inventus ut homo, humiliavit se, factus
oboediens usque ad mortem, mortem autem crucis, propter quod et Deus eum exaltavit, et donavit
illi nomen quod est super omne nomen 11. Secundum quod factus est, exaltatus est; secundum hoc
exaltatus, secundum quod humilis; nam secundum quod aequalis Patri, non exaltatus, quia
numquam humilis. Secundum quod mortuus resurrexit, donavit illi nomen quod est super omne
nomen. Ecce Christus veniens, et tamen ibi erat; resurrexit, et ascendit in caelum, et tamen inde e
non recesserat. Hominem putas? noli putare. Ecce homo: quo nemo surrexit maior in natis
mulierum 12. Audi illum de ipso homine: Non sum dignus solvere corrigiam calceamenti eius 13.
Duos ergo homines intellege: sed unum hominem Deum, alterum hominem bonum propter Deum;
unum hominem veritatem, alterum hominem ex veritate veracem.

28

SERMO 294

HABITUS IN BASILICA MAIORUM, IN NATALI MARTYRIS GUDDENIS,

V CALENDAS IULII

[De Baptismo parvulorum, contra Pelagianos]

Occasio sermonis.
1. 1. In Natali sancti Ioannis inter caetera quae dicenda videbantur, ad Baptismum parvulorum
noster sermo deductus est: et quia iam prolixus erat, et de illo terminando cogitabatur, non tanta
dicta sunt de tanta quaestione, quanta in tanto periculo a sollicitis dici debuerunt. Sollicitos autem
nos facit, non ipsa sententia iam olim in Ecclesia catholica summa auctoritate fundata, sed
disputationes quorumdam, quae modo crebrescere, et multorum animos evertere moliuntur. Hodie
ergo, adiuvante Domino, placuit nobis hinc loqui. Diem quidem solemnem Martyris celebramus: sed

59

