Dominus moriturus, in quo erat et resurrecturus. Expavit ergo Petrus humanam mortem, et noluit
eam contingere Dominum; nesciens sacculum volebat claudere, unde nostrum erat pretium
manaturum. Audivit a Domino tunc: Redi retro, satanas, neque enim sapis quae Dei sunt, sed quae
sunt hominum; cui paulo ante dixerat - dicenti: Tu es Christus Filius Dei vivi - Beatus es, Simon BarIona, quia non tibi revelavit caro et sanguis, sed Pater meus qui est in caelis 3. Paulo ante beatus,
postea satanas. Sed unde beatus? Non de suo: Non tibi revelavit caro et sanguis, sed Pater meus.
Unde autem satanas? Ex homine, et in homine: Non enim sapis quae Dei sunt, sed quae sunt
hominum. Talis ergo Petrus, amans Dominum, et volens mori pro Domino, secutus est; et inventum
est quomodo praedixerat medicus, non quomodo praesumpsit aegrotus. Interrogatus ab ancilla,
negat semel, bis, tertio. Respicitur a Domino, flet amare, tergit lacrimis pietatis sordes negationis.

Petro iam amanti Christus oves commendat.
3. Resurgit Dominus, apparet discipulis; videt iam Petrus viventem, cui morienti timuerat; videt non
Dominum occisum, sed mortem in Domino occisam. Iam ergo confirmatus exemplo ipsius carnis
Domini, mortem non esse usque adeo metuendam, docetur amare; modo opus est ut amet, iam
viso Domino vivo post mortem modo amet, modo securus amet; securus, quia secuturus. Dominus
ergo: Petre, inquit, amas me? Et ille: Amo, Domine 4. Et Dominus: Non, quia amas me, volo ut
moriaris pro me, hoc enim iam ego feci pro te. Sed quid: Amas me? Quid mihi redditurus es, quia
amas me? Amas me? Amo. Pasce oves meas 5. Et iterum hoc, et tertio hoc, ut ter confiteatur amor,
quia ter negaverat timor. Videte, percipite, discite. Non aliud quam amas? interrogatur; non aliud
quam amo respondetur. Respondenti dicitur: pasce oves meas. Et commendatis Petro ovibus suis,
et commendato sibi Petro cum ovibus suis iam praenuntiat passionem, et dicit: Cum esses iunior,
cingebas te, et ibas quo velles; cum autem senior factus fueris, alter te cinget, et feret quo tu non
vis. Hoc autem dicebat, ait Evangelista, significans qua morte glorificaturus erat Deum 6. Videtis
hoc pertinere ad pascendas oves Domini, ut non recusetur mors pro ovibus Domini.

Pastor idoneus ille est, qui vitam rependere valet pro ovibus.
4. Pasce oves meas 7. Commendat oves idoneo, an minus idoneo? Primo, quas oves commendat?
Non pretio emptas, non auro, non argento, sed sanguine. Si dominus homo servo suo commendaret
oves suas, procul dubio cogitaret utrumnam peculium servi illius idoneum esset pretio ovium
suarum, et diceret: Si perdiderit, si dissipaverit, si consumpserit, habet unde reddat. Commendaret
ergo idoneo servo oves suas, et servi facultates in pecuniam quaereret pro ovibus quas pecunia
comparavit. Nunc vero Dominus Christus, quia servo commendat oves quas sanguine comparavit,
idoneitatem servi in passione sanguinis quaerit, tamquam dicens: Pasce oves meas, commendo tibi
oves meas. Quas oves? Quas emi sanguine meo. Mortuus sum pro eis. Amas me? 8 Morere pro eis.
Et quidem servus ille hominis homo pecuniam redderet pro ovibus consumptis: Petrus sanguinem
reddidit pro ovibus conservatis.

Ceteris Ecclesiae pastoribus id mandatum, quod Petro. Animus martyrii
martyrem facit.
5. Eia, fratres, aliquid pro tempore volo dicere. Quod Petro commendatum est, quod Petro
mandatum est, non solus Petrus audivit: alii quoque Apostoli audierunt, tenuerunt, servaverunt,
maximeque ipse consors passionis et diei apostolus Paulus; audierunt ista, et ad nos audienda
transmiserunt. Pascimus vos, pascimur vobiscum, det nobis Dominus vires sic amandi vos, ut
possimus etiam mori pro vobis, aut effectu, aut affectu. Non enim quia Ioanni apostolo passio
defuit, ideo passioni animus praeparatus deesse potuit. Non est passus, sed potuit pati;
praeparationem eius Deus noverat. Quemadmodum tres pueri arsuri missi sunt in caminum, non
victuri; negabimus eos martyres, quia eos flamma urere non potuit? Interroga ignes, passi non sunt;
interroga voluntatem, coronati sunt. Potens est Deus, dixerunt, eruere nos de manibus tuis: sed et
si non - ibi sunt certa pectora, ibi stabilis fides, ibi inconcussa virtus, ibi secura victoria - sed et si
non, notum tibi sit, rex, quia statuam quam statuisti non adoramus 9. Aliud Deo placuit, non
arserunt, sed ignem idololatriae in animo regis exstinxerunt.

Tribulationes temporales pro futura gloria ferendae. Romae vastatio
temporibus Christianis.
6. Videtis ergo, carissimi, quae sint proposita in hoc tempore servis Dei, propter futuram gloriam
quae revelabitur in nobis; contra quam gloriam non appenditur quaelibet et quantalibet tribulatio
temporalis. Indignae sunt passiones huius temporis, Apostolus dicit, ad futuram gloriam quae

70

