1 LIBER PRIMUS
2

AD RENATUM

Fecisti quod amicus meus facere debuisti.
1. 1. Sinceritatem tuam erga nos, Renate frater carissime, et fraternam benevolentiam, ac mutuae
dilectionis affectum probatum quidem et antea tenebamus: verum nunc probatiorem nobis amica
diligentia demonstrasti, quod mihi duos libros, eius quidem hominis quem penitus ignorabam, nec
tamen ideo contemnendi, Vincentii Victoris (sic enim praenotatum ibi nomen eius inveni), proxime
praeterita aestate misisti; quamvis mihi, eo quod absens fuissem, in autumni fine sint redditi.
Quomodo enim tu carissimus meus posses vel deberes in meam non perferre notitiam, cum in
manus tuas venissent cuiuslibet hominis qualescumque litterae, licet ad alium scribentis, ubi tamen
nomen commemoraretur et legeretur meum, ita ut contradiceretur verbis meis, quae in quibusdam
opusculis edidissem? Hoc itaque fecisti, quod sincerissimus et dilectissimus amicus meus facere
debuisti.

Fortassis amore mei fecit.
2. 2. Sed hinc angor paululum, quod adhuc tuae Sanctitati minus quam vellem cognitus sum:
quandoquidem putasti me sic accepturum, quasi tu mihi iniuriam feceris, notum faciendo quod alius
fecit. Quantum autem hoc absit ab animo meo, vide, ut ne ab illo quidem me passum iniuriam
conquerar. Cum enim aliter quaedam quam ego saperet, numquidnam debuit reticere? Unde mihi
gratum esse debet, quod ita non tacuit, ut id etiam legere possimus. Debuisset quis dixerit eum
scribere potius ad me, quam ad alterum de me: sed quod mihi esset ignotus, non est ausus se mihi
ingerere in meorum refutatione dictorum. Nec consulendum me putavit, ubi sibi videtur minime
dubitandum, sed plane cognitam et certam tenere sententiam. Obtemperavit autem amico suo, a
quo se, ut scriberet, dicit esse compulsum. Et si quid inter disputandum, quod in meam
contumeliam redundaret, expressit; non eum conviciantis voluntate crediderim, sed diversa
sentientis necessitate fecisse. Ubi enim mihi animus erga me hominis ignotus est et incertus,
melius arbitror meliora sentire, quam inexplorata culpare. Fortassis enim amore mei fecit, sciens ad
me pervenire posse quod scripsit; dum in eis rebus errare me non vult, in quibus se potius errare
non putat. Et ideo debeo etiam eius habere gratam benevolentiam, cuius me necesse est
improbare sententiam: ac per hoc in eis quae non recte sapit, adhuc leniter corrigendus mihi
videtur, non aspere detestandus; praesertim quia, sicut audio, nuper catholicus factus est, quod ei
gratulandum est. Caruit enim Donatistarum vel potius Rogatistarum divisione et errore, quo antea
tenebatur: si tamen catholicam veritatem sicut oportet intellegat, ut vere de illius conversione
gaudeamus.

Ne in pretioso poculo bibatur pestifera potio.
3. 3. Habet enim eloquium, quo possit explicare quae sentit. Unde cum illo agendum est, eique
optandum ut recta sentiat, ne faciat esse delectabilia quae sunt inutilia, et quae diserta dixerit,
vera dixisse videatur. Quamvis et in ipso eloquio habeat multa emendanda, et a nimia exundantia
reprimenda. Quod in illo tibi quoque, ut viro gravi, sicut tua indicant scripta, displicuit. Sed hoc vel
facile corrigitur, vel sine detrimento fidei a levibus mentibus amatur, toleratur a gravibus. Habemus
enim iam quosdam spumeos in sermone, sed in fide sanos 1. Non itaque desperandum est, etiam
hoc in isto (quamvis sit tolerabile, si permanserit), posse tamen expurgari et temperari, atque ad
integrum et solidum vel perduci, vel revocari modum: praesertim quia iuvenis esse perhibetur, ut
quod minus habet peritia, suppleat diligentia; et quod cruditas loquacitatis eructat, aetatis
maturitas decoquat. Illud est molestum et periculosum vel perniciosum, si cum laudatur eloquentia,
persuadeatur insipientia, et in pretioso poculo bibatur pestifera potio.

Anima humana, si de nulla re alia facta est, de nihilo facta est procul dubio.
4. 4. Ut enim iam incipiam demonstrare, quae praecipue sint in eius disputatione vitanda: "Animam
dicit a Deo quidem factam, nec Dei esse partem sive naturam" 2; quod omnino verum est: sed cum
eam non vult ex nihilo factam fateri, et aliam nullam creaturam unde sit facta commemorat, atque
ita illi dat auctorem Deum, ut neque ex nullis exstantibus, id est, ex nihilo, neque ex aliqua re, quae
non est quod Deus est, sed de se ipso eam fecisse credatur; nescit eo se revolvi, quod declinasse
se putat, ut scilicet nihil aliud anima quam Dei natura sit; ac sic consequenter et de Dei natura fiat
aliquid ab eodem Deo, cui faciendo materia de qua facit, sit ipse qui facit: ac per hoc et Dei sit
natura mutabilis, et mutata in deterius eiusdem ipsius Dei ab eodem ipso Deo natura damnetur.

1

