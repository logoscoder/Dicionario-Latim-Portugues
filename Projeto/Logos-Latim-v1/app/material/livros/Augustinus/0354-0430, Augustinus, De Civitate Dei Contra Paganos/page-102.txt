ad probrum pertineat. Et fortasse talis fuerit, innocentius vixerit et a facinoribus flagitiisque
remotius. Saturnum fugientem benignus excepit; cum hospite partitus est regnum, ut etiam
civitates singulas conderent, iste Ianiculum, ille Saturniam. Sed isti in cultu deorum omnis dedecoris
appetitores, cuius vitam minus turpem invenerunt, eum simulacri monstrosa deformitate turparunt,
nunc eum bifrontem, nunc etiam quadrifrontem, tamquam geminum, facientes. An forte voluerunt,
ut, quoniam plurimi dii selecti erubescenda perpetrando amiserant frontem, quanto iste innocentior
esset, tanto frontosior appareret?
Dii electi ad physicam rationem perpenduntur (5-26)

Mysterio obumbratur physica ratio...
5. Sed ipsorum potius interpretationes physicas audiamus, quibus turpitudinem miserrimi erroris
velut altioris doctrinae specie colorare conantur. Primum eas interpretationes sic Varro commendat,
ut dicat antiquos simulacra deorum et insignia ornatusque finxisse, quae cum oculis
animadvertissent hi, qui adissent doctrinae mysteria, possent animam mundi ac partes eius, id est
deos veros, animo videre; quorum qui simulacra specie hominis fecerunt, hoc videri secutos, quod
mortalium animus, qui est in corpore humano, simillimus est immortalis animi; tamquam si vasa
ponerentur causa notandorum deorum et in Liberi aede oenophorum sisteretur, quod significaret
vinum, per id quod continet id quod continetur; ita per simulacrum, quod formam haberet
humanam, significari animam rationalem, quod eo velut vase natura ista soleat contineri, cuius
naturae deum volunt esse vel deos 14. Haec sunt mysteria doctrinae, quae iste vir doctissimus
penetraverat, unde in lucem ista proferret. Sed, o homo acutissime, num in istis doctrinae mysteriis
illam prudentiam perdidisti, qua tibi sobrie visum est, quod hi, qui primi populis simulacra
constituerunt, et metum dempserunt civibus suis et errorem addiderunt, castiusque deos sine
simulacris veteres observasse Romanos 15? Hi enim tibi fuerunt auctores, ut haec contra posteriores
Romanos dicere auderes. Nam si et illi antiquissimi simulacra coluissent, fortassis totum istum
sensum de simulacris non constituendis, interim verum, timoris silentio premeres et in huiusce
modi perniciosis vanisque figmentis mysteria ista doctrinae loquacius et elatius praedicares. Anima
tua tamen tam docta et ingeniosa (ubi te multum dolemus) per haec mysteria doctrinae ad Deum
suum, id est a quo facta est, non cum quo facta est, nec cuius portio, sed cuius conditio est, nec qui
est omnium anima, sed qui fecit omnem animam, quo solo illustrante anima fit beata, si eius
gratiae non sit ingrata, nullo modo potuit pervenire. Verum ista mysteria doctrinae qualia sint
quantique pendenda, quae sequuntur ostendent. Fatetur interim vir iste doctissimus animam mundi
ac partes eius esse veros deos; unde intellegitur totam eius theologian, eam ipsam scilicet
naturalem, cui plurimum tribuit, usque ad animae rationalis naturam se extendere potuisse. De
naturali enim paucissima praeloquitur in hoc libro quem de diis selectis ultimum scripsit; in quo
videbimus utrum per interpretationes physiologicas ad hanc naturalem possit referre civilem. Quod
si potuerit, tota naturalis erit: et quid opus erat ab ea civilem tanta cura distinctionis adiungere? Si
autem recto discrimine separata est: quando nec ista vera est quae illi naturalis placet (pervenit
enim usque ad animam, non usque ad verum Deum qui fecit et animam), quanto est abiectior et
falsior ista civilis, quae maxime circa corporum est occupata naturam, sicut ipsae interpretationes
eius, ex quibus quaedam necessaria commemorare me oportet, tanta ab ipsis exquisitae et
enucleatae diligentia demonstrabunt.

...quam Varro deo mundo et animae tribuit.
6. Dicit ergo idem Varro adhuc de naturali theologia praeloquens deum se arbitrari esse animam
mundi, quem Graeci vocant
, et hunc ipsum mundum esse deum; sed sicut hominem
sapientem, cum sit ex corpore et animo, tamen ab animo dici sapientem, ita mundum deum dici ab
animo, cum sit ex animo et corpore. Hic videtur quoquo modo unum confiteri Deum; sed ut plures
etiam introducat, adiungit mundum dividi in duas partes, caelum et terram; et caelum bifariam, in
aethera et aera; terram vero in aquam et humum; e quibus summum esse aethera, secundum aera,
tertiam aquam, infimam terram; quas omnes partes quattuor animarum esse plenas, in aethere et
aere immortalium, in aqua et terra mortalium. Ab summo autem circuitu caeli ad circulum lunae
aetherias animas esse astra ac stellas, eos caelestes deos non modo intellegi esse, sed etiam
videri; inter lunae vero gyrum et nimborum ac ventorum cacumina aerias esse animas, sed eas
animo, non oculis videri et vocari heroas et lares et genios 16. Haec est videlicet breviter in ista
praelocutione proposita theologia naturalis, quae non huic tantum, sed multis philosophis placuit;
de qua tunc diligentius disserendum est, cum de civili, quantum ad deos selectos attinet, opitulante
Deo vero quod restat implevero.

An Ianus principium et Terminus finis sit mundi.
102

