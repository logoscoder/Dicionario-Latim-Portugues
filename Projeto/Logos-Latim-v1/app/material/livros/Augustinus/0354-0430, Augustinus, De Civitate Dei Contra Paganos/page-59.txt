si aliquam partem implet et Iuno. An uterque utrumque implet, et ambo isti coniuges et in duobus
istis elementis et in singulis simul sunt? Cur ergo aether datur Iovi, aer Iunoni? Postremo ipsi duo
satis essent: quid est quod mare Neptuno tribuitur, terra Plutoni? Et ne ipsi quoque sine coniugibus
remanerent, additur Neptuno Salacia, Plutoni Proserpina. Nam sicut inferiorem caeli partem, id est
aerem, inquiunt 16, Iuno tenet, ita inferiorem maris Salacia et terrae inferiorem Proserpina.
Quaerunt quem ad modum sarciant fabulas, nec inveniunt. Si enim haec ita essent, tria potius
elementa mundi esse, non quattuor 17, eorum veteres proderent, ut singula deorum coniugia
dividerentur singulis elementis. Nunc vero omni modo affirmaverunt aliud esse aetherem, aliud
aerem. Aqua vero sive superior sive inferior utique aqua est; puta quia dissimilis: numquid in
tantum ut aqua non sit? Et inferior terra quid aliud potest esse quam terra quantalibet diversitate
distincta? Deinde ecce iam totus in his quattuor vel tribus elementis corporeus completus est
mundus: Minerva ubi erit? Quid tenebit? Quid implebit? Simul enim cum his in Capitolio constituta
est, cum ista filia non sit amborum. Aut si aetheris partem superiorem Minervam tenere dicunt et
hac occasione fingere poetas quod de Iovis capite nata sit 18: cur non ergo ipsa potius deorum
regina deputatur, quod sit Iove superior? An quia indignum erat praeponere patri filiam? Cur non de
Iove ipso erga Saturnum iustitia ista servata est? An quia victus est? Ergo pugnarunt? Absit,
inquiunt 19; fabularum est ista garrulitas. Ecce fabulis non credatur et de diis meliora sentiantur: cur
ergo non data est patri Iovis, etsi non sublimior, aequalis certe sedes honoris? Quia Saturnus,
inquiunt 20, temporis longitudo est. Tempus ergo colunt, qui Saturnum colunt, et rex deorum
Iuppiter insinuatur natus ex tempore. Quid enim indignum dicitur, cum Iuppiter et Iuno nati dicuntur
ex tempore, si caelum est ille et illa terra, cum facta sint utique caelum et terra? Nam hoc quoque
in libris suis habent eorum docti atque sapientes 21. Neque de figmentis poeticis, sed de
philosophorum libris a Vergilio dictum est:
Tum pater omnipotens fecundis imbribus aether
Coniugis in gremium laetae descendit 22,
id est in gremium telluris aut terrae; quia et hic aliquas differentias volunt esse atque in ipsa terra
aliud Terram, aliud Tellurem, aliud Tellumonem putant, et hos omnes deos habent suis nominibus
appellatos, suis officiis distinctos, suis aris sacrisque veneratos 23. Eamdem Terram etiam matrem
deum vocant 24, ut iam poetae tolerabiliora confingant, si secundum istorum non poeticos, sed
sacrorum libros non solum Iuno, soror et coniux, sed etiam mater est Iovis. Eamdem Terram
Cererem, eamdem etiam Vestam volunt 25, cum tamen saepius Vestam non nisi ignem esse
perhibeant pertinentem ad focos, sine quibus civitas esse non potest, et ideo illi virgines solere
servire, quod sicut ex virgine, ita nihil ex igne nascatur. Quam totam vanitatem aboleri et exstingui
utique ab illo oportuit, qui est natus ex virgine. Quis enim ferat, quod, cum tantum honoris et quasi
castitatis igni tribuerint, aliquando Vestam non erubescunt etiam Venerem dicere, ut vanescat in
ancillis eius honorata virginitas? Si enim Vesta Venus est, quo modo ei rite virgines a Veneris
operibus abstinendo servierunt? An Veneres duae sunt, una virgo, altera mulier? An potius tres, una
virginum, quae etiam Vesta est, alia coniugatarum, alia meretricum? Cui etiam Phoenices donum
dabant de prostitutione filiarum, antequam eas iungerent viris. Quae illarum est matrona Vulcani?
Non utique virgo, quoniam habet maritum. Absit autem ut meretrix, ne filio Iunonis et cooperario
Minervae facere videamur iniuriam. Ergo haec ad coniugatas intellegitur pertinere: sed eam
nolumus imitentur in eo quod fecit illa cum Marte. Rursus, inquiunt, ad fabulas redis. Quae ista
iustitia est, nobis suscensere, quod talia dicimus de diis eorum, et sibi non suscensere, qui haec in
theatris libentissime spectant crimina deorum suorum? Et (quod esset incredibile, nisi
contestatissime probaretur) haec ipsa theatrica crimina deorum in honorem instituta sunt
eorundem deorum.

...de Iove et diis addictis colendis moribus atque pueris.
11. Quodlibet igitur physicis rationibus et disputationibus asserant 26: modo sit Iuppiter corporei
huius mundi animus, qui universam istam molem ex quattuor vel quot eis placet elementis
constructam atque compactam implet et movet, modo inde suas partes sorori et fratribus cedat;
modo sit aether, ut aerem Iunonem subterfusam desuper amplectatur, modo totum simul cum aere
sit ipse caelum, terram vero tamquam coniugem eamdemque matrem (quia hoc in divinis turpe
non est) fecundis imbribus et seminibus fetet; modo autem (ne sit necesse per cuncta discurrere)
deus unus, de quo multi a poeta nobilissimo dictum putant:
Deum namque ire per omnes
Terrasque tractusque maris caelumque profundum 27;
ipse in aethere sit Iuppiter, ipse in aere Iuno, ipse in mari Neptunus, in inferioribus etiam maris ipse
Salacia, in terra Pluto, in terra inferiore Proserpina, in focis domesticis Vesta, in fabrorum fornace
Vulcanus, in sideribus sol et luna et stellae, in divinantibus Apollo, in merce Mercurius, in Iano
initiator, in Termino terminator, Saturnus in tempore, Mars et Bellona in bellis, Liber in vineis, Ceres
in frumentis, Diana in silvis, Minerva in ingeniis 28; ipse sit postremo etiam in illa turba quasi
plebeiorum deorum; ipse praesit nomine Liberi virorum seminibus et nomine Liberae feminarum,

59

