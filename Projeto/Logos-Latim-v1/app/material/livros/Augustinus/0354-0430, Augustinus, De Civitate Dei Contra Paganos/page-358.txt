computandum in mille annis, sed eis impletis potius adiciendum, ut proprie possit intellegi, quod,
cum dixisset: Sacerdotes Dei et Christi regnabunt cum eo mille annis, adiecit: Et cum finiti fuerint
mille anni, solvetur satanas de custodia sua 114; isto enim modo et regnum sanctorum et vinculum
diaboli simul cessatura esse significat, ut deinde persecutionis illius tempus nec ad sanctorum
regnum nec ad custodiam satanae, quorum utrumque in mille annis est, pertinere, sed
superadditum et extra computandum esse credatur; cogemur fateri sanctos in illa persecutione
regnaturos non esse cum Christo. Sed quis audiat tunc cum illo non regnatura sua membra, quando
ei maxime atque fortissime cohaerebunt, et quo tempore, quanto erit acrior impetus belli, tanto
maior gloria non cedendi, tanto densior corona martyrii? Aut si propter tribulationes, quas passuri
sunt, non dicendi sunt regnaturi; consequens erit, ut etiam superioribus diebus in eisdem mille
annis, quicumque tribulabantur sanctorum, eo ipso tempore tribulationis suae cum Christo non
regnasse dicantur; ac per hoc et illi, quorum animas auctor libri huius vidisse se scribit occisorum
propter testimonium Iesu et propter verbum Dei, non regnabant cum Christo, quando patiebantur
persecutionem, et ipsi regnum Christi non erant, quos Christus excellentius possidebat.
Absurdissimum id quidem et omni modo aversandum. Sed certe animae victrices gloriosissimorum
martyrum omnibus doloribus ac laboribus superatis atque finitis, postea quam mortalia membra
posuerunt, cum Christo utique regnaverunt et regnant, donec finiantur mille anni, ut postea
receptis etiam corporibus iam immortalibus regnent. Proinde tribus illis annis atque dimidio animae
occisorum pro eius martyrio, et quae antea de corporibus exierunt, et quae ipsa novissima
persecutione sunt exiturae, regnabunt cum illo, donec finiatur mortale saeculum et ad illud regnum,
ubi mors non erit, transeatur. Quocirca cum Christo regnantium sanctorum plures anni erunt quam
vinculi diaboli atque custodiae, quia illi cum suo rege Dei Filio iam diabolo non ligato etiam per tres
illos annos ac semissem regnabunt. Remanet igitur, ut, cum audimus: Sacerdotes Dei et Christi
regnabunt cum eo mille annis, et cum finiti fuerint mille anni, solvetur Satanas de custodia sua, aut
non regni huius sanctorum intellegamus annos mille finiri, sed vinculi diaboli atque custodiae, ut
annos mille, id est, annos omnes suos, quaeque pars habeat diversis ac propriis prolixitatibus
finiendos, ampliore sanctorum regno, breviore diaboli vinculo; aut certe, quoniam trium annorum et
sex mensium brevissimum spatium est, computari noluisse credatur, sive quod minus satanae
vinculum, sive quod amplius videtur regnum habere sanctorum, sicut de quadringentis annis in
sexto decimo huius operis volumine disputavi 115; quoniam plus aliquid erant, et tamen
quadringenti sunt nuncupati; et talia saepe reperiuntur in litteris sacris, si quis advertat.

Quid sit liber vitae in iudicio.
14. Post hanc autem commemorationem novissimae persecutionis breviter complectitur totum,
quod ultimo iam iudicio diabolus et cum suo principe civitas inimica passura est. Dicit enim: Et
diabolus, qui seducebat eos, missus est in stagnum ignis et sulphuris, quo et bestia et
pseudopropheta; et cruciabuntur die et nocte in saecula saeculorum 116. Bestiam bene intellegi
ipsam impiam civitatem supra diximus 117. Pseudopropheta vero eius aut Antichristus est aut imago
illa, id est, figmentum, de quo ibi locuti sumus. Post haec ipsum novissimum iudicium, quod erit in
secunda resurrectione mortuorum, quae corporum est, recapitulando narrans quomodo sibi fuerit
revelatum: Et vidi, inquit, thronum magnum et candidum et sedentem super eum, cuius a facie
fugit caelum et terra, et locus eorum inventus non est 118. Non ait: "Vidi thronum magnum et
candidum et sedentem super eum, et ab eius facie fugit caelum et terra", quoniam non tunc factum
est, id est, antequam esset de vivis et mortuis iudicatum; sed eum se vidisse dixit in throno
sedentem, a cuius facie fugit caelum et terra, sed postea. Peracto quippe iudicio, tunc esse desinet
hoc caelum et haec terra, quando incipiet esse caelum novum et terra nova 119. Mutatione namque
rerum, non omni modo interitu transibit hic mundus. Unde et Apostolus ait: Praeterit enim figura
huius mundi, volo vos sine sollicitudine esse 120. Figura ergo praeterit, non natura. Cum ergo se
Ioannes vidisse dixisset sedentem super thronum, cuius a facie, quod postea futurum est, fugit
caelum et terra: Et vidi, inquit, mortuos magnos et pusillos, et aperti sunt libri; et alius liber apertus
est, qui est vitae uniuscuiusque; et iudicati sunt mortui ex ipsis scripturis librorum secundum facta
sua 121. Libros dixit esse apertos et librum; sed librum cuiusmodi non tacuit: Qui est, inquit, vitae
uniuscuiusque. Ergo illi libri, quos priore loco posuit, intellegendi sunt sancti, et veteres et novi, ut
in illis ostenderetur, quae Deus fieri sua mandata iussisset; in illo autem, qui est vitae
uniuscuiusque, quid horum quisque non fecisset sive fecisset. Qui liber si carnaliter cogitetur, quis
eius magnitudinem aut longitudinem valeat aestimare? Aut quanto tempore legi poterit liber, in quo
scriptae sunt universae vitae universorum? An tantus angelorum numerus aderit, quantus hominum
erit, et vitam suam quisque ab angelo sibi adhibito audiet recitari? Non ergo unus liber erit omnium,
sed singuli singulorum. Scriptura vero ista unum volens intellegi: Et alius, inquit, liber apertus est.
Quaedam igitur vis est intellegenda divina, qua fiet, ut cuique opera sua, vel bona vel mala, cuncta
in memoriam revocentur et mentis intuitu mira celeritate cernantur, ut accuset vel excuset scientia
conscientiam atque ita simul et omnes et singuli iudicentur. Quae nimirum vis divina libri nomen
accepit. In ea quippe quodam modo legitur, quidquid ea faciente recolitur. Ut autem ostendat, qui
mortui iudicandi sint, pusilli et magni, recapitulando dicit tamquam ad id rediens, quod praeterierat

358

