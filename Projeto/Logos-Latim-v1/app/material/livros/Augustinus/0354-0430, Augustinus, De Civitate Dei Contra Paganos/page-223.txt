mente carnalis et, qui sua superbia sibi placuerat, Dei iustitia sibi donaretur; nec sic, ut in sua esset
omnimodis potestate, sed a se ipse quoque dissentiens sub illo, cui peccando consensit, pro
libertate, quam concupivit, duram miseramque ageret servitutem, mortuus spiritu volens et corpore
moriturus invitus, desertor aeternae vitae etiam aeterna, nisi gratia liberaret, morte damnatus.
Quisquis huiusmodi damnationem vel nimiam vel iniustam putat, metiri profecto nescit, quanta
fuerit iniquitas in peccando, ubi tanta erat non peccandi facilitas. Sicut enim Abrahae non immerito
magna oboedientia praedicatur, quia ut occideret filium, res difficillima est imperata 129 : ita in
paradiso tanto maior inoboedientia fuit, quanto id, quod praeceptum est, nullius difficultatis fuit. Et
sicut oboedientia secundi hominis eo praedicabilior, quo factus est oboediens usque ad mortem 130 :
ita inoboedientia primi hominis eo detestabilior, quo factus est inoboediens usque ad mortem. Ubi
enim magna est inoboedientiae poena proposita et res a Creatore facilis imperata, quisnam satis
explicet, quantum malum sit non oboedire in re facili et tantae potestatis imperio et tanto terrente
supplicio?

... hominemque perturbationibus subiecit.
15. 2. Denique, ut breviter dicatur, in illius peccati poena quid inoboedientiae nisi inoboedientia
retributa est? Nam quae hominis est alia miseria nisi adversus eum ipsum inoboedientia eius ipsius,
ut, quoniam noluit quod potuit, quod non potest velit 131 ? In paradiso enim etiamsi non omnia
poterat ante peccatum, quidquid tamen non poterat, non volebat, et ideo poterat omnia quae
volebat; nunc vero sicut in eius stirpe cognoscimus et divina Scriptura testatur, homo vanitati
similis factus est 132. Quis enim enumerat, quam multa quae non potest velit, dum sibi ipse, id est
voluntati eius ipse animus eius eoque inferior caro eius, non obtemperat? Ipso namque invito et
animus plerumque turbatur et caro dolet et veterescit et moritur, et quidquid aliud patimur, quod
non pateremur inviti, si voluntati nostrae nostra natura omnimodo atque ex omnibus partibus
oboediret. At enim aliquid caro patitur, quo servire non sinitur. Quid interest unde, dum tamen per
iustitiam dominantis Dei, cui subditi servire noluimus, caro nostra nobis, quae subdita fuerat, non
serviendo molesta sit, quamvis nos Deo non serviendo molesti nobis potuerimus esse, non illi?
Neque enim sic ille nostro, ut nos servitio corporis indigemus, et ideo nostra est quod recipimus,
non illius poena quod fecimus. Dolores porro, qui dicuntur carnis, animae sunt in carne et ex carne.
Quid enim caro per se ipsam sine anima vel dolet vel concupiscit? Sed quod concupiscere caro
dicitur vel dolere, aut ipse homo est, sicut disseruimus 133, aut aliquid animae, quod carnis afficit
passio, vel aspera, ut faciat dolorem, vel lenis, ut voluptatem. Sed dolor carnis tantum modo
offensio est animae ex carne et quaedam ab eius passione dissensio, sicut animi dolor, quae
tristitia nuncupatur, dissensio est ab his rebus, quae nobis nolentibus acciderunt. Sed tristitiam
plerumque praecedit metus, qui et ipse in anima est, non in carne. Dolorem autem carnis non
praecedit ullus quasi metus carnis, qui ante dolorem in carne sentiatur. Voluptatem vero praecedit
appetitus quidam, qui sentitur in carne quasi cupiditas eius, sicut fames et sitis et ea, quae in
genitalibus usitatius libido nominatur, cum hoc sit generale vocabulum omnis cupiditatis. Nam et
ipsam iram nihil aliud esse quam ulciscendi libidinem veteres definierunt 134; quamvis nonnumquam
homo, ubi vindictae nullus est sensus, etiam rebus inanimis irascatur, et male scribentem stilum
collidat vel calamum frangat iratus. Verum et ista licet irrationabilior, tamen quaedam ulciscendi
libido est, et nescio qua, ut ita dixerim, quasi umbra retributionis, ut qui male faciunt, mala
patiantur. Est igitur libido ulciscendi, quae ira dicitur 135; est libido habendi pecuniam, quae avaritia;
est libido quomodocumque vincendi, quae pervicacia; est libido gloriandi, quae iactantia
nuncupatur. Sunt multae variaeque libidines, quarum nonnullae habent etiam vocabula propria,
quaedam vero non habent. Quis enim facile dixerit, quid vocetur libido dominandi, quam tamen
plurimum valere in tyrannorum animis etiam civilia bella testantur?

Libidinis aestus voluntatem commovet.
16. Cum igitur sint multarum libidines rerum, tamen, cum libido dicitur neque cuius rei libido sit
additur, non fere assolet animo occurrere nisi illa, qua obscenae partes corporis excitantur. Haec
autem sibi non solum totum corpus nec solum extrinsecus, verum etiam intrinsecus vindicat
totumque commovet hominem animi simul affectu cum carnis appetitu coniuncto atque permixto,
ut ea voluptas sequatur, qua maior in corporis voluptatibus nulla est; ita ut momento ipso temporis,
quo ad eius pervenitur extremum, paene omnis acies et quasi vigilia cogitationis obruatur. Quis
autem amicus sapientiae sanctorumque gaudiorum coniugalem agens vitam, sed, sicut Apostolus
monuit, sciens suum vas possidere in sanctificatione et honore, non in morbo desiderii, sicut et
gentes, quae ignorant Deum 136, non mallet, si posset, sine hac libidine filios procreare, ut etiam in
hoc serendae prolis officio sic eius menti ea, quae ad hoc opus creata sunt, quemadmodum cetera
suis quaeque operibus distributa membra servirent, nutu voluntatis acta, non aestu libidinis
incitata? Sed neque ipsi amatores huius voluptatis sive ad concubitus coniugales sive ad
immunditias flagitiorum cum voluerint commoventur; sed aliquando importunus est ille motus

223

