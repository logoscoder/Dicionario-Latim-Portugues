ipse dubitas in hac vita hominem nullo modo ad perfectionem sapientiae pervenire, secundum
intellectum tamen viventibus omne quod deest providentia Dei et gratia post hanc vitam posse
compleri 180. O si cognovisses Dei gratiam per Iesum Christum Dominum nostrum ipsamque eius
incarnationem, qua hominis animam corpusque suscepit, summum esse exemplum gratiae videre
potuisses. Sed quid faciam? Scio me frustra loqui mortuo, sed quantum ad te attinet; quantum
autem ad eos, qui te magnipendunt et te vel qualicumque amore sapientiae vel curiositate artium,
quas non debuisti discere, diligunt, quos potius in tua compellatione alloquor, fortasse non frustra.
Gratia Dei non potuit gratius commendari, quam ut ipse unicus Dei Filius in se incommutabiliter
manens indueretur hominem et Spiritum dilectionis suae daret hominibus homine medio, qua ad
illum ab hominibus veniretur, qui tam longe erat immortalis a mortalibus incommutabilis a
commutabilibus, iustus ab impiis beatus a miseris. Et quia naturaliter indidit nobis, ut beati
immortalesque esse cupiamus, manens beatus suscipiensque mortalem, ut nobis tribueret quod
amamus, perpetiendo docuit contemnere quod timemus.

...cum incarnationem et resurrectionem despiciant...
29. 2. Sed huic veritati ut possetis adquiescere, humilitate opus erat, quae cervici vestrae
difficillime persuaderi potest. Quid enim incredibile dicitur, praesertim vobis qui talia sapitis, quibus
ad hoc credendum vos ipsos admonere debeatis; quid, inquam, vobis incredibile dicitur, cum dicitur
Deus assumpsisse humanam animam et corpus? Vos certe tantum tribuitis animae intellectuali,
quae anima utique humana est, ut eam consubstantialem paternae illi menti, quem Dei Filium
confitemini, fieri posse dicatis. Quid ergo incredibile est, si aliqua una intellectualis anima modo
quodam ineffabili et singulari pro multorum salute suscepta est? Corpus vero animae cohaerere, ut
homo totus et plenus sit, natura ipsa nostra teste cognoscimus. Quod nisi usitatissimum esset, hoc
profecto esset incredibilius; facilius quippe in fidem recipiendum est, etsi humanum divino, etsi
mutabile incommutabili, tamen spiritum spiritui, aut ut verbis utar, quae in usu habetis,
incorporeum incorporeo, quam corpus incorporeo cohaerere. An forte vos offendit inusitatus
corporis partus ex virgine? Neque hoc debet offendere, immo potius ad pietatem suscipiendam
debet adducere, quod mirabilis mirabiliter natus est. An vero quod ipsum corpus morte depositum
et in melius resurrectione mutatum iam incorruptibile neque mortale in superna subvexit, hoc
fortasse credere recusatis intuentes Porphyrium in his ipsis libris, ex quibus multa posui, quos De
regressu animae scripsit, tam crebro praecipere omne corpus esse fugiendum, ut anima possit
beata permanere cum Deo? 181 Sed ipse potius ista sentiens corrigendus fuit, praesertim cum de
anima mundi huius visibilis et tam ingentis corporeae molis cum illo tam incredibilia sapiatis.
Platone quippe auctore 182 animal esse dicitis mundum et animal beatissimum, quod vultis esse
etiam sempiternum. Quo modo ergo nec umquam solvetur a corpore, nec umquam carebit
beatitudine, si, ut beata sit anima, corpus est omne fugiendum? Solem quoque istum et cetera
sidera non solum in libris vestris corpora esse fatemini, quod vobiscum omnes homines et
conspicere non cunctantur et dicere; verum etiam altiore, ut putatis, peritia haec esse animalia
beatissima perhibetis et cum his corporibus sempiterna 183. Quid ergo est, quod, cum vobis fides
christiana suadetur, tunc obliviscimini, aut ignorare vos fingitis, quid disputare aut docere soleatis?
Quid causae est, cur propter opiniones vestras, quas vos ipsi oppugnatis, Christiani esse nolitis, nisi
quia Christus humiliter venit et vos superbi estis? Qualia sanctorum corpora in resurrectione futura
sint, potest aliquanto scrupulosius inter Christianarum Scripturarum doctissimos disputari 184; futura
tamen sempiterna minime dubitamus, et talia futura, quale sua resurrectione Christus demonstravit
exemplum. Sed qualiacumque sint, cum incorruptibilia prorsus et immortalia nihiloque animae
contemplationem, qua in Deo figitur, impedientia praedicentur vosque etiam dicatis esse in
caelestibus immortalia corpora immortaliter beatorum: quid est quod, ut beati simus, omne corpus
fugiendum esse opinamini, ut fidem christianam quasi rationabiliter fugere videamini, nisi quia illud
est, quod iterum dico: Christus est humilis, vos superbi? An forte corrigi pudet? Et hoc vitium
nonnisi superborum est. Pudet videlicet doctos homines ex discipulis Platonis fieri discipulos Christi,
qui piscatorem suo Spiritu docuit sapere ac dicere: In principio erat Verbum, et Verbum erat apud
Deum, et Deus erat Verbum. Hoc erat in principio apud Deum. Omnia per ipsum facta sunt, et sine
ipso factum est nihil, quod factum est. In ipso vita erat, et vita erat lux hominum, et lux in tenebris
lucet, et tenebrae eam non comprehenderunt 185. Quod initium sancti Evangelii, cui nomen est
secundum Iohannem, quidam Platonicus, sicut a sancto sene Simpliciano, qui postea Mediolanensis
Ecclesiae praesedit episcopus 186, solebamus audire, aureis litteris conscribendum et per omnes
Ecclesias in locis eminentissimis proponendum esse dicebat. Sed ideo viluit superbis Deus ille
magister, quia Verbum caro factum est et habitavit in nobis 187; ut parum sit miseris quod
aegrotant, nisi se etiam in ipsa aegritudine extollant et de medicina, qua sanari poterant,
erubescant. Non enim hoc faciunt ut erigantur, sed ut cadendo gravius affligantur.

...etsi Plato doceat, obnitente quidem Porphyrio, revolvi animas ad bestias.
160

