50. Deinde secundum illam prophetiam: Ex Sion lex prodiet et verbum Domini ex Ierusalem 213, et
secundum ipsius Domini Christi praedicta, ubi post resurrectionem stupentibus eum discipulis suis
aperuit sensum, ut intellegerent Scripturas, et dixit eis, quoniam sic scriptum est, et sic oportebat
Christum pati et resurgere a mortuis tertio die et praedicari in nomine eius paenitentiam et
remissionem peccatorum per omnes gentes, incipientibus ab Ierusalem 214, et ubi rursus eis de
adventu eius novissimo requirentibus respondit atque ait: Non est vestrum scire tempora quae
Pater posuit in sua potestate; sed accipietis virtutem Spiritus Sancti supervenientem in vos, et eritis
mihi testes in Ierusalem et in totam Iudaeam et Samariam et usque in fines terrae 215, primum se
ab Ierusalem diffudit Ecclesia, et cum in Iudaea atque Samaria plurimi credidissent, et in alias
gentes itum est, eis annuntiantibus Evangelium, quos ipse, sicut luminaria, et aptaverat verbo et
accenderat Spiritu Sancto. Dixerat enim eis: Nolite timere eos, qui corpus occidunt, animam autem
non possunt occidere 216. Qui ut frigidi timore non essent, igne caritatis ardebant. Denique non
solum per ipsos, qui eum et ante passionem et post resurrectionem viderant et audierant, verum
etiam post obitum eorum per posteros eorum inter horrendas persecutiones et varios cruciatus ac
funera martyrum praedicatum est toto orbe Evangelium, contestante Deo signis et ostentis et variis
virtutibus et Spiritus Sancti muneribus 217; ut populi gentium credentes in eum, qui pro eorum
redemptione crucifixus est, Christiano amore venerarentur sanguinem martyrum, quem diabolico
furore fuderunt, ipsique reges, quorum legibus vastabatur Ecclesia, ei nomini salubriter
subderentur, quod de terra crudeliter auferre conati sunt, et falsos deos inciperent persequi,
quorum causa cultores Dei veri fuerant antea persecuti.

Inimicos habet Ecclesia haereticos...
51. 1. Videns autem diabolus templa daemonum deseri et in nomen liberantis Mediatoris currere
genus humanum, haereticos movit, qui sub vocabulo christiano doctrinae resisterent christianae,
quasi possent indifferenter sine ulla correptione haberi in civitate Dei, sicut civitas confusionis
indifferenter habuit philosophos inter se diversa et adversa sentientes. Qui ergo in Ecclesia Christi
morbidum aliquid pravumque sapiunt, si correpti, ut sanum rectumque sapiant, resistunt
contumaciter suaque pestifera et mortifera dogmata emendare nolunt, sed defensare persistunt,
haeretici fiunt et foras exeuntes habentur in exercentibus inimicis. Etiam sic quippe veris illis
catholicis membris Christi malo suo prosunt, dum Deus utitur et malis bene et diligentibus eum
omnia cooperatur in bonum 218. Inimici enim omnes Ecclesiae, quolibet errore caecentur vel malitia
depraventur, si accipiunt potestatem corporaliter affligendi, exercent eius patientiam; si
tantummodo male sentiendo adversantur, exercent eius sapientiam; ut autem etiam inimici
diligantur, exercent eius benevolentiam aut etiam beneficentiam, sive suadibili doctrina cum eis
agatur sive terribili disciplina. Ac per hoc diabolus princeps impiae civitatis adversus peregrinantem
in hoc mundo civitatem Dei vasa propria commovendo nihil ei nocere permittitur, cui procul dubio
et rebus prosperis consolatio, ut non frangatur adversis, et rebus adversis exercitatio, ut non
corrumpatur prosperis, per divinam providentiam procuratur, atque ita temperatur utrumque ab
alterutro, ut in Psalmo illam vocem non aliunde agnoscamus exortam: Secundum multitudinem
dolorum meorum in corde meo consolationes tuae iucundaverunt animam meam 219. Hinc est et
illud Apostoli: Spe gaudentes, in tribulatione patientes 220.

... et malos christianos.
51. 2. Nam et id, quod ait idem doctor: Quicumque volunt in Christo pie vivere, persecutionem
patiuntur 221, nullis putandum est deesse posse temporibus. Quia et cum ab eis, qui foris sunt, non
saevientibus videtur esse tranquillitas et re vera est plurimumque consolationis affert, maxime
infirmis: non tamen desunt, immo multi sunt intus, qui corda pie viventium suis perditis moribus
cruciant; quoniam per eos blasphematur christianum et catholicum nomen 222; quod quanto est
carius eis, qui volunt pie vivere in Christo, tanto magis dolent, quod per malos intus positos fit, ut
minus, quam piorum mentes desiderant, diligatur. Ipsi quoque haeretici, cum cogitantur habere
nomen et sacramenta christiana et Scripturas et professionem, magnum dolorem faciunt in
cordibus piorum; quia et multi volentes esse Christiani propter eorum dissensiones haesitare
coguntur et multi maledici etiam in his inveniunt materiam blasphemandi Christianum nomen, quia
et ipsi quoquo modo christiani appellantur. His atque huiusmodi pravis moribus et erroribus
hominum persecutionem patiuntur, qui volunt in Christo pie vivere, etiam nullo infestante neque
vexante corpus illorum. Patiuntur quippe hanc persecutionem non in corporibus, sed in cordibus.
Unde illa vox est: Secundum multitudinem dolorum meorum in corde meo. Non enim ait: In corpore
meo. Sed rursus quoniam cogitantur immutabilia divina promissa, et quod ait Apostolus: Novit
Dominus qui sunt eius 223; quos enim praescivit et praedestinavit conformes imaginis filii sui 224; ex
eis perire nullus potest; ideo sequitur in illo Psalmo: Consolationes tuae iucundaverunt animam
meam 225. Dolor autem ipse, qui fit in cordibus piorum, quos persequuntur mores Christianorum

323

