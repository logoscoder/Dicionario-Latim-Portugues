humilibus. Propter quod scriptum est: Deus superbis resistit, humilibus autem dat gratiam 88. Hic
itaque in unoquoque iustitia est, ut oboedienti Deus homini, animus corpori, ratio autem vitiis etiam
repugnantibus imperet, vel subigendo vel resistendo, atque ut ab ipso Deo petatur et meritorum
gratia et venia delictorum ac de acceptis bonis gratiarum actio persolvatur. In illa vero pace finali,
quo referenda et cuius adipiscendae causa habenda est ista iustitia, quoniam sanata immortalitate
atque incorruptione natura vitia non habebit nec unicuique nostrum vel ab alio vel a se ipso
quippiam repugnabit, non opus erit ut ratio vitiis, quae nulla erunt, imperet; sed imperabit Deus
homini, animus corpori, tantaque ibi erit oboediendi suavitas et facilitas, quanta vivendi
regnandique felicitas. Et hoc illic in omnibus atque in singulis aeternum erit aeternumque esse
certum erit, et ideo pax beatitudinis huius vel beatitudo pacis huius summum bonum erit.

Reprobis bellum et dolor in aeternitate.
28. Eorum autem, qui non pertinent ad istam civitatem Dei, erit e contrario miseria sempiterna,
quae mors etiam secunda dicitur <^^>89, quia nec anima ibi vivere dicenda est, quae a vita Dei
alienata erit, nec corpus, quod aeternis doloribus subiacebit; ac per hoc ideo durior ista secunda
mors erit, quia finiri morte non poterit. Sed quoniam sicut miseria beatitudini et mors vitae, ita
bellum paci videtur esse contrarium; merito quaeritur, sicut pax in bonorum finibus praedicata est
atque laudata, quod vel quale bellum e contrario in finibus malorum possit intellegi. Verum qui hoc
quaerit, attendat quid in bello noxium perniciosumque sit, et videbit nihil aliud quam rerum esse
inter se adversitatem atque conflictum. Quod igitur bellum gravius et amarius cogitari potest, quam
ubi voluntas sic adversa est passioni et passio voluntati, ut nullius earum victoria tales inimicitiae
finiantur, et ubi sic confligit cum ipsa natura corporis vis doloris, ut neutrum alteri cedat? Hic enim
quando contingit iste conflictus, aut dolor vincit et sensum mors adimit, aut natura vincit et
dolorem sanitas tollit. Ibi autem et dolor permanet ut affligat, et natura perdurat ut sentiat; quia
utrumque ideo non deficit, ne poena deficiat. Ad hos autem fines bonorum et malorum, illos
expetendos, istos cavendos, quoniam per iudicium transibunt ad illos boni, ad istos mali; de hoc
iudicio, quantum Deus donaverit, in consequenti volumine disputabo.

22

LIBER XX
BREVICULUS

1. Quod, quamvis omni tempore Deus iudicet, in hoc tamen libro de novissimo eius iudicio sit
proprie disputandum.
2. De varietate rerum humanarum, cui non potest dici deesse iudicium Dei, quamvis nequeat
vestigari.
3. Quid in libro Ecclesiaste Salomon de his, quae in hac vita et bonis et malis sunt communia,
disputarit.
4. Quod ad disserendum de novissimo iudicio Dei Novi primum Testamenti ac deinde Veteris
testimonia prolaturus sit.
5. Quibus sententiis Domini Salvatoris divinum iudicium futurum in fine saeculi declaretur.
6. Quae sit prima resurrectio, quae secunda.
7. De duabus resurrectionibus et de mille annis quid in Apocalypsi Ioannis scriptum sit et quid de
eis rationabiliter sentiatur.
8. De alligatione et solutione diaboli.
9. Quod sit regnum sanctorum cum Christo per mille annos, et in quo discernatur a regno aeterno.
10. Quid respondendum sit eis, qui putant resurrectionem ad sola corpora, non etiam ad animas
pertinere.

346

