poscente nullo, aliquando autem destituit inhiantem, et cum in animo concupiscentia ferveat, friget
in corpore; atque ita mirum in modum non solum generandi voluntati, verum etiam lasciviendi
libidini libido non servit, et cum tota plerumque menti cohibenti adversetur, nonnumquam et
adversus se ipsa dividitur commotoque animo in commovendo corpore se ipsa non sequitur.

Libidine nuditas pudet.
17. Merito huius libidinis maxime pudet, merito et ipsa membra, quae suo quodam, ut ita dixerim,
iure, non omnimodo ad arbitrium nostrum movet aut non movet, pudenda dicuntur, quod ante
peccatum hominis non fuerunt. Nam sicut scriptum est: Nudi erant, et non confundebantur 137, non
quod eis sua nuditas esset incognita, sed turpis nuditas nondum erat, quia nondum libido membra
illa praeter arbitrium commovebat, nondum ad hominis inoboedientiam redarguendam sua
inoboedientia caro quodammodo testimonium perhibebat. Neque enim caeci creati erant, ut
imperitum vulgus opinatur: quando quidem et ille vidit animalia, quibus nomina imposuit 138, et de
illa legitur: Vidit mulier quia bonum lignum in escam et quia placet oculis ad videndum 139. Patebant
ergo oculi eorum, sed ad hoc non erant aperti, hoc est non attenti, ut cognoscerent quid eis
indumento gratiae praestaretur, quando membra eorum voluntati repugnare nesciebant. Qua gratia
remota, ut poena reciproca inoboedientia plecteretur, exstitit in motu corporis quaedam impudens
novitas, unde esset indecens nuditas, et fecit attentos reddiditque confusos. Hinc est quod,
posteaquam mandatum Dei aperta transgressione violarunt, scriptum est de illis: Et aperti sunt
oculi amborum et agnoverunt quia nudi erant, et consuerunt folia fici et fecerunt sibi campestria 140.
Aperti sunt, inquit, oculi amborum, non ad videndum, nam et antea videbant, sed ad discernendum
inter bonum quod amiserant et malum quo ceciderant. Unde et ipsum lignum, eo quod istam
faceret dinoscentiam, si ad vescendum contra vetitum tangeretur, ex ea re nomen accepit, ut
appellaretur lignum sciendi boni et mali. Experta enim morbi molestia evidentior fit etiam
iucunditas sanitatis. Cognoverunt ergo quia nudi erant, nudati scilicet ea gratia, qua fiebat ut
nuditas corporis nulla eos lege peccati menti eorum repugnante confunderet. Hoc itaque
cognoverunt, quod felicius ignorarent, si Deo credentes et oboedientes non committerent, quod eos
cogeret experiri infidelitas et inoboedientia quid noceret. Proinde confusi inoboedientia carnis suae,
tamquam teste poena inoboedientiae suae, consuerunt folia fici et fecerunt sibi campestria, id est
succinctoria genitalium. Nam quidam interpretes succinctoria posuerunt. Porro autem campestria
latinum quidem verbum est, sed ex eo dictum, quod iuvenes, qui nudi exercebantur in campo,
pudenda operiebant; unde qui ita succincti sunt, campestratos vulgus appellat. Quod itaque
adversus damnatam culpa inoboedientiae voluntatem libido inoboedienter movebat, verecundia
pudenter tegebat. Ex hoc omnes gentes, quoniam ab illa stirpe procreatae sunt, usque adeo tenent
insitum pudenda velare, ut quidam barbari illas corporis partes nec in balneis nudas habeant, sed
cum earum tegimentis lavent. Per opacas quoque Indiae solitudines, cum quidam nudi
philosophentur, unde gymnosophistae nominantur, adhibent tamen genitalibus tegmina, quibus per
cetera membrorum carent.

Quodque opus libidinis latebras quaerit.
18. Opus vero ipsum, quod libidine tali peragitur, non solum in quibusque stupris, ubi latebrae ad
subterfugienda humana iudicia requiruntur, verum etiam in usu scortorum, quam terrena civitas
licitam turpitudinem fecit, quamvis id agatur, quod eius civitatis nulla lex vindicat, devitat tamen
publicum etiam permissa atque impunita libido conspectum, et verecundia naturali habent
provisum lupanaria ipsa secretum faciliusque potuit impudicitia non habere vincula prohibitionis,
quam impudentia removere latibula illius foeditatis. Sed hanc etiam ipsi turpes turpitudinem
vocant, cuius licet sint amatores, ostentatores esse non audent. Quid? concubitus coniugalis, qui
secundum matrimonialium praescripta tabularum procreandorum fit causa liberorum, nonne et ipse
quamquam sit licitus et honestus, remotum ab arbitris cubile conquirit ? Nonne omnes famulos
atque ipsos etiam paranymphos et quoscumque ingredi quaelibet necessitudo permiserat, ante
mittit foras, quam vel blandiri coniux coniugi incipiat? Et quoniam, sicut ait etiam quidam Romani
maximus auctor eloquii 141, omnia recte facta in luce se collocari volunt 142, id est appetunt sciri:
hoc recte factum sic appetit sciri, ut tamen erubescat videri. Quis enim nescit, ut filii procreentur,
quid inter se coniuges agant? quando quidem ut id agatur, tanta celebritate ducuntur uxores; et
tamen cum agitur, unde filii nascantur, nec ipsi filii, si qui inde iam nati sunt, testes fieri
permittuntur. Sic enim hoc recte factum ad sui notitiam lucem appetit animorum, ut tamen refugiat
oculorum. Unde hoc, nisi quia sic geritur quod deceat ex natura, ut etiam quod pudeat comitetur ex
poena?

Ira et libido ratione moderantur.

224

