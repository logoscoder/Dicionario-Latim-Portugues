26. 1. Sed habent, inquiunt, Christiani catholici in fundamento Christum, a cuius unitate non
recesserunt, tametsi huic fundamento superaedificaverunt quamlibet pessimam vitam, velut ligna,
fenum, stipulam 123; recta itaque fides, per quam Christus est fundamentum, quamvis cum damno,
quoniam illa, quae superaedificata sunt, exurentur, tamen poterit eos quandoque ab illius ignis
perpetuitate salvare. Respondeat eis breviter apostolus Iacobus: Si quis dicat se fidem habere,
opera autem non habeat, numquid poterit fides salvare eum? 124. Et quis est, inquiunt, de quo dicit
apostolus Paulus: Ipse autem salvus erit, sic tamen quasi per ignem 125? Simul quis iste sit,
inquiramus; hunc tamen non esse certissimum est, ne duorum Apostolorum sententias mittamus in
rixam, si unus dicit: "Etiamsi mala opera quis habuerit, salvabit eum per ignem fides"; alius autem:
Si opera non habeat, numquid poterit fides salvare eum?

Salus non erit pro iis qui in fundamento Christo...
26. 2. Inveniemus ergo quis possit salvari per ignem, si prius invenerimus quid sit habere in
fundamento Christum. Quod ut de ipsa similitudine quantocius advertamus: nihil in aedificio
praeponitur fundamento; quisquis itaque sic habet in corde Christum, ut ei terrena et temporalia
nec ea quae licita sunt atque concessa praeponat, fundamentum habet Christum; si autem
praeponit, etsi videatur habere fidem Christi, non est tamen in eo fundamentum Christus, cui talia
praeponuntur; quanto magis, si salutaria praecepta contemnens committat illicita, non
praeposuisse Christum, sed postposuisse convincitur, quem posthabuit imperantem sive
concedentem, dum contra eius imperata sive concessa suam per flagitia delegit explere libidinem!
Si quis itaque Christianus diligit meretricem eique adhaerens unum corpus efficitur 126, iam in
fundamento non habet Christum. Si quis autem diligit uxorem suam, si secundum Christum 127, quis
ei dubitet in fundamento esse Christum? Si vero secundum hoc saeculum, si carnaliter, si in morbo
concupiscentiarum, sicut et gentes quae ignorant Deum 128, etiam hoc secundum veniam concedit
Apostolus, immo per Apostolum Christus. Potest ergo et iste in fundamento habere Christum 129. Si
enim nihil ei talis affectionis voluptatisque praeponat, quamvis superaedificet ligna, fenum,
stipulam, Christus est fundamentum, propter hoc salvus erit per ignem. Delicias quippe huiusmodi
amoresque terrenos, propter coniugalem quidem copulam non damnabiles, tribulationis ignis
exuret; ad quem pertinent ignem et orbitates et quaecumque calamitates quae auferunt haec. Ac
per hoc ei, qui aedificavit, erit aedificatio ista damnosa, quia non habebit, quod superaedificavit, et
eorum amissione cruciabitur, quibus fruendo utique laetabatur; sed per hunc ignem salvus erit
merito fundamenti, quia, etsi utrum id habere mallet an Christum a persecutore proponeretur, illud
Christo non praeponeretur. Vide in Apostoli verbis hominem aedificantem super fundamentum
aurum, argentum, lapides pretiosos: Qui sine uxore est, inquit, cogitat quae sunt Dei, quomodo
placeat Deo 130. Vide alium aedificantem ligna, fenum, stipulam: Qui autem matrimonio iunctus est,
inquit, cogitat quae sunt mundi, quomodo placeat uxori 131. Uniuscuiusque opus manifestabitur;
dies enim declarabit (dies utique tribulationis), quoniam in igne, inquit, revelabitur 132. (Eamdem
tribulationem ignem vocat, sicut alibi legitur: Vasa figuli probat fornax et homines iustos temptatio
tribulationis 133). Et uniuscuiusque opus quale sit, ignis probabit 134. Si cuius opus permanserit
(permanet enim quod quisque cogitat quae sunt Dei, quomodo placeat Deo), quod superaedificavit
mercedem accipiet (id est, unde cogitavit, hoc sumet); si cuius autem opus arserit, damnum
patietur (quoniam quod dilexerat non habebit), ipse autem salvus erit (quia nulla eum tribulatio ab
illius fundamenti stabilitate semovit); sic tamen quasi per ignem 135 (quod enim sine illiciente amore
non habuit, sine urente dolore non perdit). Ecce, quantum mihi videtur, inventus est ignis, qui
nullum eorum damnet, sed unum ditet, alterum damnificet, ambos probet.

... non aedificaverint saltem lignum fenum stipulam...
26. 3. Si autem ignem illum loco isto voluerimus accipere, de quo Dominus dicet sinistris: Discedite
a me, maledicti, in ignem aeternum 136; ut in eis etiam isti esse credantur, qui aedificant super
fundamentum ligna, fenum, stipulam, eosque ex illo igne post tempus pro malis meritis impertitum
liberet boni meritum fundamenti; quid arbitrabimur dextros quibus dicetur: Venite, benedicti Patris
mei, possidete paratum vobis regnum 137, nisi eos, qui aedificaverunt super fundamentum aurum,
argentum, lapides pretiosos? Sed in illum ignem, de quo dictum est: Sic tamen quasi per ignem 138,
si hoc modo est intellegendus, utrique mittendi sunt, et dextri scilicet et sinistri. Illo quippe igne
utrique probandi sunt, de quo dictum est: Dies enim declarabit, quoniam in igne revelabitur, et
uniuscuiusque opus quale sit, ignis probabit 139. Si ergo utrumque probabit ignis, ut, si cuius opus
permanserit, id est, non fuerit igne consumptum, quod superaedificavit mercedem accipiat; si cuius
autem opus arserit, damnum patiatur: profecto non est ipse aeternus ille ignis. In illum enim soli
sinistri novissima et perpetua damnatione mittentur, iste autem dextros probat. Sed alios eorum sic
probat, ut aedificium, quod super Christum fundamentum ab eis invenerit esse constructum, non
exurat atque consumat; alios autem aliter, id est, ut quod superaedificaverunt ardeat damnumque

392

