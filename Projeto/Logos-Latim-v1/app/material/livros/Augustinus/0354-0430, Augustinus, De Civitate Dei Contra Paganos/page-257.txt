permissu etiam opere angelorum negandum non sit potuisse transferri. Si vero terra exortae sunt
secundum originem primam, quando dixit Deus: Producat terra animam vivam 42, multo clarius
apparet non tam reparandorum animalium causa quam figurandarum variarum gentium propter
Ecclesiae sacramentum in arca fuisse omnia genera, si in insulis, quo transire non possent, multa
animalia terra produxit.

An et monstruosa hominum genera ex Adam sint.
8. 1. Quaeritur etiam, utrum ex filiis Noe vel potius ex illo uno homine, unde etiam ipsi exstiterunt,
propagata esse credendum sit quaedam monstrosa hominum genera, quae gentium narrat historia,
sicut perhibentur quidam unum habere oculum in fronte media, quibusdam plantas versas esse
post crura, quibusdam utriusque sexus esse naturam et dextram mammam virilem, sinistram
muliebrem, vicibusque inter se coeundo et gignere et parere; aliis ora non esse eosque per nares
tantummodo halitu vivere, alios statura esse cubitales, quos Pygmaeos a cubito Graeci vocant, alibi
quinquennes concipere feminas et octavum vitae annum non excedere. Item ferunt esse gentem,
ubi singula crura in pedibus habent nec poplitem flectunt, et sunt mirabilis celeritatis; quos
Sciopodas vocant, quod per aestum in terra iacentes resupini umbra se pedum protegant; quosdam
sine cervice oculos habentes in umeris, et cetera hominum vel quasi hominum genera, quae in
maritima platea Carthaginis musivo picta sunt, ex libris deprompta velut curiosioris historiae. Quid
dicam de Cynocephalis, quorum canina capita atque ipse latratus magis bestias quam homines
confitetur? Sed omnia genera hominum, quae dicuntur esse, credere non est necesse. Verum
quisquis uspiam nascitur homo, id est animal rationale mortale, quamlibet nostris inusitatam
sensibus gerat corporis formam seu colorem sive motum sive sonum sive qualibet vi, qualibet
parte, qualibet qualitate naturam : ex illo uno protoplasto originem ducere nullus fidelium
dubitaverit. Apparet tamen quid in pluribus natura obtinuerit et quid sit ipsa raritate mirabile.

Ita et gentes si quae sint.
8. 2. Qualis autem ratio redditur de monstrosis apud nos hominum partubus, talis de monstrosis
quibusdam gentibus reddi potest. Deus enim creator est omnium, qui ubi et quando creari quid
oporteat vel oportuerit, ipse novit, sciens universitatis pulchritudinem quarum partium vel
similitudine vel diversitate contexat. Sed qui totum inspicere non potest, tamquam deformitate
partis offenditur, quoniam cui congruat et quo referatur ignorat. Pluribus quam quinis digitis in
manibus et pedibus nasci homines novimus; et haec levior est quam ulla distantia; sed tamen absit,
ut quis ita desipiat, ut existimet in numero humanorum digitorum errasse Creatorem, quamvis
nesciens cur hoc fecerit. Ita etsi maior diversitas oriatur, scit ille quid egerit, cuius opera iuste nemo
reprehendit. Apud Hipponem Diarrhytum est homo quasi lunatas habens plantas et in eis binos
tantummodo digitos, similes et manus. Si aliqua gens talis esset, illi curiosae atque mirabili
adderetur historiae. Num igitur istum propter hoc negabimus ex illo uno, qui primus creatus est,
esse propagatum? Androgyni, quos etiam Hermaphroditos nuncupant, quamvis ad modum rari sint,
difficile est tamen ut temporibus desint, in quibus sic uterque sexus apparet, ut, ex quo potius
debeant accipere nomen, incertum sit; a meliore tamen, hoc est a masculino, ut appellarentur,
loquendi consuetudo praevaluit. Nam nemo umquam Androgynaecas aut Hermaphroditas
nuncupavit. Ante annos aliquot, nostra certe memoria, in Oriente duplex homo natus est
superioribus membris, inferioribus simplex. Nam duo erant capita, duo pectora, quattuor manus,
venter autem unus, et pedes duo, sicut uni homini; et tamdiu vixit, ut multos ad eum videndum
fama contraheret. Quis autem omnes commemorare possit humanos fetus longe dissimiles his, ex
quibus eos natos esse certissimum est? Sicut ergo haec ex illo uno negari non possunt originem
ducere, ita quaecumque gentes in diversitatibus corporum ab usitato naturae cursu, quem plures et
prope omnes tenent, velut exorbitasse traduntur, si definitione illa includuntur, ut rationalia
animalia sint atque mortalia, ab eodem ipso uno primo patre omnium stirpem trahere confitendum
est, si tamen vera sunt quae de illarum nationum varietate et tanta inter se atque nobiscum
diversitate traduntur. Nam et simias et cercopithecos et sphingas si nesciremus non homines esse,
sed bestias, possent illi historici de sua curiositate gloriantes velut gentes aliquas hominum nobis
impunita vanitate mentiri 43. Sed si homines sunt, de quibus illa mira conscripta sunt: quid, si
propterea Deus voluit etiam nonnullas gentes ita creare, ne in his monstris, quae apud nos oportet
ex hominibus nasci, eius sapientiam, qua naturam fingit humanam, velut artem cuiuspiam minus
perfecti opificis, putaremus errasse? Non itaque nobis videri debet absurdum, ut, quemadmodum in
singulis quibusque gentibus quaedam monstra sunt hominum, ita in universo genere humano
quaedam monstra sint gentium. Quapropter ut istam quaestionem pedetentim cauteque
concludam: aut illa, quae talia de quibusdam gentibus scripta sunt, omnino nulla sunt; aut si sunt,
homines non sunt; aut ex Adam sunt, si homines sunt.

Quidam de antipodis fabulantur.
257

