In Malachia quae sint impiorum conscientiae in iudicio.
26. 3. Deinde propter eos, qui non mundatione, sed damnatione sunt digni: Et accedam, inquit, ad
vos in iudicium, et ero testis velox super maleficos et super adulteros 247, et cetera, quibus
damnabilibus enumeratis criminibus addidit: Quoniam ego Dominus Deus vester, et non mutor 248;
tamquam diceret: "Cum vos mutaverit et in deterius culpa vestra et in melius gratia mea, ego non
mutor". Testem vero se dicit futurum, quia in iudicio suo non indiget testibus, eumque velocem,
sive quia repente venturus est eritque iudicium ipso inopinato eius adventu celerrimum, quod
tardissimum videbatur, sive quia ipsas convincet sine ulla sermonis prolixitate conscientias. In
cogitationibus enim, sicut scriptum est, impii interrogatio erit 249; et Apostolus: Cogitationibus,
inquit, accusantibus vel etiam excusantibus in die, qua iudicabit Deus occulta hominum, secundum
Evangelium meum per Iesum Christum 250. Etiam sic ergo Dominus futurus testis intellegendus est
velox, cum sine mora revocaturus est in memoriam, unde convincat puniatque conscientiam.

Boni a reprobis dirimuntur.
27. Illud etiam, quod aliud agens in octavo decimo libro ex isto Propheta posui 251, ad iudicium
novissimum pertinet, ubi ait: Erunt mihi, dicit Dominus omnipotens, in die qua ego facio in
adquisitionem, et eligam eos sicut eligit homo filium suum qui servit ei; et convertar et videbitis
quid sit inter iustum et iniquum, et inter servientem Deo et eum qui non servit ei. Quia ecce dies
venit ardens sicut clibanus et comburet eos, et erunt omnes alienigenae et universi, qui faciunt
iniquitatem, stipula, et succendet eos dies veniens, dicit Dominus omnipotens, et non relinquetur in
eis radix neque ramus. Et orietur vobis, qui timetis nomen meum, sol iustitiae, et sanitas in pinnis
eius, et egrediemini et salietis sicut vituli de vinculis relaxati; et conculcabitis iniquos, et erunt cinis
sub pedibus vestris, dicit Dominus omnipotens 252. Haec distantia praemiorum atque poenarum
iustos dirimens ab iniustis, quae sub isto sole in huius vitae vanitate non cernitur 253, quando sub
illo sole iustitiae in illius vitae manifestatione clarebit, tunc profecto erit iudicium quale numquam
fuit.

Iustorum quae sit vera beatitudo.
28. Quod vero subiungit idem Propheta: Mementote legis Moysi servi mei, quam mandavi ei in
Choreb ad omnem Israel 254, praecepta et iudicia opportune commemorat post declaratum futurum
tam magnum inter observatores legis contemptoresque discrimen; simul etiam ut discant legem
spiritaliter intellegere et inveniant in ea Christum, per quem iudicem facienda est inter bonos et
malos ipsa discretio. Non enim frustra idem Dominus ait Iudaeis: Si crederetis Moysi, crederetis et
mihi; de me enim ille scripsit 255. Carnaliter quippe accipiendo legem et eius promissa terrena
rerum caelestium figuras esse nescientes in illa murmura corruerunt, ut dicere auderent: Vanus est
qui servit Deo, et quid amplius, quia custodivimus mandata eius et quia ambulavimus supplices
ante faciem Domini omnipotentis? Et nunc nos beatos dicimus alienos, et aedificantur omnes qui
faciunt iniquitatem 256. Quibus eorum verbis quodam modo Propheta compulsus est novissimum
praenuntiare iudicium, ubi mali nec saltem falso sint beati, sed apertissime miserrimi appareant, et
boni nulla temporali saltem miseria laborent, sed clara ac sempiterna beatitudine perfruantur.
Dixerat quippe istorum talia quaedam verba etiam superius dicentium: Omnis, qui facit malum,
bonus est in conspectu Domini, et tales ei placent 257. Ad haec, inquam, contra Deum murmura
pervenerunt legem Moysi accipiendo carnaliter. Unde et ille in Psalmo septuagesimo secundo
paene commotos dicit fuisse pedes suos et effusos gressus suos 258, utique in lapsum, quia zelavit
in peccatoribus, pacem peccatorum intuens; ita ut inter cetera diceret: Quomodo scivit Deus, et si
est scientia in Altissimo? 259 diceret etiam: Numquid vano iustificavi cor meum et lavi in
innocentibus manus meas? 260. Ut autem solveret hanc difficillimam quaestionem, quae fit, cum
videntur boni esse miseri et felices mali: Hoc, inquit, labor est ante me, donec introeam in
sanctuarium Dei et intellegam in novissima 261. Iudicio quippe novissimo non sic erit; sed in aperta
iniquorum miseria et aperta felicitate iustorum longe quam nunc est aliud apparebit.

Qui sit reditus Heliae in Malachia.
29. Cum autem admonuisset, ut meminissent legis Moysi (quoniam praevidebat eos multo adhuc
tempore non eam spiritaliter, sicut oportuerat, accepturos), continuo subiecit: Et ecce ego mittam
vobis Heliam Thesbiten, antequam veniat dies Domini magnus et illustris, qui convertet cor patris
ad filium et cor hominis ad proximum suum, ne forte veniens percutiam terram penitus 262. Per
hunc Eliam magnum mirabilemque prophetam exposita sibi lege ultimo tempore ante iudicium
Iudaeos in Christum verum, id est in Christum nostrum, esse credituros, celeberrimum est in

370

