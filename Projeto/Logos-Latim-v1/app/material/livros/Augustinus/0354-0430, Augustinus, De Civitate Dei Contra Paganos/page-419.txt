credentes multi, negantes paucissimos reliquerunt et ad Christum, qui hoc quod istis videtur
absurdum in sua resurrectione monstravit, fideli corde conversi sunt, docti et indocti, sapientes
mundi et insipientes. Hoc enim credidit mundus, quod praedixit Deus, qui etiam hoc praedixit, quod
hanc rem mundus fuerat crediturus. Neque enim Petri maleficiis ea cum laude credentium tanto
ante praenuntiare compulsus est. Ille est enim Deus, quem (sicut iam dixi aliquotiens 116, nec
commonere me piget) confitente Porphyrio atque id oraculis deorum suorum probare cupiente ipsa
numina perhorrescunt; quem sic laudavit, ut eum et Deum patrem et regem vocaret 117. Absit enim,
ut sic intellegenda sint quae praedixit, quomodo volunt hi, qui hoc cum mundo non crediderunt,
quod mundum crediturum esse praedixit. Cur enim non potius ita, sicut crediturus tanto ante
praedictus est mundus, non sicut paucissimi garriunt, qui hoc cum mundo, quod crediturus
praedictus est, credere noluerunt? Si enim propterea dicunt alio modo esse credenda, ne, si dixerint
vana esse conscripta, iniuriam faciant illi Deo, cui tam magnum perhibent testimonium; tantam
prorsus ei vel etiam graviorem faciunt iniuriam, si aliter dicunt esse intellegenda, non sicut mundus
ea credidit, quem crediturum ipse laudavit, ipse promisit, ipse complevit. Utrum enim non potest
facere ut resurgat caro et vivat in aeternum, an propterea credendum non est id eum esse
facturum, quia malum est atque indignum Deo? Sed de omnipotentia eius, qua tot et tanta facit
incredibilia, iam multa diximus. Si volunt invenire quod omnipotens non potest, habent prorsus, ego
dicam: mentiri non potest. Credamus ergo quod potest non credendo quod non potest. Non itaque
credentes quod mentiri possit credant esse facturum quod se facturum esse promisit, et sic
credant, sicuti credidit mundus, quem crediturum esse praedixit, quem crediturum esse laudavit,
quem crediturum esse promisit, quem credidisse iam ostendit. Hoc autem malum esse unde
demonstrant? Non erit illic ulla corruptio, quod est corporis malum. De ordine elementorum iam
disputavimus; de aliis hominum coniecturis satis diximus; quanta sit futura in corpore incorruptibili
facilitas motus, de praesentis bonae valetudinis temperamento, quae utique nullo modo illi
comparanda est immortalitati, in libro tertio decimo satis, ut opinor, ostendimus 118. Legant
superiora operis huius, qui vel non legerunt vel volunt recolere quod legerunt.

Quae Plato dixerit de deorum corpore.
26. Sed Porphyrius ait, inquiunt, ut beata sit anima, corpus esse omne fugiendum 119. Nihil ergo
prodest, quia incorruptibile diximus futurum corpus, si anima beata non erit, nisi omne corpus
effugerit. Sed iam et hinc in libro memorato quantum oportuit disputavi 120; verum hic unum inde
tantum commemorabo. Emendet libros suos istorum omnium magister Plato et dicat eorum deos,
ut beati sint, sua corpora fugituros, id est, esse morituros, quos in caelestibus corporibus dixit
inclusos; quibus tamen Deus, a quo facti sunt, quo possent esse securi, immortalitatem, id est, in
eisdem corporibus aeternam permansionem, non eorum natura id habente, sed suo consilio
praevalente, promisit 121. Ubi etiam illud evertit quod dicunt, quoniam est impossibilis, ideo
resurrectionem carnis non esse credendam. Apertissime quippe iuxta eumdem philosophum, ubi
diis a se factis promisit Deus non factus immortalitatem, quod impossibile est se dixit esse
facturum. Sic enim eum locutum narrat Plato: Quoniam estis orti, inquit, immortales esse et
indissolubiles non potestis; non tamen dissolvemini neque vos ulla mortis fata periment nec erunt
valentiora quam consilium meum, quod maius est vinculum ad perpetuitatem vestram quam illa
quibus estis colligati 122. Si non solum absurdi, sed surdi non sunt qui haec audiunt, non utique
dubitant diis factis ab illo Deo qui eos fecit secundum Platonem quod est impossibile fuisse
promissum. Qui enim dicit: Vos quidem immortales esse non potestis, sed mea voluntate
immortales eritis, quid aliud dicit quam: "Id quod fieri non potest me faciente tamen eritis"? Ille
igitur carnem incorruptibilem, immortalem, spiritalem resuscitabit, qui iuxta Platonem id quod
impossibile est se facturum esse promisit. Quid adhuc, quod promisit Deus, quod Deo promittenti
credidit mundus, qui etiam ipse promissus est crediturus, esse impossibile clamant, quando quidem
nos Deum, qui etiam secundum Platonem facit impossibilia, id facturum esse clamamus? Non ergo,
ut beatae sint animae, corpus est omne fugiendum, sed corpus incorruptibile recipiendum. Et in
quo convenientius incorruptibili corpore laetabuntur, quam in quo corruptibili gemuerunt? Sic enim
non in eis erit illa dira cupiditas, quam posuit ex Platone Virgilius, ubi ait:
Rursus et incipiant in corpora velle reverti 123;
sic, inquam, cupiditatem revertendi ad corpora non habebunt, cum corpora, in quae reverti cupiunt,
secum habebunt et sic habebunt, ut numquam non habeant, numquam ea prorsus vel ad exiguum
quamlibet tempus ulla morte deponant.

Plato et Porphyrius conciliari poterunt.
27. Singuli quaedam dixerunt Plato atque Porphyrius, quae si inter se communicare potuissent,
facti essent fortasse Christiani. Plato dixit sine corporibus animas in aeternum esse non posse. Ideo
enim dixit etiam sapientum animas post quamlibet longum tempus, tamen ad corpora redituras.
Porphyrius autem dixit animam purgatissimam, cum redierit ad Patrem, ad haec mala mundi

419

