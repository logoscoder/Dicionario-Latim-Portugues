domarique iam durus aut vix possit aut fortasse nec possit? Quid agitur his poenis omnibus, nisi ut
debelletur imperitia et prava cupiditas infrenetur, cum quibus malis in hoc saeculum venimus? Quid
est enim, quod cum labore meminimus, sine labore obliviscimur; cum labore discimus, sine labore
nescimus; cum labore strenui, sine labore inertes sumus? Nonne hinc apparet, in quid velut
pondere suo proclivis et prona sit vitiosa natura et quanta ope, ut hinc liberetur, indigeat? Desidia,
segnitia, pigritia, neglegentia, vitia sunt utique quibus labor fugitur, cum labor ipse, etiam qui est
utilis, poena sit.

Quibus malis plena sit ista vita...
22. 3. Sed praeter pueriles poenas, sine quibus disci non potest quod maiores volunt, qui vix aliquid
utiliter volunt, quot et quantis poenis genus agitetur humanum, quae non ad malitiam
nequitiamque iniquorum, sed ad conditionem pertinent miseriamque communem, quis ullo
sermone digerit? quis ulla cogitatione comprehendit? Quantus est metus, quanta calamitas ab
orbitatibus atque luctu, a damnis et damnationibus, a deceptionibus et mendaciis hominum, a
suspicionibus falsis, ab omnibus violentis facinoribus et sceleribus alienis! Quando quidem ab eis et
depraedatio et captivitas, et vincla et carceres, et exsilia et cruciatus, et amputatio membrorum et
privatio sensuum, et oppressio corporis ad obscenam libidinem opprimentis explendam et alia
multa horrenda saepe contingunt. Quid? ab innumeris casibus quae forinsecus corpori formidantur,
aestibus et frigoribus, tempestatibus, imbribus, alluvionibus, coruscatione, tonitru, grandine,
fulmine, motibus hiatibusque terrarum, oppressionibus ruinarum, ab offensionibus et pavore vel
etiam malitia iumentorum, a tot venenis fruticum, aquarum, aurarum, bestiarum, a ferarum vel
tantummodo molestis vel etiam mortiferis morsibus, a rabie quae contingit ex rabido cane, ut etiam
blanda et amica suo domino bestia nonnumquam vehementius et amarius quam leones
draconesque metuatur faciatque hominem, quem forte attaminaverit, contagione pestifera ita
rabiosum, ut a parentibus, coniuge, filiis peius omni bestia formidetur! Quae mala patiuntur
navigantes! quae terrena itinera gradientes! Quis ambulat ubicumque non inopinatis subiacens
casibus? De foro quidam rediens domum sanis pedibus suis cecidit, pedem fregit et ex illo vulnere
finivit hanc vitam. Quid videtur sedente securius? De sella, in qua sedebat, cecidit Heli sacerdos et
mortuus est 97. Agricolae, immo vero omnes homines, quot et quantos a caelo et terra vel a
perniciosis animalibus casus metuunt agrorum fructibus! Solent tamen de frumentis tandem
collectis et reconditis esse securi. Sed quibusdam, quod novimus, proventum optimum
frumentorum fluvius improvisus fugientibus hominibus de horreis eiecit atque abstulit. Contra
milleformes daemonum incursus quis innocentia sua fidit? quando quidem, ne quis fideret, etiam
parvulos baptizatos, quibus certe nihil est innocentius, aliquando sic vexant, ut in eis maxime Deo
ista sinente monstretur huius vitae flenda calamitas et alterius desideranda felicitas. Iam vero de
ipso corpore tot exsistunt morborum mala, ut nec libris medicorum cuncta comprehensa sint; in
quorum pluribus ac paene omnibus etiam ipsa adiumenta et medicamenta tormenta sunt, ut
homines a poenarum exitio poenali eruantur auxilio. Nonne ad hoc perduxit sitientes homines ardor
immanis, ut urinam quoque humanam vel etiam suam biberent? nonne ad hoc fames, ut a carnibus
hominum se abstinere non possent nec inventos homines mortuos, sed propter hoc a se occisos,
nec quoslibet alienos, verum etiam filios matres incredibili crudelitate, quam rabida esuries
faciebat, absumerent? Ipse postremo somnus, qui proprie quietis nomen accepit, quis verbis
explicet, saepe somniorum visis quam sit inquietus et quam magnis, licet falsarum rerum,
terroribus, quas ita exhibet et quodam modo exprimit, ut a veris eas discernere nequeamus,
animam miseram sensusque perturbet? Qua falsitate visorum etiam vigilantes in quibusdam morbis
et venenis miserabilius agitantur; quamvis multimoda varietate fallaciae homines etiam sanos
maligni daemones nonnumquam decipiant talibus visis, ut, etiamsi eos per haec ad sua traducere
non potuerint, sensus tamen eorum solo appetitu qualitercumque persuadendae falsitatis illudant.

... a quibus nos liberat Dei gratia.
22. 4. Ab huius tam miserae quasi quibusdam inferis vitae non liberat nisi gratia Salvatoris Christi,
Dei ac Domini nostri (hoc enim nomen est ipse Iesus; interpretatur quippe "Salvator" 98), maxime ne
post hanc miserior ac sempiterna suscipiat, non vita, sed mors. Nam in ista quamvis sint per sancta
et sanctos curationum magna solacia, tamen ideo non semper etiam ipsa beneficia tribuuntur
petentibus, ne propter hoc religio quaeratur, quae propter aliam magis vitam, ubi mala non erunt
omnino ulla, quaerenda est; et ad hoc meliores quosque in his malis adiuvat gratia, ut quanto
fideliore, tanto fortiore corde tolerentur. Ad quam rem etiam philosophiam prodesse dicunt docti
huius saeculi, quam dii quibusdam paucis, ait Tullius, veram dederunt; nec hominibus, inquit, ab his
aut datum est donum maius aut potuit ullum dari 99. Usque adeo et ipsi, contra quos agimus,
quoquo modo compulsi sunt in habenda non quacumque, sed vera philosophia divinam gratiam
confiteri. Porro si paucis divinitus datum est verae philosophiae contra miserias huius vitae unicum
auxilium, satis et hinc apparet humanum genus ad luendas miseriarum poenas esse damnatum.

415

