2. Primum ipsa Troia vel Ilium, unde origo est populi Romani, (neque enim praetereundum aut
dissimulandum est, quod et in primo libro attigi 1) eosdem habens deos et colens cur a Graecis
victum, captum atque deletum est? "Priamo, inquiunt, sunt reddita Laomedontea paterna
periuria 2". Ergo verum est, quod Apollo atque Neptunus eidem Laomedonti mercenariis operibus
servierunt? Illis quippe promisisse mercedem falsumque iurasse perhibetur 3. Miror Apollinem
nominatum divinatorem in tanto opificio laborasse nescientem quod Laomedon fuerat promissa
negaturus. Quamquam nec ipsum Neptunum, patruum eius, fratrem Iovis, regem maris, decuit
ignarum esse futurorum. Nam hunc Homerus de stirpe Aeneae, a cuius posteris Roma est, cum
ante illam urbem conditam idem poeta fuisse dicatur, inducit magnum aliquid divinantem 4, quem
etiam nube rapuit, ut dicit, ne ab Achille occideretur,
Cuperet cum vertere ab imo,
(quod apud Vergilium confitetur),
Structa suis manibus periurae moenia Troiae 5.
Nescientes igitur tanti dii, Neptunus et Apollo, Laomedontem sibi negaturum esse mercedem
structores moenium Troianorum gratis et ingratis fuerunt. Videant ne gravius si tales deos credere
quam diis talibus peierare. Hoc enim nec ipse Homerus facile credidit, qui Neptunum quidem contra
Troianos, Apollinem autem pro Troianis pugnantem facit, cum illo periurio ambos fabula narret
offensos. Si igitur fabulis credunt, erubescant talia colere numina; si fabulis non credunt, non
obtendant Troiana periuria, aut mirentur deos periuria punisse Troiana, amasse Romana. Unde
enim coniuratio Catilinae in tanta tamque corrupta civitate habuit etiam eorum grandem copiam,
quos manus atque lingua periurio aut sanguine civili alebat 6? Quid enim aliud totiens senatores
corrupti in iudiciis, totiens populus in suffragiis vel in quibusque causis, quae apud eum contionibus
agebantur, nisi etiam peierando peccabant? Namque corruptissimis moribus ad hoc mos iurandi
servabatur antiquus, non ut ab sceleribus metu religionis prohiberentur, sed ut periuria quoque
sceleribus ceteris adderentur.

Deorum fabulae agendae vitae rationi repugnant.
3. Nulla itaque causa est, quare dii, quibus, ut dicunt, steterat illud imperium 7, cum a Graecis
praevalentibus probentur victi, Troianis peierantibus fingantur irati. Nec adulterio Paridis, ut rursus
a quibusdam defenduntur, ut Troiam desererent, suscensuerunt. Auctores enim doctoresque
peccatorum esse assolent, non ultores. Urbem Romam, inquit Sallustius, Sicuti ego accepi,
condidere atque habuere initio Troiani, qui Aenea duce profugi sedibus incertis vagabantur 8. Si
ergo adulterium Paridis vindicandum numina censuerunt, aut magis in Romanis aut certe etiam in
Romanis puniendum fuit, quia Aeneae mater hoc fecit. Sed quo modo in illo illud flagitium oderant
qui in sua socia Venere non oderant (ut alia omittam) quod cum Anchise commiserat, ex quo
Aenean pepererat? An quia illud factum est indignante Menelao, illud autem concedente Vulcano?
Dii enim, credo, non zelant coniuges suas, usque adeo ut eas etiam cum hominibus dignentur
habere communes. Irridere fabulas fortassis existimor nec graviter agere tanti ponderis causam.
Non ergo credamus, si placet, Aenean esse Veneris filium: ecce concedo, si nec Romulum Martis. Si
autem illud, cur non et illud? An deos <fas est> hominibus feminis, mares autem homines deabus
misceri nefas? Dura vel potius non credenda condicio, quod ex iure Veneris in concubitu Marti licuit,
hoc in iure suo ipsi Veneri non licere. At utrumque firmatum est auctoritate Romana. Neque enim
minus credidit recentior Caesar aviam Venerem 9 quam patrem antiquior Romulus Martem.

Varro fabulas utiles dicit esse civitatibus.
4. Dixerit aliquis: Itane tu ista credis? Ego vero ista non credo. Nam et vir doctissimus eorum Varro
falsa haec esse, quamvis non audacter neque fidenter, paene tamen fatetur. Sed utile esse
civitatibus dicit, ut se viri fortes, etiamsi falsum sit, diis genitos esse credant, ut eo modo animus
humanus velut divinae stirpis fiduciam gerens res magnas aggrediendas praesumat audacius, agat
vehementius et ob hoc impleat ipsa securitate felicius 10. Quae Varronis sententia expressa, ut
potui, meis verbis cernis quam latum locum aperiat falsitati, ut ibi intellegamus plura iam sacra et
quasi religiosa potuisse confingi, ubi putata sunt civibus etiam de ipsis diis prodesse mendacia.

Dii inepti sunt humanis rebus iudicandis.
5. Sed utrum potuerit Venus ex concubitu anchisae Aenean parere vel Mars ex concubitu filiae
Numitoris Romulum gignere, in medio relinquamus. Nam paene talis quaestio etiam de scripturis
nostris oboritur, qua quaeritur, utrum praevaricatores angeli cum filiabus hominum concubuerint,
unde natis gigantibus, hoc est nimium grandibus ac fortibus viris, tunc terra completa est 11.
Proinde ad utrumque interim <modo> nostra disputatio referatur. Si enim vera sunt, quae apud
illos de matre Aeneae et de patre Romuli lectitantur, quo modo possunt diis adulteria displicere

39

