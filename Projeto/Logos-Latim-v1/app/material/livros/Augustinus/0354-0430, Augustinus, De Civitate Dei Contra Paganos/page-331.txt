interest quidquam, sive Cynico sive alio quolibet habitu et victu in his finibus, quos veros putant,
quisque philosophetur. Ex tribus porro illis vitae generibus, otioso, actuoso et quod ex utroque
compositum est, hoc tertium sibi placere asseverant. Haec sensisse atque docuisse Academicos
veteres Varro asserit, auctore Antiocho, magistro Ciceronis et suo, quem sane Cicero in pluribus
fuisse Stoicum quam veterem Academicum vult videri. Sed quid ad nos, qui potius de rebus ipsis
iudicare debemus, quam pro magno de hominibus quid quisque senserit scire?

Finis bonorum in Deo est per fidem.
4. 1. Si ergo quaeratur a nobis, quid civitas Dei de his singulis interrogata respondeat ac primum de
finibus bonorum malorumque quid sentiat: respondebit aeternam vitam esse summum bonum,
aeternam vero mortem summum malum; propter illam proinde adipiscendam istamque vitandam
recte nobis esse vivendum. Propter quod scriptum est: Iustus ex fide vivit 6; quoniam neque bonum
nostrum iam videmus, unde oportet ut credendo quaeramus, neque ipsum recte vivere nobis ex
nobis est, nisi credentes adiuvet et orantes qui et ipsam fidem dedit, qua nos ab illo adiuvandos
esse credamus. Illi autem, qui in ista vita fines bonorum et malorum esse putaverunt, sive in
corpore sive in animo sive in utroque ponentes summum bonum, atque, ut id explicatius eloquar,
sive in voluptate sive in virtute sive in utraque, sive in quiete sive in virtute sive in utraque, sive in
voluptate simul et quiete sive in virtute sive in utrisque, sive in primis naturae sive in virtute sive in
utrisque, hic beati esse et a se ipsis beatificari mira vanitate voluerunt. Irrisit hos Veritas per
Prophetam dicentem: Dominus novit cogitationes hominum 7, vel, sicut hoc testimonium posuit
apostolus Paulus: Dominus novit cogitationes sapientium, quoniam vanae sunt 8.

Prima naturae quandoque rationi subrepunt.
4. 2. Quis enim sufficit quantovis eloquentiae flumine vitae huius miserias explicare? Quam
lamentatus est Cicero in consolatione de morte filiae, sicut potuit; sed quantum est quod potuit? Ea
quippe, quae dicuntur prima naturae, quando, ubi, quomodo tam bene se habere in hac vita
possunt, ut non sub incertis casibus fluctuent? Quis enim dolor contrarius voluptati, quae
inquietudo contraria quieti in corpus cadere sapientis non potest? Membrorum certe amputatio vel
debilitas hominis expugnat incolumitatem, deformitas pulchritudinem, imbecillitas sanitatem, vires
lassitudo, mobilitatem torpor aut tarditas; et quid horum est, quod nequeat in carnem sapientis
irruere? Status quoque corporis atque motus, cum decentes et congruentes sunt, inter naturae
prima numerantur; sed quid si aliqua mala valetudo membra tremore concutiat? quid si usque ad
ponendas in terra manus dorsi spina curvetur et hominem quodam modo quadrupedem faciat?
Nonne omnem statuendi corporis et movendi speciem decusque pervertet? Quid ipsius animi
primigenia quae appellantur bona, ubi duo prima ponunt propter comprehensionem
perceptionemque veritatis sensum et intellectum? Sed qualis quantusque remanet sensus, si, ut
alia taceam, fiat homo surdus et caecus? Ratio vero et intellegentia quo recedet, ubi sopietur, si
aliquo morbo efficiatur insanus? Phrenetici multa absurda cum dicunt vel faciunt, plerumque a bono
suo proposito et moribus aliena, immo suo bono proposito moribusque contraria, sive illa cogitemus
sive videamus, si digne consideremus, lacrimas tenere vix possumus aut forte nec possumus. Quid
dicam de his, qui daemonum patiuntur incursus? Ubi habent absconditam vel obrutam
intellegentiam suam, quando secundum suam voluntatem et anima eorum et corpore malignus
utitur spiritus? Et quis confidit hoc malum in hac vita evenire non posse sapienti? Deinde perceptio
veritatis in hac carne qualis aut quanta est, quando, sicut legimus in veraci libro Sapientiae: Corpus
corruptibile aggravat animam et deprimit terrena inhabitatio sensum multa cogitantem 9? Impetus
porro vel appetitus actionis, si hoc modo recte Latine appellatur ea, quam Graeci vocant
,
quia et ipsam primis naturae deputant bonis, nonne ipse est, quo geruntur etiam insanorum illi
miserabiles motus et facta, quae horremus, quando pervertitur sensus ratioque sopitur?

Quae temperantiae adversentur relate ad finem.
4. 3. Porro ipsa virtus, quae non est inter prima naturae, quoniam eis postea doctrina introducente
supervenit, cum sibi bonorum culmen vindicet humanorum, quid hic agit nisi perpetua bella cum
vitiis, nec exterioribus, sed interioribus, nec alienis, sed plane nostris et propriis, maxime illa, quae
Graece
, Latine "temperantia" nominatur, qua carnales frenantur libidines, ne in
quaeque flagitia mentem consentientem trahant 10? Neque enim nullum est vitium, cum, sicut dicit
Apostolus: Caro concupiscit adversus spiritum; cui vitio contraria virtus est, cum, sicut idem dicit:
Spiritus concupiscit adversus carnem. Haec enim, inquit, invicem adversantur, ut non ea quae
vultis faciatis 11. Quid autem facere volumus, cum perfici volumus fine summi boni, nisi ut caro
adversus spiritum non concupiscat, nec sit in nobis hoc vitium, contra quod spiritus concupiscat?
Quod in hac vita, quamvis velimus, quoniam facere non valemus, id saltem in adiutorio Dei facimus,

331

