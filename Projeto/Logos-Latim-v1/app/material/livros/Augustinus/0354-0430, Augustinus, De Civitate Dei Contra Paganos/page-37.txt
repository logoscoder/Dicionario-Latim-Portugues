sanctarum caelestium potestatum, cum homines, per quos eadem aguntur obsequia, non putasti
habendos in numero qualiumcumque civium Romanorum? Incomparabiliter superna est civitas
clarior, ubi victoria veritas, ubi dignitas sanctitas, ubi pax felicitas, ubi vita aeternitas. Multo minus
habet in sua societate tales deos, si tu in tua tales homines habere erubuisti. Proinde si ad beatam
pervenire desideras civitatem, devita daemonum societatem. Indigne ab honestis coluntur, qui per
turpes placantur. Sic isti a tua pietate removeantur purgatione Christiana, quo modo illi a tua
dignitate remoti sunt notatione censoria. De bonis autem carnalibus, quibus solis mali perfrui
volunt, et de malis carnalibus, quae sola perpeti nolunt, quod neque in his habeant quam putantur
habere isti daemones potestatem (quamquam si haberent, deberemus potius etiam ista
contemnere, quam propter ista illos colere et eos colendo ad illa, quae nobis invident, pervenire
non posse), tamen nec in istis eos hoc valere, quod hi putant, qui propter haec eos coli oportere
contendunt, deinceps videbimus, ut hic sit huius voluminis modus.

5 LIBER III
BREVICULUS
1. De adversitatibus, quas solas mali metuunt et quas semper passus est mundus, cum deos
coleret.
2. An dii, qui et a Romanis et a Graecis similiter colebantur, causas habuerint, quibus Ilium
paterentur exscindi.
3. Non potuisse offendi deos Paridis adulterio, quod inter ipsos traditur frequentatum.
4. De sententia Varronis, qua utile esse dixit, ut se homines diis genitos mentiantur.
5. Non probari quod dii adulterium Paridis punierint, quod in Romuli matre non ulti sunt.
6. De parricidio Romuli, quod dii non vindicarunt.
7. De eversione Ilii, quod dux Marii Fimbria excidit.
8. An debuerit diis Iliacis Roma committi.
9. An illam pacem, quae sub Numae regno fuit, deos praestitisse credendum sit.
10. An optandum fuerit, ut tanta bellorum rabie Romanum augeretur imperium, cum eo studio, quo
sub Numa actum est, et quietum esse potuisset et tutum.
11. De simulacro Cumani Apollinis, cuius fletus creditus est cladem Graecorum, quibus opitulari
non poterat, indicasse.
12. Quantos sibi deos Romani praeter constitutionem Numae adiecerint, quorum eos numerositas
nihil iuverit.
13. Quo iure, quo foedere Romani obtinuerint prima coniugia.
14. De impietate belli, quod Albanis Romani intulerunt, et de victoria dominandi libidine adepta.
15. Qualis Romanorum regum vita atque exitus fuerit.
16. De primis apud Romanos consulibus, quorum alter alterum patria pepulit moxque ipse post
atrocissima parricidia a vulnerato hoste vulneratus interiit.
17. Post initia consularis imperii quibus malis vexata fuerit Romana res publica, diis non
opitulantibus, quos colebat.
18. Quantae clades Romanos sub bellis Punicis triverint frustra deorum praesidiis expetitis.

37

