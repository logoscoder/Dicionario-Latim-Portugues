divinam rationem, qua id factum est, nulla possit humana comprehendere: ita non est consequens,
ut Deo aliquid existimemus accidisse fortuitum, quod illo potius quam anteriore tempore condidit
mundum, cum aequaliter anteriora tempora per infinitum retro spatium praeterissent, nec fuisset
aliqua differentia unde tempus tempori eligendo praeponeretur. Quod si dicunt inanes esse
hominum cogitationes quibus infinita imaginantur loca, cum locus nullus sit praeter mundum:
respondetur eis, isto modo inaniter homines cogitare praeterita tempora vacationis Dei, cum
tempus nullum sit ante mundum.

Tempus incepit cum mundo...
6. Si enim recte discernuntur aeternitas et tempus, quod tempus sine aliqua mobili mutabilitate
non est, in aeternitate autem nulla mutatio est: quis non videat, quod tempora non fuissent, nisi
creatura fieret, quae aliquid aliqua motione mutaret, cuius motionis et mutationis cum aliud atque
aliud, quae simul esse non possunt, cedit atque succedit, in brevioribus vel productioribus morarum
intervallis tempus sequeretur? Cum igitur Deus, in cuius aeternitate nulla est omnino mutatio,
creator sit temporum et ordinator: quo modo dicatur post temporum spatia mundum creasse, non
video, nisi dicatur ante mundum iam aliquam fuisse creaturam, cuius motibus tempora currerent.
Porro si Litterae sacrae maximeque veraces ita dicunt, in principio fecisse Deum caelum et
terram 13, ut nihil antea fecisse intellegatur, quia hoc potius in principio fecisse diceretur, si quid
fecisset ante cetera cuncta quae fecit: procul dubio non est mundus factus in tempore, sed cum
tempore. Quod enim fit in tempore, et post aliquod fit, et ante aliquod tempus; post id quod
praeteritum est, ante id quod futurum est; nullum autem posset esse praeteritum, quia nulla erat
creatura, cuius mutabilibus motibus ageretur. Cum tempore autem factus est mundus, si in eius
conditione factus est mutabilis motus, sicut videtur se habere etiam ordo ille primorum sex vel
septem dierum, in quibus et mane et vespera nominantur, donec omnia, quae his diebus Deus fecit,
sexto perficiantur die septimoque in magno mysterio Dei vacatio commendetur. Qui dies cuius
modi sint, aut perdifficile nobis, aut etiam impossibile est cogitare, quanto magis dicere.

... et mundus in tempore.
7. Videmus quippe istos dies notos non habere vesperam nisi de solis occasu, nec mane nisi de
solis exortu; illorum autem priores tres dies sine sole peracti sunt, qui die quarto factus refertur. Et
primitus quidem lux verbo Dei facta, atque inter ipsam et tenebras Deus separasse narratur, et
eamdem lucem vocasse diem, tenebras autem noctem 14; sed qualis illa sit lux, et quo alternante
motu, qualemque vesperam et mane fecerit, remotum est a sensibus nostris; nec ita ut est,
intellegi a nobis potest, quod tamen sine ulla haesitatione credendum est. Aut enim aliqua lux
corporea est, sive in superioribus mundi partibus longe a conspectibus nostris sive, unde sol
postmodum accensus est; aut lucis nomine significata est sancta civitas, in sanctis angelis et
spiritibus beatis, de qua dicit Apostolus: Quae sursum est Ierusalem, mater nostra aeterna in
caelis 15; ait quippe et alio loco: Omnes enim vos filii lucis estis, et filii diei; non sumus noctis neque
tenebrarum 16; si tamen et vesperam diei huius et mane aliquatenus congruenter intellegere
valeamus. Quoniam scientia creaturae in comparatione scientiae Creatoris quodam modo
vesperascit, itemque lucescit et mane fit, cum et ipsa refertur ad laudem dilectionemque Creatoris;
nec in noctem vergitur, ubi non Creator creaturae dilectione relinquitur. Denique Scriptura cum illos
dies dinumeraret ex ordine, nusquam interposuit vocabulum noctis. Non enim ait alicubi: Facta est
nox; sed: Facta est vespera, et factum est mane dies unus 17. Ita dies secundus, et ceteri. Cognitio
quippe creaturae in se ipsa decoloratior est, ut ita dicam, quam cum in Dei sapientia cognoscitur,
velut in arte qua facta est. Ideo vespera quam nox congruentius dici potest; quae tamen, ut dixi,
cum ad laudandum et amandum refertur Creatorem, recurrit in mane. Et hoc cum facit in
cognitione sui ipsius, dies unus est; cum in cognitione firmamenti, quod inter aquas inferiores et
superiores caelum appellatum est, dies secundus; cum in cognitione terrae ac maris omniumque
gignentium, quae radicibus continuata sunt terrae, dies tertius; cum in cognitione luminarium
maioris et minoris omniumque siderum, dies quartus; cum in cognitione omnium ex aquis
animalium natatilium atque volatilium, dies quintus; cum in cognitione omnium animalium
terrenorum atque ipsius hominis, dies sextus.

Septimo die Deus requievit.
8. Cum vero in die septimo requiescit Deus ab omnibus operibus suis et sanctificat eum,
nequaquam est accipiendum pueriliter, tamquam Deus laboraverit operando, qui dixit, et facta
sunt 18, Verbo intellegibili et sempiterno, non sonabili et temporali. Sed requies Dei requiem
significat eorum qui requiescunt in Deo, sicut laetitia domus, laetitiam significat eorum, qui
laetantur in domo, etiamsi non eos domus ipsa, sed alia res aliqua laetos facit. Quanto magis, si

168

