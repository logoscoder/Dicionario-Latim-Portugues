significarentur aeterna, quae visibilibus sacramentis celebrarent multi, intellegerent pauci 96. Unius
tamen Dei cultus apertissima illic et vocum et rerum omnium contestatione praecipitur, non unius
de turba, sed qui fecit caelum et terram et omnem animam et omnem spiritum, qui non est quod
ipse 97. Ille enim fecit, haec facta sunt, atque ut sint et bene se habeant, eius indigent, a quo facta
sunt.

Angeli ministri sunt salutis etiam miraculis...
16. 1. Quibus igitur angelis de beata et sempiterna vita credendum esse censemus? Utrum eis, qui
se religionis ritibus coli volunt sibi sacra et sacrificia flagitantes a mortalibus exhiberi, an eis, qui
hunc omnem cultum uni Deo creatori omnium deberi dicunt eique reddendum vera pietate
praecipiunt, cuius et ipsi contemplatione beati sunt et nos futuros esse promittunt? Illa namque
visio Dei tantae pulchritudinis visio est et tanto amore dignissima, ut sine hac quibuslibet aliis bonis
praeditum atque abundantem non dubitet Plotinus infelicissimum dicere 98. Cum ergo ad hunc
unum quidam Angeli, quidam vero ad se ipsos latria colendos signis mirabilibus excitent, et hoc ita,
ut illi istos coli prohibeant, isti autem illum prohibere non audeant: quibus potius sit credendum,
respondeant Platonici, respondeant quicumque philosophi, respondeant theurgi vel potius periurgi;
hoc enim sunt omnes illae artes vocabulo digniores; postremo respondeant homines, si ullus
naturae suae sensus, quod rationales creati sunt, ex aliqua parte vivit in eis; respondeant, inquam,
eisne sacrificandum sit diis vel angelis, qui sibi sacrificari iubent, an illi uni, cui iubent hi qui et sibi
et istis prohibent? Si nec isti nec illi ulla miracula facerent, sed tantum praeciperent, alii quidem ut
sibi sacrificaretur, alii vero id vetarent, sed uni tantum iuberent Deo: satis deberet pietas ipsa
discernere, quid horum de fastu superbiae, quid de vera religione descenderet. Plus etiam dicam: si
tantum hi mirabilibus factis humanas animas permoverent, qui sacrificia sibi expetunt, illi autem,
qui hoc prohibent et uni tantum Deo sacrificari iubent, nequaquam ista visibilia miracula facere
dignarentur: profecto non sensu corporis, sed ratione mentis praeponenda eorum esset auctoritas.
Cum vero Deus id egerit ad commendanda eloquia veritatis suae, ut per istos immortales nuntios
non sui fastum, sed maiestatem illius praedicantes faceret maiora, certiora, clariora, miracula ne
infirmis piis illi, qui sacrificia sibi expetunt, falsam religionem facilius persuaderent, eo quod
sensibus eorum quaedam stupenda monstrarent: quem tandem ita desipere libeat, ut non vera
eligat quae sectetur, ubi et ampliora invenit quae miretur?

...quae nulla sunt in religione gentium.
16. 2. Illa quippe miracula deorum gentilium, quae commendat historia (non ea dico, quae
intervallis temporum occultis ipsius mundi causis, verum tamen sub divina providentia constitutis et
ordinatis monstrosa contingunt; quales sunt inusitati partus animalium et caelo terraque rerum
insolita facies, sive tantum terrens sive etiam nocens, quae procurari atque mitigari daemonicis
ritibus fallacissima eorum astutia perhibentur; sed ea dico, quae vi ac potestate eorum fieri satis
evidenter apparet, ut est quod effigies deorum Penatium, quas de Troia Aeneas fugiens advexit, de
loco in locum migrasse referuntur 99; quod cotem Tarquinius novacula secuit 100; quod Epidaurius
serpens Aesculapio naviganti Romam comes adhaesit 101; quod navim, qua simulacrum matris
Phrygiae vehebatur, tantis hominum boumque conatibus immobilem redditam una muliercula zona
alligatam ad suae pudicitiae testimonium movit et traxit 102; quod virgo Vestalis, de cuius
corruptione quaestio vertebatur, aqua impleto cribro de Tiberi neque perfluente abstulit
controversiam 103, haec ergo atque huius modi nequaquam illis, quae in populo Dei facta legimus,
virtute ac magnitudine conferenda sunt; quanto minus ea, quae illorum quoque populorum, qui
tales deos coluerunt, legibus iudicata sunt prohibenda atque plectenda, magica scilicet vel
theurgica! quorum pleraque specie tenus mortalium sensus imaginaria ludificatione decipiunt,
quale est lunam deponere, donec suppositas, ut ait Lucanus, propior despumet in herbas 104;
quaedam vero etsi nonnullis piorum factis videantur opere coaequari, finis ipse, quo discernuntur,
incomparabiliter haec nostra ostendit excellere. Illis enim multi tanto minus sacrificiis colendi sunt,
quanto magis haec expetunt; his vero unus commendatur Deus, qui se nullis talibus indigere et
Scripturarum suarum testificatione 105 et eorundem postea sacrificiorum remotione demonstrat. Si
ergo Angeli sibi expetunt sacrificium, praeponendi eis sunt, qui non sibi, sed Deo creatori omnium,
cui serviunt. Hinc enim ostendunt quam sincero amore nos diligant, quando per sacrificium non sibi,
sed ei nos subdere volunt, cuius et ipsi contemplatione beati sunt, et ad eum nos pervenire, a quo
ipsi non recesserunt. Si autem angeli, qui non uni sed plurimis sacrificia fieri volunt, non sibi, sed
eis diis volunt, quorum deorum angeli sunt: etiam sic eis praeponendi sunt illi, qui unius Dei deorum
angeli sunt, cui sacrificari sic iubent, ut alicui alteri vetent, cum eorum nullus huic vetet, cui uni isti
sacrificari iubent. Porro si, quod magis indicat eorum superba fallacia, nec boni nec bonorum
deorum angeli sunt, sed daemones mali, qui non unum solum ac summum Deum, sed se ipsos
sacrificiis coli volunt: quod maius quam unius Dei contra eos eligendum est praesidium, cui serviunt

153

