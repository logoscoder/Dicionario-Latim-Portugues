non deus ille, qui facit omnia vivere atque sentire, etiam carni vitam praebet et sensum, universali
opere hoc munus etiam partubus tribuens? Et quid opus est Vitumno atque Sentino? Quod si ab illo,
qui vitae ac sensibus universaliter praesidet, his quasi famulis ista carnalia velut extrema et ima
commissa sunt: itane sunt illi selecti destituti familia, ut non invenirent quibus etiam ipsi ista
committerent, sed cum tota sua nobilitate, qua visi sunt seligendi, opus facere cum ignobilibus
cogerentur? Iuno selecta et regina Iovisque et soror et coniux 8; haec tamen Iterduca est pueris et
opus facit cum deabus ignobilissimis Abeona et Adeona. Ibi posuerunt et Mentem deam, quae faciat
pueris bonam mentem, et inter selectos ista non ponitur, quasi quicquam maius praestari homini
possit; ponitur autem Iuno, quia Iterduca est et Domiduca, quasi quicquam prosit iter carpere et
domum duci, si mens non est bona 9, cuius muneris deam selectores isti inter selecta numina
minime posuerunt. Quae profecto et Minervae fuerat praeferenda, cui per ista minuta opera
puerorum memoriam tribuerunt. Quis enim dubitet multo esse melius habere bonam mentem quam
memoriam quantumlibet ingentem? Nemo enim malus est, qui bonam habet mentem; quidam vero
pessimi memoria sunt mirabili, tanto peiores quanto minus possunt quod male cogitant oblivisci. Et
tamen Minerva est inter selectos deos; Mentem autem deam turba vilis operuit. Quid de Virtute
dicam? Quid de Felicitate? De quibus in quarto libro plura iam diximus 10; quas cum deas haberent,
nullum eis locum inter selectos deos dare voluerunt, ubi dederunt Marti et Orco, uni effectori
mortium alteri receptori.

...nec potentissima Fortuna.
3. 2. Cum igitur in his minutis operibus, quae minutatim diis pluribus distributa sunt, etiam ipsos
selectos videamus tamquam senatum cum plebe pariter operari, et inveniamus a quibusdam diis,
qui nequaquam seligendi putati sunt, multo maiora atque meliora administrari quam ab illis, qui
selecti vocantur: restat arbitrari non propter praestantiores in mundo administrationes, sed quia
provenit eis, ut magis populis innotescerent, selectos eos et praecipuos nuncupatos. Unde dicit
etiam ipse Varro, quod diis quibusdam patribus et deabus matribus, sicut hominibus, ignobilitas
accidisset 11. Si ergo Felicitas ideo fortasse inter selectos deos esse non debuit, quod ad istam
nobilitatem non merito, sed fortuito pervenerunt: saltem inter illos vel potius prae illis Fortuna
poneretur, quam dicunt deam non rationabili dispositione, sed ut temere acciderit, sua cuique dona
conferre. Haec in diis selectis tenere apicem debuit, in quibus maxime quid posset ostendit; quando
eos videmus non praecipua virtute, non rationabili felicitate, sed temeraria, sicut eorum cultores de
illa sentiunt, Fortunae potestate selectos. Nam et vir disertissimus Sallustius etiam ipsos deos
fortassis attendit, cum diceret: Sed profecto Fortuna in omni re dominatur; ea res cunctas ex
libidine magis quam ex vero celebrat obscuratque 12. Non enim possunt invenire causam, cur
celebrata sit Venus et obscurata sit Virtus, cum ambarum ab istis consecrata sint numina nec
comparanda sint merita. Aut si hoc nobilitari meruit, quod plures appetunt, plures enim Venerem
quam Virtutem: cur celebrata est dea Minerva et obscurata est dea Pecunia? Cum in genere
humano plures alliciat avaritia quam peritia, et in eis ipsis, qui sunt artificiosi, raro invenias
hominem, qui non habeat artem suam pecuniaria mercede venalem, plurisque pendatur semper
propter quod aliquid fit, quam id quod propter aliud fit. Si ergo insipientis iudicio multitudinis facta
est deorum ista selectio, cur dea Pecunia Minervae praelata non est, cum propter pecuniam sint
artifices multi? Si autem paucorum sapientium est ista distinctio, cur non praelata est Veneri Virtus,
cum eam longe praeferat ratio? Saltem certe, ut dixi, ipsa Fortuna, quae, sicut putant qui ei
plurimum tribuunt 13, in omni re dominatur et res cunctas ex libidine magis quam ex vero celebrat
obscuratque si tantum et in deos valuit, ut temerario iudicio suo quos vellet celebraret
obscuraretque quos vellet, praecipuum locum haberet in selectis, quae in ipsos quoque deos tam
praecipuae est potestatis. An ut illic esse non posset, nihil aliud etiam ipsa Fortuna nisi adversam
putanda est habuisse fortunam? Sibi ergo adversata est, quae alios nobiles faciens nobilitata non
est.

Diis electis ludibrium fabularum adiectum.
4. Gratularetur autem diis istis selectis quisquam nobilitatis et claritudinis appetitor et eos diceret
fortunatos, si non eos magis ad iniurias quam ad honores selectos videret. Nam illam infimam
turbam ipsa ignobilitas texit, ne obrueretur opprobriis. Ridemus quidem, cum eos videmus
figmentis humanarum opinionum partitis inter se operibus distributos, tamquam minuscularios
vectigalium conductores vel tamquam opifices in vico argentario, ubi unum vasculum, ut perfectum
exeat, per multos artifices transit, cum ab uno perfecto perfici posset. Sed aliter non putatum est
operantium multitudini consulendum, nisi ut singulas artis partes cito ac facile discerent singuli, ne
omnes in arte una tarde ac difficile cogerentur esse perfecti. Verum tamen vix quisquam reperitur
deorum non selectorum, qui aliquo crimine famam traxit infamem; vix autem selectorum quispiam,
qui non in se notam contumeliae insignis acceperit. Illi ad istorum humilia opera descenderunt, isti
in illorum sublimia crimina non venerunt. De Iano quidem non mihi facile quicquam occurrit, quod

101

