dicens: Faciam vos piscatores hominum 273; et uni eorum: Ex hoc iam, inquit, homines eris
capiens 274); spolia ergo fierent, sed in bonum, tamquam erepta vasa illi forti, sed fortius alligato

275

.

... quia pro nobis passus est.
30. 3. Item per eumdem Prophetam Dominus loquens: Et erit, inquit, in die illa quaeram auferre
omnes gentes quae veniunt contra Hierusalem, et effundam super domum David et super
habitatores Hierusalem Spiritum gratiae et misericordiae; et aspicient ad me pro eo quod
insultaverunt, et plangent super eo planctum quasi super carissimum, et dolebunt dolore quasi
super unigenitum 276. Numquid nisi Dei est auferre omnes gentes inimicas sanctae civitatis
Hierusalem, quae veniunt contra eam, id est, contrariae sunt ei, vel, sicut alii sunt interpretati,
veniunt super eam, id est, ut eam sibi subiciant; aut effundere super domum David et super
habitatores eiusdem civitatis Spiritum gratiae et misericordiae? Hoc utique Dei est, et ex persona
Dei dicitur per Prophetam; et tamen hunc Deum haec tam magna et tam divina facientem se
Christus ostendit adiungendo atque dicendo: Et aspicient ad me pro eo quod insultaverunt, et
plangent super eo planctum quasi super carissimum (sive dilectum) et dolebunt dolore quasi super
unigenitum. Paenitebit quippe Iudaeos in die illa, etiam eos, qui accepturi sunt Spiritum gratiae et
misericordiae, quod in eius passione insultaverint Christo, cum ad eum aspexerint in sua maiestate
venientem eumque esse cognoverint, quem prius humilem in suis parentibus illuserunt; quamvis et
ipsi parentes eorum tantae illius impietatis auctores resurgentes videbunt eum, sed puniendi iam,
non adhuc corrigendi. Non itaque hoc loco ipsi intellegendi sunt, ubi dictum est: Et effundam super
domum David et super habitatores Hierusalem Spiritum gratiae et misericordiae; et aspicient ad
me pro eo quod insultaverunt; sed tamen de illorum stirpe venientes, qui per Eliam illo tempore
credituri sunt. Sed sicut dicimus Iudaeis: "Vos occidistis Christum", quamvis hoc parentes eorum
fecerint; sic et isti se dolebunt fecisse quodam modo, quod fecerunt illi, ex quorum stirpe
descendunt. Quamvis ergo accepto Spiritu gratiae et misericordiae iam fideles non damnabuntur
cum impiis parentibus suis, dolebunt tamen tamquam ipsi fecerint, quod ab illis factum est. Non
igitur dolebunt reatu criminis, sed pietatis affectu. Sane ubi dixerunt Septuaginta interpretes: Et
aspicient ad me pro eo quod insultaverunt, sic interpretatum est ex Hebraeo: Et aspicient ad me,
quem confixerunt; quo quidem verbo evidentius Christus crucifixus apparet. Sed illa insultatio,
quam Septuaginta ponere maluerunt, eius universae non defuit passioni. Nam et detento et alligato
et adiudicato et opprobrio ignominiosae vestis induto et spinis coronato et calamo in capite
percusso et irridenter fixis genibus adorato et crucem suam portanti et in ligno iam pendenti utique
insultaverunt. Proinde interpretationem non sequentes unam, sed utramque iungentes, cum et
insultaverunt et confixerunt legimus, plenius veritatem dominicae passionis agnoscimus.

Christus iudicabit quia iudicatus est.
30. 4. Cum ergo propheticis Litteris ad novissimum iudicium faciendum Deus legitur esse venturus,
etsi eius alia distinctio non ponatur, tantummodo propter ipsum iudicium Christus debet intellegi,
quia etsi Pater iudicabit, per adventum Filii hominis iudicabit. Nam ipse per suae praesentiae
manifestationem non iudicat quemquam, sed omne iudicium dedit Filio 277, qui manifestabitur homo
iudicaturus, sicut homo est iudicatus. Quis est enim alius, de quo item Deus loquitur et Isaiam sub
nomine Iacob et Israel, de cuius semine corpus accepit? quod ita scriptum est: Iacob puer meus,
suscipiam illum; Israel electus meus, assumpsit eum anima mea. Dedi Spiritum meum in illum,
iudicium gentibus proferet. Non clamabit neque cessabit neque audietur foris vox eius. Calamum
quassatum non conteret et linum fumans non extinguet; sed in veritate proferet iudicium.
Refulgebit et non confringetur, donec ponat in terra iudicium; et in nomine eius gentes
sperabunt 278. In Hebraeo non legitur Iacob et Israel; sed quod ibi legitur servus meus, nimirum
Septuaginta interpretes volentes admonere quatenus id accipiendum sit, quia scilicet propter
formam servi dictum est, in qua se Altissimus humillimum praebuit, ipsius hominis nomen ad eum
significandum posuerunt, de cuius genere eadem servi forma suscepta est. Datus est in eum
Spiritus Sanctus, quod et columbae specie, Evangelio teste, monstratum est 279; iudicium gentibus
protulit, quia praenuntiavit futurum, quod gentibus erat occultum; mansuetudine non clamavit, nec
tamen in praedicanda veritate cessavit; sed non est audita foris vox eius, nec auditur, quando
quidem ab eis, qui foris ab eius corpore praecisi sunt, non illi oboeditur; ipsosque suos persecutores
Iudaeos, qui calamo quassato perdita integritate, lino fumanti amisso lumine comparati sunt, non
contrivit, non extinxit, quia pepercit eis, qui nondum venerat eos iudicare, sed iudicari ab eis. In
veritate sane protulit iudicium praedicens eis, quando puniendi essent, si in sua malignitate
persisterent. Refulsit in monte facies eius 280, in orbe fama eius; nec confractus sive contritus est,
quia neque in se neque in Ecclesia sua, ut esse desisteret, persecutoribus cessit; et ideo non est
factum nec fiet, quod inimici eius dixerunt vel dicunt: Quando morietur et peribit nomen eius? 281.
Donec ponat in terra iudicium. Ecce manifestatum est quod absconditum quaerebamus; hoc enim
est novissimum iudicium, quod ponet in terra, cum venerit ipse de caelo, de quo iam videmus

372

