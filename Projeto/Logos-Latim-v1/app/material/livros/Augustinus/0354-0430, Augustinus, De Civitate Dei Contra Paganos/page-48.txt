vacantium populorum! quanta vis navium marinis etiam proeliis oppressa et diversarum
tempestatum varietate submersa est! si enarrare vel commemorare conemur, nihil aliud quam
scriptores etiam nos erimus historiae 85. Tunc magno metu perturbata Romana civitas ad remedia
vana et ridenda currebat. Instaurati sunt ex auctoritate librorum Sibyllinorum ludi saeculares,
quorum celebritas inter centum annos fuerat instituta felicioribusque temporibus memoria
neglegente perierat. Renovarunt etiam pontifices ludos sacros inferis et ipsos abolitos annis
retrorsum melioribus. Nimirum enim, quando renovati sunt, tanta copia morientium ditatos inferos
etiam ludere delectabat, cum profecto miseri homines ipsa rabida bella et cruentas animositates
funereasque hinc atque inde victorias magnos agerent ludos daemonum et opimas epulas
inferorum. Nihil sane miserabilius primo Punico bello accidit, quam quod ita Romani victi sunt, ut
etiam Regulus ille caperetur, cuius in primo et in altero libro mentionem fecimus, vir plane magnus
et victor antea domitorque Poenorum, qui etiam ipsum primum bellum Punicum confecisset, nisi
aviditate nimia laudis et gloriae duriores condiciones, quam ferre possent, fessis Carthaginiensibus
imperasset. Illius viri et captivitas inopinatissima et servitus indignissima, et iuratio fidelissima et
mors crudelissima si deos illos non cogit erubescere, verum est quod aerii sunt et non habent
sanguinem.

...multaeque extiterunt calamitates.
18. 2. Nec mala illo tempore gravissima intra moenia defuerunt. Nam exundante nimis ultra morem
fluvio Tiberino paene omnia urbis plana subversa sunt, aliis impetu quasi torrentis impulsis, aliis
velut stagno diuturno madefactis atque sublapsis. Istam deinde pestem ignis perniciosior
subsecutus est, qui correptis circa forum quibusque celsioribus etiam templo Vestae suo
familiarissimo non pepercit, ubi ei veluti vitam perpetuam diligentissima substitutione lignorum non
tam honoratae quam damnatae virgines donare consuerant. Tunc vero illic ignis non tantum
vivebat; sed etiam saeviebat. Cuius impetu exterritae virgines sacra illa fatalia, quae iam tres, in
quibus fuerant, presserant civitates, cum ab illo incendio liberare non possent, Metellus pontifex
suae quodam modo salutis oblitus irruens ea semiustus abripuit 86. Neque enim vel ipsum ignis
agnovit, aut vero erat ibi numen, quod non etiam, si fuisset, fugisset. Homo igitur potius sacris
Vestae quam illa homini prodesse potuerunt. Si autem a se ipsis ignem non repellebant, civitatem,
cuius salutem tueri putabantur, quid contra illas aquas flammasque poterant adiuvare? Sicut etiam
res ipsa nihil ea prorsus potuisse patefecit. Haec istis nequaquam obicerentur a nobis, si illa sacra
dicerent non tuendis his bonis temporalibus instituta, sed significandis aeternis, et ideo, cum ea,
quod corporalia visibiliaque essent, perire contingeret, nihil his rebus minui, propter quas fuerant
instituta, et posse ad eosdem usus denuo reparari. Nunc vero caecitate mirabili eis sacris, quae
perire possent, fieri potuisse existimant, ut salus terrena et temporalis felicitas civitatis perire non
posset. Proinde cum illis etiam manentibus sacris vel salutis contritio vel infelicitas irruisse
monstratur, mutare sententiam, quam defendere nequeunt, erubescunt.

Gravissimae factae sunt clades secundi belli punici...
19. Secundo autem Punico bello nimis longum est commemorare clades duorum populorum tam
longe secum lateque pugnantium, ita ut his quoque fatentibus, qui non tam narrare bella Romana
quam Romanum imperium laudare instituerunt, similior victo fuerit ille qui vicit 87. Hannibale quippe
ab Hispania surgente et Pyrenaeis montibus superatis, Gallia transcursa Alpibusque disruptis, tam
longo circuitu auctis viribus cuncta vastando aut subigendo torrentis modo Italiae faucibus irruente,
quam cruenta proelia gesta sunt, quotiens Romani superati! quam multa ad hostem oppida
defecerunt, quam multa capta et oppressa! quam dirae pugnae et totiens Hannibali Romana clade
gloriosae! de Cannensi autem mirabiliter horrendo malo quid dicam, ubi Hannibal, cum esset
crudelissimus, tamen tanta inimicorum atrocissimorum caede satiatus parci iussisse perhibetur?
Unde tres modios anulorum aureorum Carthaginem misit, quo intellegerent tantam in illo proelio
dignitatem cecidisse Romanam, ut facilius eam caperet mensura quam numerus 88, atque hinc
strages turbae ceterae tanto utique numerosioris, quanto infimioris, quae sine anulis iacebat,
conicienda potius quam nuntianda putaretur. Denique tanta militum inopia secuta est, ut Romani
reos facinorum proposita impunitate colligerent, servitia libertate donarent atque illis pudendus non
tam suppleretur quam institueretur exercitus. Servis itaque, immo, ne faciamus iniuriam, iam
libertis, pro Romana re publica pugnaturis arma defuerunt. Detracta sunt templis, tamquam
Romani diis suis dicerent: ponite quae tam diu inaniter habuistis, ne forte aliquid utile inde facere
possint nostra mancipia, unde nostra numina facere non potuistis. Tunc etiam stipendiis sufficiendis
cum defecisset aerarium, in usus publicos opes venere privatae, adeo unoquoque id quod habuit
conferente, ut praeter singulos anulos singulasque bullas, miserabilia dignitatis insignia, nihil sibi
auri senatus ipse, quanto magis ceteri ordines tribusque relinquerent 89. Quis ferret istos, si nostris
temporibus ad hanc inopiam cogerentur, cum eos modo vix feramus, quando pro superflua
voluptate plura donantur histrionibus, quam tunc legionibus pro extrema salute collata sunt?

48

