nunc est, quia in fine erit saeculi, hoc est in ultimo et maximo iudicio Dei), quando omnes, qui in
monumentis sunt, audient vocem eius et procedent 42. Non dixit quemadmodum in prima: Et qui
audierint, vivent. Non enim omnes vivent, ea vita scilicet, quae, quoniam beata est, sola vita
dicenda est. Nam utique non sine qualicumque vita possent audire et de monumentis resurgente
carne procedere. Quare autem non omnes vivent, in eo quod sequitur docet: Qui bona, inquit,
fecerunt, in resurrectionem vitae, hi sunt qui vivent; qui vero mala egerunt, in resurrectionem
iudicii 43, hi sunt qui non vivent, quia secunda morte morientur. Mala quippe egerunt, quoniam male
vixerunt; male autem vixerunt, quia in prima, quae nunc est, animarum resurrectione non
revixerunt aut in eo, quod revixerant, non in finem usque manserunt. Sicut ergo duae sunt
regenerationes, de quibus iam supra locutus sum, una secundum fidem, quae nunc fit per
baptismum; alia secundum carnem, quae fiet in eius incorruptione atque immortalitate per iudicium
magnum atque novissimum: ita sunt et resurrectiones duae, una prima, quae et nunc est et
animarum est, quae venire non permittit in mortem secundam; alia secunda, quae non nunc, sed in
saeculi fine futura est, nec animarum, sed corporum est, quae per ultimum iudicium alios mittit in
secundam mortem, alios in eam vitam, quae non habet mortem.

Quomodo miliarii exponant quaedam de Apocalypsi.
7. 1. De his duabus resurrectionibus idem Ioannes evangelista in libro, qui dicitur Apocalypsis, eo
modo locutus est, ut earum prima a quibusdam nostris non intellecta insuper etiam in quasdam
ridiculas fabulas verteretur. Ait quippe in libro memorato Ioannes apostolus: Et vidi angelum
descendentem de caelo, habentem clavem abyssi et catenam in manu sua. Et tenuit draconem
illum serpentem antiquum, qui cognominatus est diabolus et satanas, et alligavit illum mille annis
et misit illum in abyssum; et clausit et signavit super eum, ut non seduceret iam gentes, donec
finiantur mille anni; post haec oportet eum solvi brevi tempore. Et vidi sedes et sedentes super eas,
et iudicium datum est. Et animae occisorum propter testimonium Iesu et propter verbum Dei, et si
qui non adoraverunt bestiam nec imaginem eius, neque acceperunt inscriptionem in fronte aut in
manu sua, et regnaverunt cum Iesu mille annis; reliqui eorum non vixerunt, donec finiantur mille
anni. Haec resurrectio prima est. Beatus et sanctus est, qui habet in hac prima resurrectione
partem. In istis secunda mors non habet potestatem; sed erunt sacerdotes Dei et Christi et
regnabunt cum eo mille annis 44. Qui propter haec huius libri verba primam resurrectionem futuram
suspicati sunt corporalem, inter cetera maxime numero annorum mille permoti sunt, tamquam
oporteret in sanctis eo modo velut tanti temporis fieri sabbatismum, vacatione scilicet sancta post
labores annorum sex milium, ex quo creatus est homo et magni illius peccati merito in huius
mortalitatis aerumnas de paradisi felicitate dimissus est, ut, quoniam scriptum est: Unus dies apud
Dominum sicut mille anni, et mille anni sicut dies unus 45, sex annorum milibus tamquam sex
diebus impletis, sequatur velut septimus sabbati in annis mille postremis, ad hoc scilicet sabbatum
celebrandum resurgentibus sanctis. Quae opinio esset utcumque tolerabilis, si aliquae deliciae
spiritales in illo sabbato adfuturae sanctis per Domini praesentiam crederentur. Nam etiam nos hoc
opinati fuimus aliquando. Sed cum eos, qui tunc resurrexerint, dicant immoderatissimis carnalibus
epulis vacaturos; in quibus cibus sit tantus ac potus, ut non solum nullam modestiam teneant, sed
modum quoque ipsius incredulitatis excedant: nullo modo ista possunt nisi a carnalibus credi. Hi
autem qui spiritales sunt, istos ista credentes
appellant Graeco vocabulo; quos verbum
e verbo exprimentes nos possemus miliarios nuncupare. Eos autem longum est refellere ad singula;
sed potius, quemadmodum Scriptura haec accipienda sit, iam debemus ostendere.

Quid significet "millenarius numerus".
7. 2. Ait ipse Dominus Iesus Christus: Nemo potest introire in domum fortis et vasa eius eripere,
nisi prius alligaverit fortem 46, diabolum volens intellegi fortem, quia ipse genus humanum potuit
tenere captivum; vasa vero eius, quae fuerat erepturus, fideles suos futuros, quos ille in diversis
peccatis atque impietatibus possidebat. Ut ergo alligaretur hic fortis, propterea vidit iste Apostolus
in Apocalypsi angelum descendentem de caelo, habentem clavem abyssi et catenam in manu sua.
Et tenuit, inquit, draconem illum serpentem antiquum, qui cognominatus est diabolus et satanas, et
alligavit illum mille annis 47, hoc est, eius potestatem ab eis seducendis ac possidendis, qui fuerant
liberandi, cohibuit atque frenavit. Mille autem anni duobus modis possunt, quantum mihi occurrit,
intellegi: aut quia in ultimis annis mille ista res agitur, id est, sexto annorum miliario tamquam
sexto die, cuius nunc spatia posteriora volvuntur, secuturo deinde sabbato, quod non habet
vesperam, requie scilicet sanctorum, quae non habet finem, ut huius miliarii tamquam diei
novissimam partem, quae remanebat usque ad terminum saeculi, mille annos appellaverit eo
loquendi modo, quo pars significatur a toto; aut certe mille annos pro annis omnibus huius saeculi
posuit, ut perfecto numero notaretur ipsa temporis plenitudo. Millenarius quippe numerus denarii
numeri quadratum solidum reddit. Decem quippe decies ducta fiunt centum, quae iam figura
quadrata, sed plana est; ut autem in altitudinem surgat et solida fiat, rursus centum decies

352

