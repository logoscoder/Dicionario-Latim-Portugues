cognitio. Percussor Gracchi ipsius caput, quantum grave erat, tanto auri pondere consuli vendidit;
haec enim pactio caedem praecesserat. In qua etiam occisus est cum liberis Marcus Fulvius
consularis.

Quid utilitati fuerit dea Concordia.
25. Eleganti sane senatus consulto eo ipso loco, ubi funereus tumultus ille commissus est, ubi tot
cives ordinis cuiusque ceciderunt, aedes Concordiae facta est, ut Gracchorum poenae testis
contionantum oculos feriret memoriamque compungeret. Sed hoc quid aliud fuit quam irrisio
deorum, illi deae templum construere, quae si esset in civitate, non tantis dissensionibus dilacerata
corrueret? Nisi forte sceleris huius rea Concordia, quia deseruerat animos civium, meruit in illa aede
tamquam in carcere includi. Cur enim, si rebus gestis congruere voluerunt, non ibi potius aedem
Discordiae fabricarunt? An ulla ratio redditur, cur Concordia dea sit, et Discordia dea non sit, ut
secundum Labeonis distinctionem bona sit ista, illa vero mala? Nec ipse aliud secutus videtur quam
quod advertit Romae etiam Febri, sicut Saluti, templum constitutum. Eo modo igitur non solum
Concordiae, verum etiam Discordiae constitui debuit. Periculose itaque Romani tam mala dea irata
vivere voluerunt nec Troianum excidium recoluerunt originem ab eius offensione sumpsisse. Ipsa
quippe quia inter deos non fuerat invitata, trium dearum litem aurei mali suppositione commenta
est; unde rixa numinum et Venus victrix, et rapta Helena et Troia deleta. Quapropter, si forte
indignata, quod inter deos in Urbe nullum templum habere meruit, ideo iam turbabat tantis
tumultibus civitatem, quanto atrocius potuit irritari, cum in loco illius caedis, hoc est in loco sui
operis, adversariae suae constitutam aedem videret! Haec vana ridentibus nobis illi docti
sapientesque stomachantur, et tamen numinum bonorum malorumque cultores de hac quaestione
Concordiae Discordiaeque non exeunt, sive praetermiserint harum dearum cultum eisque Febrem
Bellonamque praetulerint, quibus antiqua fana fecerunt, sive et istas coluerint, cum sic eos
discedente Concordia Discordia saeviens usque ad civilia bella perduxerit.

Fera fuerunt bella civilia socialia et servilia...
26. Praeclarum vero seditionis obstaculum aedem Concordiae, testem caedis suppliciique
Gracchorum, contionantibus opponendam putarunt. Quantum ex hoc profecerint, indicant secuta
peiora. Laborarunt enim deinceps contionatores non exemplum devitare Gracchorum, sed superare
propositum, Lucius Saturninus tribunus plebis et Gaius Servilius praetor et multo post Marcus
Drusus, quorum omnium seditionibus caedes primo iam tunc gravissimae, deinde socialia bella
exarserunt, quibus Italia vehementer afflicta et ad vastitatem mirabilem desertionemque perducta
est. Bellum deinde servile successit et bella civilia. Quae proelia commissa sunt, quid sanguinis
fusum, ut omnes fere Italae gentes, quibus Romanum maxime praepollebat imperium, tamquam
saeva barbaries domarentur! Iam ex paucissimis, hoc est minus quam septuaginta, gladiatoribus
quem ad modum bellum servile contractum sit, ad quantum numerum et quam acrem ferocemque
pervenerit, quos ille numerus imperatores populi Romani superaverit, quas et quo modo civitates
regionesque vastaverit, vix qui historiam conscripserunt satis explicare potuerunt 99. Neque id
solum fuit servile bellum, sed et Macedoniam provinciam prius servitia depopulata sunt et deinde
Siciliam oramque maritimam. Quanta etiam et quam horrenda commiserint primo latrocinia, deinde
valida bella piratarum, quis pro magnitudine rerum valeat eloqui?

...in primis civile marianum...
27. Cum vero Marius civili sanguine iam cruentus multis adversarum sibi partium peremptis victus
Urbe profugisset, vix paululum respirante civitate, ut verbis Tullianis utar: Superavit postea Cinna
cum Mario. Tum vero clarissimis viris interfectis lumina civitatis exstincta sunt. Ultus est huius
victoriae crudelitatem postea Sulla, ne dici quidem opus est quanta deminutione civium et quanta
calamitate rei publicae 100. De hac enim vindicta, quae perniciosior fuit, quam si scelera quae
puniebantur impunita relinquerentur, ait et Lucanus:
Excessit medicina modum nimiumque secuta est,
Qua morbi duxere manum. Periere nocentes;
sed cum iam soli possent superesse nocentes.
Tunc data libertas odiis, resolutaque legum
Frenis ira ruit 101.
Illo bello Mariano atque Sullano exceptis his, qui foris in acie ceciderunt, in ipsa quoque Urbe
cadaveribus vici plateae fora theatra, templa completa sunt, ut difficile iudicaretur, quando victores
plus funerum ediderint, utrum prius ut vincerent, an postea quia vicissent; cum primum victoria
Mariana, quando de exsilio se ipse restituit, exceptis passim quaqua versum caedibus factis caput
Octavii consulis poneretur in rostris, Caesares a Fimbria domibus trucidarentur suis, duo Crassi
pater et filius in conspectu mutuo mactarentur, Baebius et Numitorius unco tracti sparsis visceribus

51

