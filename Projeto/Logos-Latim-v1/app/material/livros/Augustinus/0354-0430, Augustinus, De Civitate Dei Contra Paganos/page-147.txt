praecepta in quibus tota Lex pendet et Prophetae: Diliges Dominum Deum tuum in toto corde tuo
et in tota anima tua et in tota mente tua, et: Diliges proximum tuum tamquam te ipsum 36. Ut enim
homo se diligere nosset, constitutus est ei finis, quo referret omnia quae ageret, ut beatus esset;
non enim qui se diligit aliud vult esse quam beatus. Hic autem finis est adhaerere Deo 37. Iam igitur
scienti diligere se ipsum, cum mandatur de proximo diligendo sicut se ipsum, quid aliud mandatur,
nisi ut ei, quantum potest, commendet diligendum Deum? Hic est Dei cultus, haec vera religio,
haec recta pietas, haec tantum Deo debita servitus. Quaecumque igitur immortalis potestas
quantalibet virtute praedita si nos diligit sicut se ipsam, ei vult esse subditos, ut beati simus, cui et
ipsa subdita beata est. Si ergo non colit Deum, misera est, quia privatur Deo; si autem colit Deum,
non vult se coli pro Deo. Illi enim potius divinae sententiae suffragatur et dilectionis viribus favet,
qua scriptum est: Sacrificans diis eradicabitur, nisi Domino soli 38.

Alias Deus hominesque coluntur.
4. Nam, ut alia nunc taceam, quae pertinent ad religionis obsequium, quo colitur Deus, sacrificium
certe nullus hominum est qui audeat dicere deberi nisi Deo. Multa denique de cultu divino usurpata
sunt, quae honoribus deferrentur humanis, sive humilitate nimia sive adulatione pestifera; ita
tamen, ut, quibus ea deferrentur, homines haberentur, qui dicuntur colendi et venerandi, si autem
multum eis additur, <et> adorandi: quis vero sacrificandum censuit nisi ei, quem Deum aut scivit
aut putavit aut finxit? Quam porro antiquus sit in sacrificando Dei cultus, duo illi fratres Cain et Abel
satis indicant, quorum maioris Deus reprobavit sacrificium, minoris aspexit 39.

Vera religio in sacrificio consummatur quod...
5. Quis autem ita desipiat, ut existimet aliquibus usibus Dei esse necessaria, quae in sacrificiis
offeruntur? Quod cum multis locis divina Scriptura testetur, ne longum faciamus, breve illud de
psalmo commemorare suffecerit: Dixi Domino, Dominus meus es tu, quoniam bonorum meorum
non eges 40. Non solum igitur pecore vel qualibet alia re corruptibili atque terrena, sed ne ipsa
quidem iustitia hominis Deus egere credendus est, totumque quod recte colitur Deus homini
prodesse, non Deo. Neque enim fonti se quisquam dixerit consuluisse, si biberit; aut luci, si viderit.
Nec quod ab antiquis patribus alia sacrificia facta sunt in victimis pecorum 41, quae nunc Dei
populus legit, non facit, aliud intellegendum est, nisi rebus illis eas res fuisse significatas, quae
aguntur in nobis, ad hoc ut inhaereamus Deo et ad eumdem finem proximo consulamus.
Sacrificium ergo visibile invisibilis sacrificii sacramentum, id est sacrum signum est. Unde ille
paenitens apud Prophetam vel ipse Propheta quaerens Deum peccatis suis habere propitium: Si
voluisses, inquit, sacrificium, dedissem utique; holocaustis non delectaberis. Sacrificium Deo
spiritus contritus; cor contritum et humiliatum Deus non spernet 42. Intueamur quem ad modum,
ubi Deum dixit nolle sacrificium, ibi Deum ostendit velle sacrificium. Non vult ergo sacrificium
trucidati pecoris, et vult sacrificium contriti cordis. Illo igitur quod eum nolle dixit, hoc significatur,
quod eum velle subiecit. Sic itaque illa Deum nolle dixit, quo modo ab stultis ea velle creditur, velut
suae gratia voluptatis. Nam si ea sacrificia quae vult (quorum hoc unum est: cor contritum et
humiliatum dolore paenitendi) nollet eis sacrificiis significari, quae velut sibi delectabilia desiderare
putatus est: non utique de his offerendis in Lege vetere praecepisset 43. Et ideo mutanda erant
opportuno certoque iam tempore, ne ipsi Deo desiderabilia vel certe in nobis acceptabilia, ac non
potius quae his significata sunt crederentur. Hinc et alio loco psalmi alterius: Si esuriero, inquit, non
dicam tibi; meus est enim orbis terrae et plenitudo eius. Numquid manducabo carnes taurorum aut
sanguinem hircorum potabo? 44 Tamquam diceret: utique si mihi essent necessaria, non a te
peterem, quae habeo in potestate. Deinde subiungens quid illa significent: Immola, inquit, Deo
sacrificium laudis et redde Altissimo vota tua et invoca me in die tribulationis, et eximam te et
glorificabis me 45. Item apud alium Prophetam: In quo, inquit, adprehendam Dominum, assumam
Deum meum excelsum? Si apprehendam illum in holocaustis, in vitulis anniculis? Si acceptaverit
Dominus in milibus arietum aut in denis milibus hircorum pinguium? Si dedero primogenita mea
impietatis, fructum ventris mei pro peccato animae meae? Si annuntiatum est tibi, homo, bonum?
Aut quid Dominus exquirat a te nisi facere iudicium et diligere misericordiam et paratum esse ire
cum Domino Deo tuo? 46 Et in huius Prophetae verbis utrumque distinctum est satisque declaratum
illa sacrificia per se ipsa non requirere Deum, quibus significantur haec sacrificia, quae requirit
Deus. In Epistula, quae inscribitur ad Hebraeos: Bene facere, inquit, et communicatores esse nolite
oblivisci; talibus enim sacrificiis placetur Deo 47. Ac per hoc ubi scriptum est: Misericordiam volo
quam sacrificium 48 nihil aliud quam sacrificium sacrificio praelatum oportet intellegi; quoniam illud,
quod ab omnibus appellatur sacrificium, signum est veri sacrificii. Porro autem misericordia verum
sacrificium est; unde dictum est, quod paulo ante commemoravi: Talibus enim sacrificiis placetur
Deo. Quaecumque igitur in ministerio tabernaculi sive templi multis modis de sacrificiis leguntur

147

