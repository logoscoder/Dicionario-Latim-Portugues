28. Quid igitur valet, quod vir doctissimus et acutissimus Varro velut subtili disputatione hos omnes
deos in caelum et terram redigere ac referre conatur? Non potest; fluunt de manibus, resiliunt,
labuntur et decidunt. Dicturus enim de feminis, hoc est deabus: Quoniam, inquit, ut in primo libro
dixi de locis, duo sunt principia deorum animadversa de caelo et terra, a quo dii partim dicuntur
caelestes, partim terrestres: ut in superioribus initium fecimus a caelo, cum diximus de Iano, quem
alii caelum, alii dixerunt esse mundum, sic de feminis scribendi facimus initium a Tellure 71. Sentio
quantam molestiam tale ac tantum patiatur ingenium. Ducitur enim quadam ratione verisimili,
caelum esse quod faciat, terram quae patiatur, et ideo illi masculinam vim tribuit, huic femininam,
et non attendit eum potius esse qui haec facit, qui utrumque fecit. Hinc etiam Samothracum nobilia
mysteria in superiore libro sic interpretatur eaque se, quae nec suis nota sunt, scribendo
expositurum eisque missurum quasi religiosissime pollicetur. Dicit enim se ibi multis indiciis
collegisse in simulacris aliud significare caelum, aliud terram, aliud exempla rerum, quas Plato
appellat ideas; caelum Iovem, terram Iunonem, ideas Minervam vult intellegi; caelum a quo fiat
aliquid, terram de qua fiat, exemplum secundum quod fiat. Qua in re omitto dicere, quod Plato illas
ideas tantam vim habere dicit, ut secundum eas non caelum aliquid fecerit, sed etiam caelum
factum sit 72. Hoc dico, istum in hoc libro selectorum deorum rationem illam trium deorum, quibus
quasi cuncta complexus est, perdidisse. Caelo enim tribuit masculos deos, feminas terrae; inter
quas posuit Minervam, quam supra ipsum caelum ante posuerat. Deinde masculus deus Neptunus
in mari est, quod ad terram potius quam ad caelum pertinet. Dis pater postremo, qui Graece
dicitur, etiam ipse masculus frater amborum terrenus deus esse perhibetur, superiorem
terram tenens, in inferiore habens Proserpinam coniugem. Quo modo ergo deos ad caelum, deas ad
terram referre conantur? Quid solidum quid constans, quid sobrium quid definitum habet haec
disputatio? Illa est autem Tellus initium dearum, Mater scilicet Magna, apud quam mollium et
abscisorum seseque secantium atque iactantium insana perstrepit turpitudo. Quid est ergo quod
dicitur caput deorum Ianus, caput dearum Tellus? Nec ibi facit unum caput error, nec hic sanum
furor. Cur haec frustra referre nituntur ad mundum? Quod etsi possent, pro Deo vero mundum
nemo pius colit; et tamen eos nec hoc posse veritas aperta convincit. Referant haec potius ad
homines mortuos et ad daemones pessimos, et nulla quaestio remanebit.

Non deos sed unum Deum colimus.
29. Namque omnia, quae ab eis ex istorum deorum theologia velut physicis rationibus referuntur
ad mundum, quam sine ullo scrupulo sacrilegae opinionis Deo potius vero, qui fecit mundum, omnis
animae et omnis corporis conditori, tribuantur, advertamus hoc modo: nos Deum colimus, non
caelum et terram, quibus duabus partibus mundus his constat; nec animam vel animas per viventia
quaecumque diffusas, sed Deum, qui fecit caelum et terram et omnia, quae in eis sunt; qui fecit
omnem animam, sive quocumque modo viventem et sensus ac rationis expertem, sive etiam
sentientem, sive etiam intellegentem.

Selecti dii eorumque officia opera sunt veri Dei...
30. Et ut iam incipiam illa unius et veri Dei opera percurrere, propter quae isti sibi, dum quasi
honeste conantur sacramenta turpissima et scelestissima interpretari, deos multos falsosque
fecerunt: illum Deum colimus, qui naturis a se creatis et subsistendi et movendi initia finesque
constituit; qui rerum causas habet, novit atque disponit; qui vim seminum condidit; qui rationalem
animam, quod dicitur animus, quibus voluit viventibus indidit; qui sermonis facultatem usumque
donavit; qui munus futura dicendi quibus placuit spiritibus impertivit et per quos placet ipse futura
praedicit et per quos placet malas valetudines pellit; qui bellorum quoque ipsorum, cum sic
emendandum et castigandum est genus humanum, exordiis progressibus finibusque moderatur; qui
mundi huius ignem vehementissimum et violentissimum pro immensae naturae temperamento et
creavit et regit; qui universarum aquarum creator et gubernator est; qui solem fecit corporalium
clarissimum luminum eique vim congruam et motum dedit; qui ipsis etiam inferis dominationem
suam potestatemque non subtrahit; qui semina et alimenta mortalium, sive arida sive liquida,
naturis competentibus attributa substituit; qui terram fundat atque fecundat; qui fructus eius
animalibus hominibusque largitur; qui causas non solum principales, sed etiam subsequentes novit
atque ordinat; qui lunae statuit modum suum; qui vias caelestes atque terrestres locorum
mutationibus praebet; qui humanis ingeniis, quae creavit, etiam scientias artium variarum ad
adiuvandam vitam naturamque concessit; qui coniunctionem maris et feminae ad adiutorium
propagandae prolis instituit; qui hominum coetibus, quem focis et luminibus adhiberent, ad
facillimos usus munus terreni ignis indulsit. Ista sunt certe, quae diis selectis per nescio quas
physicas interpretationes vir acutissimus atque doctissimus Varro, sive quae aliunde accepit, sive
quae ipse coniecit, distribuere laboravit. Haec autem facit atque agit unus verus Deus, sed sicut
Deus, id est ubique totus, nullis inclusus locis, nullis vinculis alligatus, in nullas partes sectilis, ex
nulla parte mutabilis, implens caelum et terram praesente potentia, non indigente natura. Sic

112

