LIBER PRIMUS
AN TEMPORUM CALAMITATES DEI PROVIDENTIA REGANTUR

PRAEFATIO.
Gloriosissimam civitatem Dei sive in hoc temporum cursu, cum inter impios peregrinatur ex fide
vivens 1, sive in illa stabilitate sedis aeternae, quam nunc exspectat per patientiam 2, quoadusque
iustitia convertatur in iudicium 3, deinceps adeptura per excellentiam victoria ultima et pace
perfecta, hoc opere instituto 4 et mea ad te promissione debito defendere adversus eos, qui
conditori eius deos suos praeferunt, fili carissime Marcelline, suscepi, magnum opus et arduum, sed
Deus adiutor noster est 5. Nam scio quibus viribus opus sit, ut persuadeatur superbis quanta sit
virtus humilitatis, qua fit ut omnia terrena cacumina temporali mobilitate nutantia, non humano
usurpata fastu, sed divina gratia donata celsitudo transcendat. Rex enim et conditor civitatis huius,
de qua loqui instituimus, in Scriptura populi sui sententiam divinae legis aperuit, qua dictum est:
Deus superbis resistit, humilibus autem dat gratiam 6. Hoc vero, quod Dei est, superbae quoque
animae spiritus inflatus affectat amatque sibi in laudibus dici:
Parcere subiectis et debellare superbos 7.
Unde etiam de terrena civitate, quae cum dominari adpetit, etsi populi serviant, ipsa ei dominandi
libido dominatur, non est praetereundum silentio quidquid dicere suscepti huius operis ratio
postulat si facultas datur.
Quoddam ius belli in honore Christi intermittitur (1-7)

Victi in loca Christianorum confugiunt.
1. Ex hac namque exsistunt inimici, adversus quos defendenda est Dei civitas, quorum tamen
multi, correcto impietatis errore, cives in ea fiunt satis idonei; multi vero in eam tantis exardescunt
ignibus odiorum tamque manifestis beneficiis Redemptoris eius ingrati sunt, ut hodie contra eam
linguas non moverent, nisi ferrum hostile fugientes in sacratis eius locis vitam, de qua superbiunt,
invenirent. An non etiam illi Romani Christi nomini infesti sunt, quibus propter Christum barbari
pepercerunt? Testantur hoc martyrum loca et basilicae Apostolorum, quae in illa vastatione Urbis
ad se confugientes suos alienosque receperunt 8. Huc usque cruentus saeviebat inimicus, ibi
accipiebat limitem trucidatoris furor, illo ducebantur a miserantibus hostibus, quibus etiam extra
ipsa loca pepercerant, ne in eos incurrerent, qui similem misericordiam non habebant. Qui tamen
etiam ipsi alibi truces atque hostili more saevientes posteaquam ad loca illa veniebant, ubi fuerat
interdictum quod alibi belli iure licuisset, et tota feriendi refrenabatur immanitas et captivandi
cupiditas frangebatur. Sic evaserunt multi, qui nunc Christianis temporibus detrahunt et mala, quae
illa civitas pertulit, Christo imputant; bona vero, quae in eos ut viverent propter Christi honorem
facta sunt, non imputant Christo nostro, sed fato suo, cum potius deberent, si quid recti saperent,
illa, quae ab hostibus aspera et dura perpessi sunt, illi providentiae divinae tribuere, quae solet
corruptos hominum mores bellis emendare atque conterere itemque vitam mortalium iustam atque
laudabilem talibus afflictionibus exercere probatamque vel in meliora transferre vel in his adhuc
terris propter usus alios detinere; illud vero, quod eis vel ubicumque propter Christi nomen vel in
locis Christi nomini dicatissimis et amplissimis ac pro largiore misericordia ad capacitatem
multitudinis electis praeter bellorum morem truculenti barbari pepercerunt, hoc tribuere
temporibus Christianis, hinc Deo agere gratias, hinc ad eius nomen veraciter currere, ut effugiant
poenas ignis aeterni, quod nomen multi eorum mendaciter usurparunt, ut effugerent poenas
praesentis exitii. Nam quos vides petulanter et procaciter insultare servis Christi, sunt in eis plurimi,
qui illum interitum clademque non evasissent, nisi servos Christi se esse finxissent. Et nunc ingrata
superbia atque impiissima insania eius nomini resistunt corde perverso, ut sempiternis tenebris
puniantur, ad quod nomen ore vel subdolo confugerunt, ut temporali luce fruerentur.

Victis in templa deorum confugientibus numquam victores pepercerunt.
2. Tot bella gesta conscripta sunt vel ante conditam Romam vel ab eius exortu et imperio: legant et
proferant sic aut ab alienigenis aliquam captam esse civitatem, ut hostes, qui ceperant, parcerent
eis, quos ad deorum suorum templa confugisse compererant, aut aliquem ducem barbarorum
praecepisse, ut irrupto oppido nullus feriretur, qui in illo vel illo templo fuisset inventus. Nonne vidit
Aeneas Priamum
per aras
Sanguine foedantem quos ipse sacraverat ignes 9?

5

