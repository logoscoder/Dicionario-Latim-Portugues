31. 3. Ambacum de quo alio quam de Christi adventu, qui futurus fuerat, intellegitur dicere: Et
respondit Dominus ad me et dixit: Scribe visum aperte in buxo, ut assequatur qui legit ea; quia
adhuc visio ad tempus, et orietur in fine et non in vacuum; si tardaverit, sustine eum, quia veniens
veniet et non morabitur 98 ?

Quid de redemptione dixerit Abacuc in cantico.
32. In oratione autem sua cum Cantico cui nisi Domino Christo dicit: Domine, audivi auditionem
tuam, et timui; Domine, consideravi opera tua, et expavi? Quid enim hoc est nisi praecognitae
novae ac repentinae salutis hominum ineffabilis admiratio? In medio duorum animalium
cognosceris, quid est nisi aut in medio duorum Testamentorum, aut in medio duorum latronum, aut
in medio Moysi et Eliae cum illo in monte sermocinantium? Dum appropinquant anni, nosceris; in
adventu temporis ostenderis, nec exponendum est. In eo cum turbata fuerit anima mea, in ira
misericordiae memor eris 99, quid est nisi quod Iudaeos in se transfiguravit, quorum gentis fuit, qui
cum magna ira turbati crucifigerent Christum, ille misericordiae memor dixit: Pater, ignosce illis,
quia nesciunt quod faciunt? Deus de Theman veniet et sanctus de monte umbroso et condenso 100.
Quod hic dictum est: De Theman veniet, alii interpretati sunt ab Austro vel ab Africo; per quod
significatur meridies, id est fervor caritatis et splendor veritatis. Montem vero umbrosum atque
condensum, quamvis multis modis possit intellegi, libentius acceperim Scripturarum altitudinem
divinarum, quibus prophetatus est Christus. Multa ibi quippe umbrosa atque condensa sunt, quae
mentem quaerentis exerceant. Inde autem venit, cum ibi eum, qui intellegit, invenit. Operuit caelos
virtus eius, et laudis eius plena est terra 101, quid est nisi quod etiam in Psalmo dicitur: Exaltare
super caelos, Deus, et super omnem terram gloria tua 102 ? Splendor eius ut lumen erit, quid est
nisi: Fama eius credentes illuminabit? Cornua in manibus eius sunt, quid est nisi tropaeum crucis?
Et posuit caritatem firmam fortitudinis suae, nec exponendum est. Ante faciem eius ibit verbum, et
prodiet in campum post pedes eius, quid est nisi quod et antequam huc veniret praenuntiatus est,
et posteaquam hinc reversus est, annuntiatus est? Stetit, et terra commota est, quid est, nisi stetit
ad subveniendum, et terra commota est ad credendum? Respexit et tabuerunt gentes, hoc est,
misertus est et fecit populos paenitentes. Contriti sunt montes violentia, hoc est, vim facientibus
miraculis elatorum est contrita superbia. Defluxerunt colles aeternales, hoc est, humiliati sunt ad
tempus, ut erigerentur in aeternum. Ingressus aeternos eius pro laboribus vidi, hoc est, non sine
mercede aeternitatis laborem caritatis aspexi. Tabernacula Aethiopum expavescent et tabernacula
terrae Madiam, hoc est, gentes repente perterritae nuntio mirabilium tuorum etiam quae non sunt
in iure Romano erunt in populo christiano. Numquid in fluminibus iratus es, Domine, aut in
fluminibus furor tuus aut in mari impetus tuus? 103 hoc ideo dictum est, quia non venit nunc ut
iudicet mundum, sed ut salvetur mundus per ipsum. Quia ascendes super equos tuos, et equitatio
tua salus 104, hoc est, Evangelistae tui portabunt te, qui reguntur a te, et Evangelium tuum salus
erit eis, qui credunt in te. Intendens intendes arcum tuum super sceptra, dicit Dominus, hoc est,
comminaberis iudicium tuum etiam regibus terrae. Fluminibus scindetur terra 105, hoc est,
influentibus sermonibus praedicantium te aperientur ad confitendum hominum corda, quibus est
dictum: Scindite corda vestra et non vestimenta 106. Quid est: Videbunt te et dolebunt populi, nisi ut
lugendo sint beati? Quid est: Dispergens aquas incessu, an : ambulando in eis, qui te usquequaque
annuntiant, hac atque hac dispergis fluenta doctrinae? Quid est: Dedit abyssus vocem suam, an
profunditas cordis humani quid ei videretur expressit? Altitudo phantasiae suae, tamquam versus
superioris est expositio; altitudo enim est abyssus. Quod autem ait: Phantasiae suae,
subaudiendum est vocem dedit; hoc est, quod diximus, quid ei videretur expressit. Phantasia
quippe visio est, quam non tenuit, non operuit, sed confitendo eructavit. Elevatus est sol, et luna
stetit in ordine suo, hoc est, ascendit Christus in caelum et ordinata est Ecclesia sub rege suo. In
lucem iacula tua ibunt, hoc est, non in occultum, sed in manifestum tua verba mittentur. In
splendorem coruscationis armorum tuorum 107, subaudiendum est iacula tua ibunt. Dixerat enim
suis: Quae dico vobis in tenebris, dicite in lumine 108. In comminatione minorabis terram, id est,
comminando humiliabis homines. Et in furore deicies gentes, quia eos, qui se exaltant, vindicando
collides. Existi in salutem populi tui, ut salvos facias christos tuos; misisti in capita iniquorum
mortem: nihil horum est exponendum. Excitasti vincula usque ad collum. Et bona hic possunt
intellegi vincula sapientiae, ut iniciantur pedes in compedes eius et collum in torquem eius 109.
Praecidisti in stupore mentis 110, subaudimus vincula; excitavit enim bona, praecidit mala, de
quibus ei dicitur: Disrupisti vincula mea 111, et hoc in stupore mentis, id est, mirabiliter. Capita
potentium movebuntur in ea, in ea scilicet admiratione. Adaperient morsus suos, sicut edens
pauper absconse 112. Potentes enim quidam Iudaeorum veniebant ad Dominum facta eius et verba
mirati, et esurientes panem doctrinae manducabant absconse propter metum Iudaeorum, sicut eos
prodidit Evangelium 113. Et immisisti in mare equos tuos turbantes aquas multas, quae nihil sunt
aliud quam populi multi; non enim alii timore converterentur, alii furore persequerentur, nisi omnes
turbarentur. Observavi, et expavit venter meus a voce orationis labiorum meorum; et introivit
tremor in ossa mea, et subtus me turbata est habitudo mea. Intendit in ea, quae dicebat, et ipsa

312

