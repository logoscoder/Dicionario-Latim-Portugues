admonendos qui postea futuri erant in omnibus gentibus, quod eos admoneri oportebat, in quibus
alteram promissionem revelato Novo Testamento per incarnationem Christi fuerat impleturus.

Tripertita sunt eloquia Prophetarum.
3. 1. Quocirca sicut oracula illa divina ad Abraham, Isaac et Iacob et quaecumque alia signa vel
dicta prophetica in sacris Litteris praecedentibus facta sunt, ita etiam ceterae ab isto regum
tempore prophetiae partim pertinent ad gentem carnis Abrahae, partim vero ad illud semen eius, in
quo benedicuntur omnes gentes coheredes Christi per Testamentum Novum ad possidendam vitam
aeternam regnumque caelorum; partim ergo ad ancillam, quae in servitutem generat, id est
terrenam Ierusalem, quae servit cum filiis suis, partim vero ad liberam civitatem Dei, id est veram
Ierusalem aeternam in caelis, cuius filii homines secundum Deum viventes peregrinantur in
terris 11; sed sunt in eis quaedam, quae ad utramque pertinere intelleguntur, ad ancillam proprie,
ad liberam figurate.

Proprie figurate vel utroque modo prophetatur.
3. 2. Tripertita itaque reperiuntur eloquia Prophetarum, si quidem aliqua sunt ad terrenam
Ierusalem spectantia, aliqua ad caelestem, nonnulla ad utramque. Exemplis video probandum esse
quod dico. Missus est Nathan propheta, qui regem David argueret de peccato gravi et ei, quae
consecuta sunt mala, futura praediceret 12. Haec atque huiusmodi sive publice, id est pro salute vel
utilitate populi, sive privatim, cum pro suis quisque rebus divina promereretur eloquia, quibus pro
usu temporalis vitae futuri aliquid nosceretur, ad terrenam civitatem pertinuisse quis ambigat? Ubi
autem legitur: Ecce dies veniunt, dicit Dominus, et consummabo domui Israel et domui Iuda
testamentum novum, non secundum testamentum, quod disposui patribus eorum in die, qua
apprehendi manum eorum, ut educerem eos de terra Aegypti, quoniam ipsi non permanserunt in
testamento meo, et ego neglexi eos, dicit Dominus. Quia hoc est testamentum, quod constituam
domui Israel post dies illos, dicit Dominus, dando leges meas in mentem eorum et super corda
eorum scribam eas, et videbo eos, et ero illis in Deum, et ipsi erunt mihi in plebem 13; Ierusalem
sine dubio superna prophetatur, cuius Deus ipse praemium est, eumque habere atque ipsius esse
summum ibi est atque totum bonum. Ad utramque vero pertinet hoc ipsum, quod Ierusalem dicitur
Dei civitas, et in ea prophetatur futura domus Dei, eaque prophetia videtur impleri, cum Salomon
rex aedificat illud nobilissimum templum 14. Haec enim et in terrena Ierusalem secundum historiam
contigerunt, et caelestis Ierusalem figurae fuerunt. Quod genus prophetiae ex utroque veluti
compactum atque commixtum in Libris veteribus canonicis, quibus rerum gestarum narrationes
continentur, valet plurimum multumque exercuit et exercet ingenia scrutantium Litteras sacras, ut,
quod historice praedictum completumque legitur in semine Abrahae secundum carnem, etiam in
semine Abrahae secundum fidem quid implendum allegorice significet inquiratur; in tantum ut
quibusdam visum sit nihil esse in eisdem libris vel praenuntiatum et effectum, vel effectum,
quamvis non praenuntiatum, quod non insinuet aliquid ad supernam civitatem Dei eiusque filios in
hac vita peregrinos figurata significatione referendum 15. Sed si hoc ita est, iam bipertita, non
tripertita erunt eloquia Prophetarum, vel potius illarum Scripturarum omnium, quae veteris
instrumenti appellatione censentur. Nihil enim erit illic, quod ad Ierusalem terrenam tantum
pertineat, si, quidquid ibi de illa vel propter illam dicitur atque completur, significat aliquid, quod
etiam ad Ierusalem caelestem allegorica praefiguratione referatur; sed erunt sola duo genera,
unum quod ad Ierusalem liberam, alterum quod ad utramque pertineat. Mihi autem sicut multum
videntur errare, qui nullas res gestas in eo genere litterarum aliquid aliud praeter id, quod eo modo
gestae sunt, significare arbitrantur, ita multum audere, qui prorsus ibi omnia significationibus
allegoricis involuta esse contendunt. Ideo tripertita, non bipertita esse dixi. Hoc enim existimo, non
tamen culpans eos, qui potuerint illic de quacumque re gesta sensum intellegentiae spiritalis
exsculpere, servata dumtaxat primitus historiae veritate. Ceterum quae ita dicuntur, ut rebus
humanitus seu divinitus gestis sive gerendis convenire non possint, quis fidelis dubitet non esse
inaniter dicta? Quis ea non ad intellegentiam spiritalem revocet, si possit, aut ab eo qui potest
revocanda esse fateatur?
Quid ante David prophetia praenuntiaverit (4-7)

Anna Domino gratulatur.
4. 1. Procursus igitur civitatis Dei ubi pervenit ad Regum tempora, quando David Saule reprobato
ita regnum primus obtinuit, ut eius deinde posteri in terrena Ierusalem diuturna successione
regnarent 16, dedit figuram, re gesta significans atque praenuntians, quod non est praetereundum
silentio, de rerum mutatione futurarum, quod attinet ad duo Testamenta, Vetus et Novum, ubi

278

