aut sic eis utendum censeat, ut nulla ex eis animum dulcedo perfundat. Quod si fieri nullo modo
potest, etiam hoc quo pacto futurum est, ut eius nobis amara mors non sit, cuius dulcis est vita?
Hinc enim est et luctus quoddam non inhumani cordis quasi vulnus aut ulcus, cui sanando
adhibentur officiosae consolationes. Non enim propterea non est quod sanetur, quoniam quanto est
animus melior, tanto in eo citius faciliusque sanatur. Cum igitur etiam de carissimorum mortibus,
maxime quorum sunt humanae societati officia necessaria, nunc mitius, nunc asperius affligatur
vita mortalium; mortuos tamen eos, quos diligimus, quam vel a fide vel a bonis moribus lapsos, hoc
est, in ipsa anima mortuos, audire seu videre mallemus. Qua ingenti materia malorum plena est
terra, propter quod scriptum est: Numquid non temptatio est vita humana super terram? 21 et
propter quod ipse Dominus ait: Vae mundo ab scandalis 22; et iterum: Quoniam abundavit, inquit,
iniquitas, refrigescet caritas multorum 23. Ex quo fit, ut bonis amicis mortuis gratulemur et, cum
mors eorum nos contristet, ipsa nos certius consoletur, quoniam caruerunt malis, quibus in hac vita
etiam boni homines vel conteruntur vel depravantur vel in utroque periclitantur.

Etiam daemones nos turbant.
9. In societate vero sanctorum angelorum, quam philosophi illi, qui nobis deos amicos esse
voluerunt, quarto constituerunt loco, velut ad mundum venientes ab orbe terrarum, ut sic quodam
modo complecterentur et caelum, nullo modo quidem metuimus, ne tales amici vel morte nos sua
vel depravatione contristent. Sed quia nobis non ea, qua homines, familiaritate miscentur (quod
etiam ipsum ad aerumnas huius pertinet vitae) et aliquando Satanas, sicut legimus, transfigurat se
velut angelum lucis 24 ad temptandos eos, quos ita vel erudiri opus est vel decipi iustum est; magna
Dei misericordia necessaria est, ne quisquam, cum bonos angelos amicos se habere putat, habeat
malos daemones fictos amicos, eosque tanto nocentiores, quanto astutiores ac fallaciores, patiatur
inimicos. Et cui magna ista Dei misericordia necessaria est nisi magnae humanae miseriae, quae
ignorantia tanta premitur, ut facile istorum simulatione fallatur? Et illos quidem philosophos in
impia civitate, qui deos sibi amicos esse dixerunt, in daemones malignos incidisse certissimum est,
quibus tota ipsa civitas subditur, aeternum cum eis habitura supplicium. Ex eorum quippe sacris vel
potius sacrilegiis, quibus eos colendos, et ex ludis immundissimis, ubi eorum crimina celebrantur,
quibus eos placandos putaverunt eisdem ipsis auctoribus et exactoribus talium tantorumque
dedecorum, satis ab eis qui colantur apertum est.
Omnes pacem tamquam finem bonorum expetunt (10-20)

In beatitudine finali vera est pax.
10. Sed neque sancti et fideles unius veri Dei summique cultores ab eorum fallaciis et multiformi
temptatione securi sunt. In hoc enim loco infirmitatis et diebus malignis etiam ista sollicitudo non
est inutilis, ut illa securitas, ubi pax plenissima atque certissima est, desiderio ferventiore
quaeratur. Ibi enim erunt naturae munera, hoc est, quae naturae nostrae ab omnium naturarum
Creatore donantur, non solum bona, verum etiam sempiterna, non solum in animo, qui sanatur per
sapientiam, verum etiam in corpore, quod resurrectione renovabitur; ibi virtutes, non contra ulla
vitia vel mala quaecumque certantes, sed habentes victoriae praemium aeternam pacem, quam
nullus adversarius inquietet. Ipsa est enim beatitudo finalis, ipse perfectionis finis, qui
consumentem non habet finem. Hic autem dicimur quidem beati, quando pacem habemus,
quantulacumque hic haberi potest in vita bona; sed haec beatitudo illi, quam finalem dicimus,
beatitudini comparata prorsus miseria reperitur. Hanc ergo pacem, qualis hic potest esse, mortales
homines in rebus mortalibus quando habemus, si recte vivimus, bonis eius recte utitur virtus;
quando vero eam non habemus, etiam malis, quae homo patitur, bene utitur virtus. Sed tunc est
vera virtus, quando et omnia bona, quibus bene utitur, et quidquid in bono usu bonorum et
malorum facit, et se ipsam ad eum finem refert, ubi nobis talis et tanta pax erit, qua melior et maior
esse non possit.

Finis bonorum est pax et vita aeterna.
11. Quapropter possemus dicere fines bonorum nostrorum esse pacem, sicut aeternam diximus
vitam, praesertim quia ipsi civitati Dei, de qua nobis est ista operosissima disputatio, in sancto
dicitur Psalmo: Lauda Hierusalem Dominum, collauda Deum tuum Sion; quoniam confirmavit seras
portarum tuarum, benedixit filios tuos in te, qui posuit fines tuos pacem 25. Quando enim
confirmatae fuerint serae portarum eius, iam in illam nullus intrabit nec ab illa ullus exibit. Ac per
hoc fines eius eam debemus hic intellegere pacem, quam volumus demonstrare finalem. Nam et
ipsius civitatis mysticum nomen, id est Hierusalem, quod et ante iam diximus, "visio pacis"
interpretatur. Sed quoniam pacis nomen etiam in his rebus mortalibus frequentatur, ubi utique non

335

