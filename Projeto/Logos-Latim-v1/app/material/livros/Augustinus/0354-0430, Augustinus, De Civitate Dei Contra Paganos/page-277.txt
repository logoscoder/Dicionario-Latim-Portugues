LIBER DECIMUS SEPTIMUS
QUAE FUERIT CIVITAS DEI TEMPORE PROPHETARUM
Quid de modis prophetandi dici possit (1-3)

De Prophetis a Samuele ad Hieremiam agitur.
1. Promissiones Dei, quae factae sunt ad Abraham cuius semini et gentem Israeliticam secundum
carnem et omnes gentes deberi secundum fidem Deo pollicente didicimus, quemadmodum
compleantur, per ordinem temporum procurrens Dei civitas indicabit. Quoniam ergo superioris libri
usque ad regnum David factus est finis, nunc ab eodem regno, quantum suscepto operi sufficere
videtur, cetera quae sequuntur attingimus. Hoc itaque tempus, ex quo sanctus Samuel prophetare
coepit, et deinceps, donec populus Israel captivus in Babyloniam duceretur atque inde secundum
sancti Hieremiae prophetiam 1 post septuaginta annos reversis Israelitis Dei domus instauraretur,
totum tempus est Prophetarum. Quamvis enim et ipsum Noe patriarcham, in cuius diebus universa
diluvio terra deleta est, et alios supra et infra usque ad hoc tempus, quo reges in Dei populo esse
coeperunt, propter quaedam per eos futura sive quoquo modo significata sive praedicta, quae
pertinerent ad civitatem Dei regnumque caelorum, non immerito possumus appellare Prophetas,
praesertim quia nonnullos eorum id expressius legimus nuncupatos, sicut Abraham 2, sicut
Moysen 3 : tamen dies Prophetarum praecipue maximeque hi dicti sunt, ex quo coepit prophetare
Samuel 4, qui et Saulem prius 5 et eo reprobato ipsum David 6 Deo praecipiente unxit in regem, de
cuius ceteri stirpe succederent, quousque illos succedere sic oporteret. Quae igitur a Prophetis sunt
praedicta de Christo, cum moriendo decedentibus et nascendo succedentibus suis membris civitas
Dei per ista curreret tempora, si omnia velim commemorare, in immensum pergitur, primum quia
ipsa Scriptura, quae per ordinem reges eorumque facta et eventa digerens videtur tamquam
historica diligentia rebus gestis occupata esse narrandis, si adiuvante Dei Spiritu considerata
tractetur, vel magis vel certe non minus praenuntiandis futuris quam praeteritis enuntiandis
invenietur intenta. Et hoc perscrutando indagare ac disserendo monstrare quam sit operosum
atque prolixum et quam multis indiguum voluminibus, quis ignorat, qui haec vel mediocriter cogitet
? Deinde quia ea ipsa, quae ad prophetiam non ambigitur pertinere, ita sunt multa de Christo
regnoque caelorum, quae civitas Dei est, ut ad hoc aperiendum maior sit disputatio necessaria,
quam huius operis modus flagitat. Proinde ita, si potuero, stilo moderabor meo, ut huic operi in Dei
voluntate peragendo nec ea quae supersunt dicam nec ea quae satis sunt praetermittam.

Promissio Dei de semine adimpletur.
2. In praecedente libro diximus ab initio ad Abraham promissionum Dei duas res fuisse promissas,
unam scilicet, quod terram Chanaan possessurum fuerat semen eius; quod significatur, ubi dictum
est: Vade in terram, quam tibi demonstravero, et faciam te in gentem magnam 7, aliam vero longe
praestantiorem non de carnali, sed de spiritali semine, per quod pater est non unius gentis
Israeliticae, sed omnium gentium, quae fidei eius vestigia consequuntur; quod promitti coepit his
verbis: Et benedicentur in te omnes tribus terrae 8; et deinceps aliis multis admodum testimoniis
haec duo promissa esse monstravimus. Erat igitur iam in terra promissionis semen Abrahae, id est
populus Israel, secundum carnem atque ibi non solum tenendo ac possidendo civitates
adversariorum, verum etiam reges habendo regnare iam coeperat, impletis de ipso populo
promissionibus Dei magna iam ex parte, non solum quae tribus illis patribus, Abraham, Isaac et
Iacob, et quaecumque aliae temporibus eorum, verum etiam quae per ipsum Moysen, per quem
populus idem de servitute Aegyptia liberatus et per quem cuncta praeterita revelata sunt,
temporibus eius, cum populum per heremum duceret, factae fuerant. Neque autem per insignem
ducem Iesum Nave, per quem populus ille in promissionis inductus est terram expugnatisque
gentibus eam duodecim tribubus, quibus Deus iusserat, divisit et mortuus est, neque post illum toto
tempore iudicum impleta fuerat promissio Dei de terra Chanaan a quodam flumine Aegypti usque
ad flumen magnum Euphraten 9; nec tamen adhuc prophetabatur futurum, sed exspectabatur
implendum. Impletum est autem per David et eius filium Salomonem, cuius regnum tanto, quantum
promissum fuerat, spatio dilatatum est; universos quippe illos subdiderunt tributariosque
fecerunt 10. Sic igitur in terra promissionis secundum carnem, hoc est in terra Chanaan, sub his
regibus semen Abrahae fuerat constitutum, ut nihil deinde superesset, quo terrena illa Dei
promissio compleretur, nisi ut in eadem terra, quantum ad prosperitatem attinet temporalem, per
posteritatis successionem inconcusso statu usque ad mortalis huius saeculi terminum gens
permaneret Hebraea, si Domini Dei sui legibus oboediret. Sed quoniam Deus noverat hoc eam non
esse facturam, usus est eius etiam temporalibus poenis ad exercendos in ea paucos fideles suos et

277

