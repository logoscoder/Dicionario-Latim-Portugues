19. Hinc est quod et illi philosophi, qui veritati propius accesserunt, iram atque libidinem vitiosas
animi partes esse confessi sunt, eo quod turbide atque inordinate moverentur ad ea etiam, quae
sapientia perpetrari vetat, ac per hoc opus habere moderatrice mente atque ratione. Quam partem
animi tertiam velut in arce quadam ad istas regendas perhibent collocatam, ut illa imperante, istis
servientibus possit in homine iustitia ex omni animi parte servari. Hae igitur partes, quas et in
homine sapiente ac temperante fatentur esse vitiosas, ut eas ab his rebus, ad quas iniuste
moventur, mens compescendo et cohibendo refrenet ac revocet atque ad ea permittat, quae
sapientiae lege concessa sunt (sicut iram ad exerendam iustam cohercitionem, sicut libidinem ad
propagandae prolis officium): hae, inquam, partes in paradiso ante peccatum vitiosae non erant.
Non enim contra rectam voluntatem ad aliquid movebantur, unde necesse esset eas rationis
tamquam frenis regentibus abstinere. Nam quod nunc ita moventur et ab eis, qui temperanter et
iuste et pie vivunt, alias facilius, alias difficilius, tamen cohibendo et repugnando modificantur, non
est utique sanitas ex natura, sed languor ex culpa. Quod autem irae opera aliarumque affectionum
in quibusque dictis atque factis non sic abscondit verecundia, ut opera libidinis, quae fiunt
genitalibus membris, quid causae est, nisi quia in ceteris membra corporis non ipsae affectiones,
sed, cum eis consenserit, voluntas movet, quae in usu eorum omnino dominatur? Nam quisquis
verbum emittit iratus vel etiam quemquam percutit, non posset hoc facere, nisi lingua et manus
iubente quodammodo voluntate moverentur; quae membra, etiam cum ira nulla est, moventur
eadem voluntate. At vero genitales corporis partes ita libido suo iuri quodammodo mancipavit, ut
moveri non valeant, si ipsa defuerit et nisi ipsa vel ultro vel excitata surrexerit. Hoc est quod pudet,
hoc est quod intuentium oculos erubescendo devitat; magisque fert homo spectantium
multitudinem, quando iniuste irascitur homini, quam vel unius aspectum, et quando iuste miscetur
uxori.

Cynicos libidinis non puduit.
20. Hoc illi canini philosophi, hoc est Cynici, non viderunt, proferentes contra humanam
verecundiam quid aliud quam caninam, hoc est immundam impudentemque sententiam? ut
scilicet, quoniam iustum est quod fit in uxore, palam non pudeat id agere nec in vico aut platea
qualibet coniugalem concubitum devitare. Vicit tamen pudor naturalis opinionem huius erroris. Nam
etsi perhibent, hoc aliquando gloriabundum fecisse Diogenem, ita putantem sectam suam
nobiliorem futuram, si in hominum memoria insignior eius impudentia figeretur, postea tamen a
Cynicis fieri cessatum est, plusque valuit pudor, ut erubescerent homines hominibus, quam error, ut
homines canibus esse similes affectarent. Unde et illum vel illos, qui hoc fecisse referuntur, potius
arbitror concumbentium motus dedisse oculis hominum nescientium quid sub pallio gereretur,
quam humano premente conspectu potuisse illam peragi voluptatem. Ibi enim philosophi non
erubescebant videri se velle concumbere, ubi libido ipsa erubesceret surgere. Et nunc videmus
adhuc esse philosophos Cynicos; hi enim sunt, qui non solum amiciuntur pallio, verum etiam
clavam ferunt; nemo tamen eorum audet hoc facere, quod si aliqui ausi essent, ut non dicam
ictibus lapidantium, certe conspuentium salivis obruerentur. Pudet igitur huius libidinis humanam
sine ulla dubitatione naturam, et merito pudet. In eius quippe inoboedientia, quae genitalia corporis
membra solis suis motibus subdidit et potestati voluntatis eripuit, satis ostenditur, quid sit hominis
illi primae inoboedientiae retributum; quod in ea parte maxime oportuit apparere, qua generatur
ipsa natura, quae illo primo et magno in deterius est mutata peccato; a cuius nexu nullus eruitur,
nisi id, quod, cum omnes in uno essent, in communem perniciem perpetratum est et Dei iustitia
vindicatum, Dei gratia in singulis expietur.

Ante peccatum potestas fuit procreandi sine libidine.
21. Absit itaque, ut credamus illos coniuges in paradiso constitutos per hanc libidinem, de qua
erubescendo eadem membra texerunt, impleturos fuisse quod in sua benedictione Deus dixit:
Crescite et multiplicamini et replete terram 143. Post peccatum quippe orta est haec libido; post
peccatum eam natura non impudens amissa potestate, cui corpus ex omni parte serviebat, sensit,
attendit, erubuit, operuit. Illa vero benedictio nuptiarum, ut coniugati crescerent et multiplicarentur
et implerent terram, quamvis et in delinquentibus manserit, tamen antequam delinquerent data
est, ut cognosceretur procreationem filiorum ad gloriam connubii, non ad poenam pertinere
peccati. Sed nunc homines, profecto illius quae in paradiso fuit felicitatis ignari, nisi per hoc, quod
experti sunt, id est per libidinem, de qua videmus etiam ipsam honestatem erubescere nuptiarum,
non potuisse gigni filios opinantur, alii Scripturas divinas, ubi legitur post peccatum puduisse
nuditatis et pudenda esse contecta, prorsus non accipientes, sed infideliter irridentes; alii vero
quamvis eas accipiant et honorent, illud tamen quod dictum est: Crescite et multiplicamini, non
secundum carnalem fecunditatem volunt intellegi, quia et secundum animam legitur tale aliquid
dictum: Multiplicabis me in anima mea in virtute 144, ut id, quod in Genesi sequitur: Et implete
terram et dominamini eius 145, terram intellegant carnem, quam praesentia sua implet anima

225

