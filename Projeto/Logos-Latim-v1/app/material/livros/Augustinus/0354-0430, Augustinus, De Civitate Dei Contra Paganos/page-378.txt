Indiae insulam eo praeferri ceteris terris, quod omnis arbor, quae in ea gignitur, numquam nudatur
tegmine foliorum 25.

... dum nos ad Dei verbum confugimus.
5. 2. De his atque aliis innumerabilibus mirabilibus, quae historia non factorum et transactorum,
sed manentium locorum tenet, mihi autem aliud agenti ea persequi nimis longum est, reddant
rationem, si possunt, infideles isti, qui nolunt divinis Litteris credere; quid aliud quam non putantes
eas esse divinas, eo quod res habeant incredibiles, sicuti hoc est unde nunc agimus. Non enim
admittit, inquiunt, ulla ratio, ut caro ardeat neque absumatur, doleat neque moriatur; ratiocinatores
videlicet magni, qui de omnibus rebus, quas esse mirabiles constat, possint reddere rationem.
Reddant ergo de his, quae pauca posuimus, quae procul dubio si esse nescirent et ea futura esse
diceremus, multo minus crederent, quam quod nunc dicentibus nobis nolunt credere aliquando
venturum. Quis enim eorum nobis crederet, si, quemadmodum dicimus futura hominum viva
corpora, quae semper arsura atque dolitura nec tamen aliquando moritura sint, ita diceremus in
futuro saeculo futurum salem, quem faceret ignis velut in aqua fluescere, eumdemque faceret aqua
velut in igne crepitare; aut futurum fontem, cuius aqua in refrigerio noctis sic ardeat, ut non possit
tangi, in aestibus vero diei sic algeat, ut non possit bibi; aut futurum lapidem, vel eum qui suo
calore manum constringentis adureret, vel eum qui undecumque accensus exstingui omnino non
posset, et cetera quae praetermissis aliis innumeris commemoranda interim duxi? Haec ergo in illo
saeculo, quod futurum est, si diceremus futura nobisque increduli responderent: "Si vultis ut ea
credamus, de singulis reddite rationem"; nos non posse confiteremur, eo quod istis et similibus Dei
miris operibus infirma mortalium ratiocinatio vinceretur; fixam tamen apud nos esse rationem, non
sine ratione Omnipotentem facere, unde animus humanus infirmus rationem non potest reddere; et
in multis quidem rebus incertum nobis esse quid velit, illud tamen esse certissimum, nihil eorum illi
esse impossibile, quaecumque voluerit; eique nos credere praedicenti, quem neque impotentem
neque mentientem possumus credere. Hi tamen fidei reprehensores exactoresque rationis quid ad
ista respondent, de quibus ratio reddi ab homine non potest, et tamen sunt, et ipsi rationi naturae
videntur esse contraria? Quae si futura esse diceremus, similiter a nobis, sicut eorum quae futura
esse dicimus, ab infidelibus ratio posceretur. Ac per hoc, cum in talibus operibus Dei deficiat ratio
cordis et sermonis humani, sicut ista non ideo non sunt, sic non ideo etiam illa non erunt, quoniam
ratio de utrisque ab homine non potest reddi.

Infideles vero ad magicas recurrunt...
6. 1. Hic forte respondeant: "Prorsus nec ista sunt nec ista credimus; falsa de his dicta, falsa
conscripta sunt"; et adiciant ratiocinantes atque dicentes: "Si talia credenda sunt, credite et vos
quod in easdem litteras est relatum, fuisse vel esse quoddam Veneris fanum atque ibi candelabrum
et in eo lucernam sub divo sic ardentem, ut eam nulla tempestas, nullus imber exstingueret, unde
sicut ille lapis, ita ista
, id est lucerna inextinguibilis, nominata est". Quod
propterea poterunt dicere, ut respondendi nobis angustias ingerant; quia si dixerimus non esse
credendum, scripta illa miraculorum infirmabimus; si autem credendum esse concesserimus,
firmabimus numina paganorum. Sed nos, sicut iam in libro duodevicesimo huius operis dixi 26, non
habemus necesse omnia credere, quae historia continet gentium, cum et ipsi inter se historici, sicut
ait Varro, quasi data opera et quasi ex industria per multa dissentiant; sed ea, si volumus,
credimus, quae non adversantur libris, quibus non dubitamus oportere nos credere. De his autem
miraculorum locis nobis ad ea, quae futura persuadere incredulis volumus, satis illa sufficiant, quae
nos quoque possumus experiri, et eorum testes idoneos non difficile est invenire. De isto autem
fano Veneris et lucerna inexstinguibili non solum in nullas coartamur angustias, verum etiam
latitudinis nobis campus aperitur. Addimus enim ad istam lucernam inexstinguibilem et humanarum
et magicarum, id est per homines daemonicarum artium et ipsorum per se ipsos daemonum multa
miracula; quae si negare voluerimus, eidem ipsi cui credimus sacrarum Litterarum adversabimur
veritati. Aut ergo in lucerna illa mechanicum aliquid de lapide asbesto ars humana molita est aut
arte magica factum est, quod homines illo mirarentur in templo, aut daemon quispiam sub nomine
Veneris tanta se efficacia praesentavit, ut hoc ibi prodigium et appareret hominibus et diutius
permaneret. Illiciuntur autem daemones ad inhabitandum per creaturas, quas non ipsi, sed Deus
condidit, delectabilibus pro sua diversitate diversis, non ut animalia cibis, sed ut spiritus signis,
quae cuiusque delectationi congruunt, per varia genera lapidum herbarum, lignorum, animalium,
carminum, rituum. Ut autem illiciantur ab hominibus, prius eos ipsi astutissima calliditate seducunt,
vel inspirando eorum cordibus virus occultum vel etiam fallacibus amicitiis apparendo, eorumque
paucos discipulos suos faciunt plurimorumque doctores. Neque enim potuit, nisi primum ipsis
docentibus, disci quid quisque illorum appetat, quid exhorreat, quo invitetur nomine, quo cogatur;
unde magicae artes earumque artifices exstiterunt. Maxime autem possident corda mortalium, qua
potissimum possessione gloriantur, cum se transfigurant in angelos lucis 27. Sunt ergo facta eorum

378

