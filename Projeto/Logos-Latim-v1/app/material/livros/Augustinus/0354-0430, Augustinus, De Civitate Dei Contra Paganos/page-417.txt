propagatio quamvis peccato non fuerit ablata, non tamen etiam ipsa talis est, qualis fuisset, si
nemo peccasset. Ex quo enim homo in honore positus, postea quam deliquit, comparatus est
pecoribus 109, similiter generat; non in eo tamen penitus exstincta est quaedam velut scintilla
rationis, in qua factus est ad imaginem Dei 110. Huic autem propagationi si conformatio non
adhiberetur, nec ipsa in sui generis formas modosque procederet. Si enim non concubuissent
homines et nihilo minus Deus vellet implere terras hominibus: quomodo creavit unum sine
commixtione maris et feminae, sic posset omnes; concumbentes vero nisi illo creante generantes
esse non possunt. Sicut ergo ait Apostolus de institutione spiritali, qua homo ad pietatem
iustitiamque formatur: Neque qui plantat, est aliquid, neque qui rigat, sed qui incrementum dat
Deus 111: ita etiam hic dici potest: "Nec qui concumbit nec qui seminat, est aliquid, sed qui format
Deus; nec mater, quae conceptum portat et partum nutrit, est aliquid, sed qui incrementum dat
Deus". Ipse namque operatione, qua usque nunc operatur, facit ut numeros suos explicent semina
et a quibusdam latentibus atque invisibilibus involucris in formas visibiles huius quod aspicimus
decoris evolvant; ipse incorpoream corporeamque naturam, illam praepositam, istam subiectam,
miris modis copulans et connectens animantem facit. Quod opus eius tam magnum et mirabile est,
ut non solum in homine, quod est animal rationale et ex hoc cunctis terrenis animantibus
excellentius atque praestantius, sed in qualibet minutissima muscula bene consideranti stuporem
mentis ingerat laudemque pariat Creatoris.

c) hominum capacitas;
24. 3. Ipse itaque animae humanae mentem dedit, ubi ratio et intellegentia in infante sopita est
quodam modo, quasi nulla sit, excitanda scilicet atque exserenda aetatis accessu, qua sit scientiae
capax atque doctrinae et habilis perceptioni veritatis et amoris boni; qua capacitate hauriat
sapientiam virtutibusque sit praedita, quibus prudenter, fortiter, temperanter et iuste adversus
errores et cetera ingenerata vitia dimicet eaque nullius rei desiderio nisi boni illius summi atque
immutabilis vincat. Quod etsi non faciat, ipsa talium bonorum capacitas in natura rationali divinitus
instituta quantum sit boni, quam mirabile. Omnipotentis opus, quis competenter effatur aut cogitat?
Praeter enim artes bene vivendi et ad immortalem perveniendi felicitatem, quae virtutes vocantur
et sola Dei gratia, quae in Christo est, filiis promissionis regnique donantur, nonne humano ingenio
tot tantaeque artes sunt inventae et exercitae, partim necessariae partim voluptariae, ut tam
excellens vis mentis atque rationis in his etiam rebus, quas superfluas, immo et periculosas
perniciosasque appetit, quantum bonum habeat in natura, unde ista potuit vel invenire vel discere
vel exercere, testetur? Vestimentorum et aedificiorum ad opera quam mirabilia, quam stupenda
industria humana pervenerit; quo in agricultura, quo in navigatione profecerit; quae in fabricatione
quorumque vasorum vel etiam statuarum et picturarum varietate excogitaverit et impleverit; quae
in theatris mirabilia spectantibus, audientibus incredibilia facienda et exhibenda molita sit; in
capiendis occidendis domandis irrationabilibus animantibus quae et quanta reppererit; adversus
ipsos homines tot genera venenorum, tot armorum, tot machinamentorum, et pro salute mortali
tuenda atque reparanda quot medicamenta atque adiumenta comprehenderit; pro voluptate
faucium quot condimenta et gulae irritamenta reppererit; ad indicandas et suadendas cogitationes
quam multitudinem varietatemque signorum, ubi praecipuum locum verba et litterae tenent; ad
delectandos animos quos elocutionis ornatus, quam diversorum carminum copiam; ad mulcendas
aures quot organa musica, quos cantilenae modos excogitaverit; quantam peritiam dimensionum
atque numerorum, meatusque et ordines siderum quanta sagacitate comprehenderit; quam multa
rerum mundanarum cognitione se impleverit, quis possit eloqui, maxime si velimus non acervatim
cuncta congerere, sed in singulis immorari? In ipsis postremo erroribus et falsitatibus defendendis
quam magna claruerint ingenia philosophorum atque haereticorum, quis aestimare sufficiat?
Loquimur enim nunc de natura mentis humanae, qua ista vita mortalis ornatur, non de fide atque
itinere veritatis, qua illa immortalis adquiritur. Huius tantae naturae Conditor cum sit utique Deus
verus et summus, ipso cuncta quae fecit administrante et summam potestatem summamque
habente iustitiam numquam profecto in has miserias decidisset atque ex his praeter eos solos qui
liberabuntur in aeternas esset itura, nisi nimis grande peccatum in homine primo, de quo ceteri
exorti sunt, praecessisset.

d) cuncta in homine rimata sunt...
24. 4. Iam vero in ipso corpore, quamvis nobis sit cum beluis mortalitate commune multisque
earum reperiatur infirmius, quanta Dei bonitas, quanta providentia tanti Creatoris apparet! Nonne
ita sunt in eo loca sensuum et cetera membra disposita speciesque ipsa ac figura et statura totius
corporis ita modificata, ut ad ministerium animae rationalis se indicet factum? Non enim ut animalia
rationis expertia prona esse videmus in terram, ita creatus est homo; sed erecta in caelum corporis
forma admonet eum quae sursum sunt sapere 112. Porro mira mobilitas, quae linguae ac manibus
attributa est, ad loquendum et scribendum apta atque conveniens et ad opera artium plurimarum

417

