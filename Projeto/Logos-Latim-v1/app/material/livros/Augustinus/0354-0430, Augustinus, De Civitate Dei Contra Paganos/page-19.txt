28. 2. Quamquam et illud non sit tacendum, quod quibusdam, quae ista perpessae sunt, potuit
videri continentiae bonum in bonis corporalibus deputandum et tunc manere, si nullius libidine
corpus attrectaretur; non autem esse positum in solo adiuto divinitus robore voluntatis, ut sit
sanctum et corpus et spiritus; nec tale bonum esse, quod invito animo non possit auferri; qui error
eis fortasse sublatus est. Cum enim cogitant, qua conscientia Deo servierint, et fide inconcussa non
de illo sentiunt, quod ita sibi servientes eumque invocantes deserere ullo modo potuerit,
quantumque illi castitas placeat dubitare non possunt, vident esse consequens nequaquam illum
fuisse permissurum, ut haec acciderent sanctis suis, si eo modo perire posset sanctitas, quam
contulit eis et diligit in eis.

Deus suam civitatem non deserit.
29. Habet itaque omnis familia summi et veri Dei consolationem suam, non fallacem nec in spe
rerum nutantium vel labentium constitutam, vitamque etiam ipsam temporalem minime
paenitendam, in qua eruditur ad aeternam, bonisque terrenis tamquam peregrina utitur nec
capitur, malis autem aut probatur aut emendatur. Illi vero, qui probitati eius insultant eique dicunt,
cum forte in aliqua temporalia mala devenerit: Ubi est Deus tuus? 88 ipsi dicant, ubi sint dii eorum,
cum talia patiuntur, pro quibus evitandis eos vel colunt vel colendos esse contendunt. Nam ista
respondet: Deus meus ubique praesens est, ubique totus, nusquam inclusus, qui possit adesse
secretus, abesse non motus; ille cum me adversis rebus exagitat, aut merita examinat aut peccata
castigat mercedemque mihi aeternam pro toleratis pie malis temporalibus servat; vos autem qui
estis, cum quibus loqui dignum sit saltem de diis vestris, quanto minus de Deo meo, qui terribilis
est super omnes deos, quoniam <omnes> dii gentium daemonia, Dominus autem caelos fecit 89.

Quae mala sequantur copiarum abundantiam.
30. Si Nasica ille Scipio vester quondam pontifex viveret, quem sub terrore belli Punici in
suscipiendis Phrygiis sacris, cum vir optimus quaereretur, universus senatus elegit 90, cuius os
fortasse non auderetis aspicere, ipse vos ab hac impudentia cohiberet. Cur enim afflicti rebus
adversis de temporibus querimini Christianis, nisi quia vestram luxuriam cupitis habere securam et
perditissimis moribus remota omni molestiarum asperitate diffluere? Neque enim propterea cupitis
habere pacem et omni genere copiarum abundare, ut his bonis honeste utamini, hoc est modeste,
sobrie, temperanter, pie, sed ut infinita varietas voluptatum insanis effusionibus exquiratur,
secundisque rebus ea mala oriantur in moribus, quae saevientibus peiora sunt hostibus. At ille
Scipio pontifex maximus vester, ille iudicio totius senatus vir optimus, istam vobis metuens
calamitatem nolebat aemulam tunc imperii Romani Carthaginem dirui et decernenti ut dirueretur
contradicebat Catoni 91, timens infirmis animis hostem securitatem et tamquam pupillis civibus
idoneum tutorem necessarium videns esse terrorem. Nec eum sententia fefellit: re ipsa probatum
est quam verum diceret. Deleta quippe Carthagine magno scilicet terrore Romanae rei publicae
depulso et exstincto tanta de rebus prosperis orta mala continuo subsecuta sunt, ut corrupta
diruptaque concordia prius saevis cruentisque seditionibus, deinde mox malarum conexione
causarum bellis etiam civilibus tantae strages ederentur, tantus sanguis effunderetur, tanta
cupiditate proscriptionum ac rapinarum ferveret immanitas, ut Romani illi, qui vita integriore mala
metuebant ab hostibus, perdita integritate vitae crudeliora paterentur a civibus; eaque ipsa libido
dominandi, quae inter alia vitia generis humani meracior inerat universo populo Romano, postea
quam in paucis potentioribus vicit, obtritos fatigatosque ceteros etiam iugo servitutis oppressit.

Dominandi voluptas corrumpit mores.
31. Nam quando illa quiesceret in superbissimis mentibus, donec continuatis honoribus ad
potestatem regiam perveniret? Honorum porro continuandorum facultas non esset, nisi ambitio
praevaleret. Minime autem praevaleret ambitio, nisi in populo avaritia luxuriaque corrupto. Avarus
vero luxuriosusque populus secundis rebus effectus est, quas Nasica ille providentissime cavendas
esse censebat, quando civitatem hostium maximam, fortissimam opulentissimam nolebat auferri,
ut timore libido premeretur, libido pressa non luxuriaretur luxuriaque cohibita nec avaritia
grassaretur; quibus vitiis obseratis civitati utilis virtus floreret et cresceret eique virtuti libertas
congrua permaneret. Hinc etiam erat et ex hac providentissima patriae caritate veniebat, quod
idem ipse vester pontifex maximus, a senatu illius temporis (quod saepe dicendum est) electus sine
ulla sententiarum discrepantia vir optimus, caveam theatri senatum construere molientem ab hac
dispositione et cupiditate compescuit persuasitque oratione gravissima, ne Graecam luxuriam
virilibus patriae moribus paterentur obrepere et ad virtutem labefactandam enervandamque
Romanam peregrinae consentire nequitiae, tantumque auctoritate valuit, ut verbis eius commota
senatoria providentia etiam subsellia, quibus ad horam congestis in ludorum spectaculo iam uti

19

