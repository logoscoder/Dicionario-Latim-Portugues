qui ascendit super omnes caelos, ut adimpleret omnia. Et ipse dedit quosdam quidem Apostolos,
quosdam autem Prophetas, quosdam vero Evangelistas, quosdam autem pastores et doctores ad
consummationem sanctorum in opus ministerii, in aedificationem corporis Christi, donec
occurramus omnes in unitatem fidei et agnitionem Filii Dei, in virum perfectum, in mensuram
aetatis plenitudinis Christi; ut ultra non simus parvuli iactati et circumlati omni vento doctrinae, in
illusione hominum, in astutia ad machinationem erroris, veritatem autem facientes in caritate
augeamur in illo per omnia, qui est caput Christus; ex quo totum corpus connexum et compactum
per omnem tactum subministrationis secundum operationem in mensuram uniuscuiusque partis
incrementum corporis facit in aedificationem sui in caritate 70. Ecce qui est vir perfectus, caput et
corpus, quod constat omnibus membris, quae suo tempore complebuntur, quotidie tamen eidem
corpori accedunt, dum aedificatur Ecclesia, cui dicitur: Vos autem estis corpus Christi et membra 71,
et alibi: Pro corpore, inquit, eius quod est Ecclesia 72, itemque alibi: Unus panis, unum corpus multi
sumus 73. De cuius corporis aedificatione et hic dictum est: Ad consummationem sanctorum in opus
ministerii, in aedificationem corporis Christi 74; ac deinde subiectum unde nunc agimus: Donec
occurramus omnes in unitatem fidei et agnitionem Filii Dei, in virum perfectum, in mensuram
aetatis plenitudinis Christi, et cetera 75; donec eadem mensura in quo corpore intellegenda esset,
ostenderet dicens: Augeamur in illo per omnia, qui est caput Christus; ex quo totum corpus
connexum et compactum per omnem tactum subministrationis secundum operationem in
mensuram uniuscuiusque partis 76. Sicut ergo est mensura uniuscuiusque partis, ita totius corporis,
quod omnibus suis partibus constat, est utique mensura plenitudinis, de qua dictum est: In
mensuram aetatis plenitudinis Christi 77. Quam plenitudinem etiam illo commemoravit loco, ubi ait
de Christo: Et ipsum dedit caput super omnia Ecclesiae, quae est corpus eius, plenitudo eius, qui
omnia in omnibus impletur 78. Verum si hoc ad resurrectionis formam, in qua erit unusquisque,
referendum esset, quid nos impediret nominato viro intellegere et feminam, ut virum pro homine
positum acciperemus? sicut in eo quod dictum est: Beatus vir qui timet Dominum 79, utique ibi sunt
et feminae, quae timent Dominum.

Quae futura sint membra corporum...
19. 1. Quid iam respondeam de capillis atque unguibus? Semel quippe intellecto ita nihil periturum
esse de corpore, ut deforme nihil sit in corpore, simul intellegitur ea, quae deformem factura
fuerant enormitatem, massae ipsi accessura esse, non locis in quibus membrorum forma turpetur.
Velut si de limo vas fieret, quod rursus in eumdem limum redactum totum de toto iterum fieret, non
esset necesse ut illa pars limi, quae in ansa fuerat, ad ansam rediret, aut quae fundum fecerat, ipsa
rursus faceret fundum, dum tamen totum reverteretur in totum, id est, totus ille limus in totum vas
nulla sui perdita parte remearet. Quapropter si capilli totiens tonsi unguesve desecti ad sua loca
deformiter redeunt, non redibunt; nec tamen cuique resurgenti peribunt, quia in eamdem carnem,
ut quemcumque ibi locum corporis teneant, servata partium congruentia materiae mutabilitate
vertentur. Quamvis quod ait Dominus: Capillus capitis vestri non peribit 80, non de longitudine, sed
de numero capillorum dictum multo aptius possit intellegi; unde et alibi dicit: Capilli capitis vestri
numerati sunt omnes 81. Neque hoc ideo dixerim, quod aliquid existimem corpori cuique periturum,
quod naturaliter inerat; sed quod deforme natum fuerat (non utique ob aliud, nisi ut hinc quoque
ostenderetur, quam sit poenalis condicio ista mortalium), sic esse rediturum, ut servata integritate
substantiae deformitas pereat. Si enim statuam potest artifex homo, quam propter aliquam causam
deformem fecerat, conflare et pulcherrimam reddere, ita ut nihil inde substantiae, sed sola
deformitas pereat, ac si quid in illa figura priore indecenter exstabat nec parilitate partium
congruebat, non de toto, unde fecerat, amputare atque separare, sed ita conspergere universo
atque miscere, ut nec foeditatem faciat nec minuat quantitatem; quid de omnipotenti Artifice
sentiendum est? Ergone non poterit quasque deformitates humanorum corporum, non modo
usitatas, verum etiam raras atque monstrosas, quae huic miserae vitae congruunt, abhorrent
autem ab illa futura felicitate sanctorum, sic auferre ac perdere, ut quascumque earum faciunt etsi
naturalia, tamen indecora excrementa substantiae corporalis, nulla eius deminutione tolluntur?

... et congruentia partium.
19. 2. Ac per hoc non est macris pinguibusque metuendum, ne ibi etiam tales sint, quales si
possent nec hic esse voluissent. Omnis enim corporis pulchritudo est partium congruentia cum
quadam coloris suavitate. Ubi autem non est partium congruentia, aut ideo quid offendit quia
pravum est, aut ideo quia parum, aut ideo quia nimium. Proinde nulla erit deformitas, quam facit
incongruentia partium, ubi et quae prava sunt corrigentur, et quod minus est quam decet, unde
Creator novit, inde supplebitur, et quod plus est quam decet, materiae servata integritate
detrahetur. Coloris porro suavitas quanta erit, ubi iusti fulgebunt sicut sol in regno Patris sui 82!
Quae claritas in Christi corpore, cum resurrexit, ab oculis discipulorum potius abscondita fuisse

412

