12. 6. Qui audit haec Catonis verba sive Sallustii, putat, quales laudantur Romani veteres, omnes
eos tales tunc fuisse vel plures. Non ita est; alioquin vera non essent, quae ipse item scribit, ea
quae commemoravi in secundo libro huius operis 37, ubi dicit, iniurias validiorum et ob eas
discessionem plebis a patribus aliasque dissensiones domi fuisse iam inde a principio, neque
amplius aequo et modesto iure, actum quam expulsis regibus, quamdiu metus a Tarquinio fuit,
donec bellum grave, quod propter ipsum cum Etruria susceptum fuerat, finiretur; postea vero servili
imperio patres exercuisse plebem, regio more verberasse, agro pepulisse et ceteris expertibus
solos egisse in imperio 38; quarum discordiarum, dum illi dominari vellent, illi servire nollent, finem
fuisse bello Punico secundo, quia rursus gravis metus coepit urgere atque ab illis perturbationibus
alia maiore cura cohibere animos inquietos et ad concordiam revocare civilem. Sed per quosdam
paucos, qui pro suo modo boni erant, magna administrabantur atque illis toleratis ac temperatis
malis paucorum bonorum providentia res illa crescebat; sicut idem historicus dicit multa sibi legenti
et audienti, quae populus Romanus domi militiaeque mari atque terra praeclara facinora fecerit,
libuisse attendere quae res maxime tanta negotia sustinuisset 39; quoniam sciebat saepenumero
parva manu cum magnis legionibus hostium contendisse Romanos, cognoverat parvis copiis bella
gesta cum opulentis regibus; sibique multa agitanti constare dixit, paucorum civium egregiam
virtutem cuncta patravisse, eoque factum ut divitias paupertas, multitudinem paucitas superaret.
Sed postquam luxu atque desidia, inquit, civitas corrupta est, rursus res publica magnitudine sui
imperatorum atque magistratuum vitia sustentabat 40. Paucorum igitur virtus ad gloriam, honorem,
imperium vera via, id est ipsa virtute, nitentium etiam a Catone laudata est. Hinc erat domi
industria, quam commemoravit Cato, ut aerarium esset opulentum, tenues res privatae. Unde
corruptis moribus vitium e contrario posuit, publice egestatem, privatim opulentiam 41.

Gentium heros sibi gloriam requirit.
13. Quam ob rem cum diu fuissent regna Orientis illustria, voluit Deus et occidentale fieri, quod
tempore esset posterius, sed imperii latitudine et magnitudine illustrius, idque talibus potissimum
concessit hominibus ad domanda gravia mala multarum gentium, qui causa honoris laudis et
gloriae consuluerunt patriae, in qua ipsam gloriam requirebant, salutemque eius saluti suae
praeponere non dubitaverunt, pro isto uno vitio, id est amore laudis, pecuniae cupiditatem et multa
alia vitia comprimentes. Nam sanius videt, qui et amorem laudis vitium esse cognoscit, quod nec
poetam fugit Horatium, qui ait:
Laudis amore tumes: sunt certa piacula, quae te
Ter pure lecto poterunt recreare libello 42.
Idemque in carmine lyrico ad reprimendam dominandi libidinem ita cecinit:
Latius regnes avidum domando
Spiritum, quam si Libyam remotis
Gadibus iungas et uterque Poenus
Serviat uni 43.
Verum tamen qui libidines turpiores fide pietatis impetrato Spiritu Sancto et amore intellegibilis
pulchritudinis non refrenant, melius saltem cupiditate humanae laudis et gloriae non quidem iam
sancti, sed minus turpes sunt. Etiam Tullius hinc dissimulare non potuit in eisdem libris quos De re
publica scripsit, ubi loquitur de instituendo principe civitatis, quem dicit alendum esse gloria, et
consequenter commemorat maiores suos multa mira atque praeclara gloriae cupiditate fecisse 44.
Huic igitur vitio non solum non resistebant, verum etiam id excitandum et accendendum esse
censebant, putantes hoc utile esse rei publicae. Quamquam nec in ipsis philosophiae libris Tullius
ab hac peste dissimulet, ubi eam luce clarius confitetur. Cum enim de studiis talibus loqueretur,
quae utique sectanda sunt fine veri boni, non ventositate laudis humanae, hanc intulit universalem
generalemque sententiam: Honos alit artes, omnesque accenduntur ad studia gloria iacentque ea
semper, quae apud quosque improbantur 45.

Gloriam heros christianorum Deo tribuit.
14. Huic igitur cupiditati melius resistitur sine dubitatione quam ceditur. Tanto enim quisque est
Deo similior, quanto est ab hac immunditia mundior. Quae in hac vita etsi non funditus eradicatur
ex corde, quia etiam bene proficientes animos temptare non cessat: saltem cupiditas gloriae
superetur dilectione iustitiae, ut, si alicubi iacent quae apud quosque improbantur, si bona, si recta
sunt, etiam ipse amor humanae laudis erubescat et cedat amori veritatis. Tam enim est hoc vitium
inimicum piae fidei, si maior in corde sit cupiditas gloriae quam Dei timor vel amor, ut Dominus
diceret: Quo modo potestis credere gloriam ab invicem exspectantes et gloriam quae a solo Deo
est non quaerentes? 46 Item de quibusdam, qui in eum crediderant et verebantur palam confiteri,
ait evangelista: Dilexerunt gloriam hominum magis quam Dei 47. Quod sancti Apostoli non fecerunt;
qui cum in his locis praedicarent Christi nomen, ubi non solum improbabatur (sicut ille ait:

79

