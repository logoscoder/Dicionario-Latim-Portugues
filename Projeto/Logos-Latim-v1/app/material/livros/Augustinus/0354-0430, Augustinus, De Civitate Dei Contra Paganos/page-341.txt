actuoso et ex utroque composito, quamvis salva fide quisque possit in quolibet eorum vitam ducere
et ad sempiterna praemia pervenire, interest tamen quid amore teneat veritatis, quid officio
caritatis impendat. Nec sic esse quisque debet otiosus, ut in eodem otio utilitatem non cogitet
proximi, nec sic actuosus, ut contemplationem non requirat Dei. In otio non iners vacatio delectare
debet, sed aut inquisitio aut inventio veritatis, ut in ea quisque proficiat et quod invenerit ne alteri
invideat. In actione vero non amandus est honor in hac vita sive potentia, quoniam omnia vana sub
sole 54, sed opus ipsum, quod per eumdem honorem vel potentiam fit, si recte atque utiliter fit, id
est, ut valeat ad eam salutem subditorum, quae secundum Deum est; unde iam superius
disputavimus 55. Propter quod ait Apostolus: Qui episcopatum desiderat, bonum opus desiderat 56.
Exponere voluit quid sit episcopatus, quia nomen est operis, non honoris. Graecum est enim atque
inde ductum vocabulum, quod ille qui praeficitur eis quibus praeficitur superintendit, curam scilicet
eorum gerens; skopos quippe "intentio" est; ergo
, si velimus, Latine "superintendere"
possumus dicere, ut intellegat non se esse episcopum, qui praeesse dilexerit, non prodesse. Itaque
ab studio cognoscendae veritatis nemo prohibetur, quod ad laudabile pertinet otium; locus vero
superior, sine quo regi populus non potest, etsi ita teneatur atque administretur ut decet, tamen
indecenter appetitur. Quamobrem otium sanctum quaerit caritas veritatis; negotium iustum suscipit
necessitas caritatis. Quam sarcinam si nullus imponit, percipiendae atque intuendae vacandum est
veritati; si autem imponitur, suscipienda est propter caritatis necessitatem; sed nec sic omni modo
veritatis delectatio deserenda est, ne subtrahatur illa suavitas et opprimat ista necessitas.

Pax est in aeternitate et quaedam in tempore.
20. Quamobrem summum bonum civitatis Dei cum sit pax aeterna atque perfecta, non per quam
mortales transeant nascendo atque moriendo, sed in qua immortales maneant nihil adversi omnino
patiendo; quis est qui illam vitam vel beatissimam neget vel in eius comparatione istam, quae hic
agitur, quantislibet animi et corporis externarumque rerum bonis plena sit, non miserrimam
iudicet? Quam tamen quicumque sic habet, ut eius usum referat ad illius finem, quam diligit
ardentissime ac fidelissime sperat, non absurde dici etiam nunc beatus potest, spe illa potius quam
re ista. Res ista vero sine spe illa beatitudo falsa et magna miseria est; non enim veris animi bonis
utitur, quoniam non est vera sapientia, quae intentionem suam in his quae prudenter discernit,
gerit fortiter, cohibet temperanter iusteque distribuit, non ad illum dirigit finem, ubi erit Deus omnia
in omnibus 57, aeternitate certa et pace perfecta.
Quae res populi fuerit Romae et in mundo (21-28)

Cohaerent populus, res populi, ius et iustitia.
21. 1. Quapropter nunc est locus, ut quam potero breviter ac dilucide expediam, quod in secundo
huius operis libro me demonstraturum esse promisi 58, secundum definitiones, quibus apud
Ciceronem utitur Scipio in libris De re publica, numquam rem publicam fuisse Romanam. Breviter
enim rem publicam definit esse rem populi 59. Quae definitio si vera est, numquam fuit Romana res
publica, quia numquam fuit res populi, quam definitionem voluit esse rei publicae. Populum enim
esse definivit coetum multitudinis iuris consensu et utilitatis communione sociatum 60. Quid autem
dicat iuris consensum, disputando explicat, per hoc ostendens geri sine iustitia non posse
rempublicam; ubi ergo iustitia vera non est, nec ius potest esse. Quod enim iure fit, profecto iuste
fit; quod autem fit iniuste, nec iure fieri potest. Non enim iura dicenda sunt vel putanda iniqua
hominum constituta, cum illud etiam ipsi ius esse dicant, quod de iustitiae fonte manaverit,
falsumque esse, quod a quibusdam non recte sentientibus dici solet, id esse ius, quod ei, qui plus
potest, utile est 61. Quocirca ubi non est vera iustitia, iuris consensu sociatus coetus hominum non
potest esse et ideo nec populus iuxta illam Scipionis vel Ciceronis definitionem; et si non populus,
nec res populi, sed qualiscumque multitudinis, quae populi nomine digna non est. Ac per hoc, si
respublica res est populi et populus non est, qui consensu non sociatus est iuris, non est autem ius,
ubi nulla iustitia est: procul dubio colligitur, ubi iustitia non est, non esse rempublicam. Iustitia porro
ea virtus est, quae sua cuique distribuit. Quae igitur iustitia est hominis, quae ipsum hominem Deo
vero tollit et immundis daemonibus subdit? Hoccine est sua cuique distribuere? An qui fundum
aufert eius, a quo emptus est, et tradit ei, qui nihil habet in eo iuris, iniustus est; et qui se ipsum
aufert dominanti Deo, a quo factus est, et malignis servit spiritibus, iustus est?

Deo subdi oportet, rationi et regibus.
21. 2. Disputatur certe acerrime atque fortissime in eisdem ipsis De republica libris adversus
iniustitiam pro iustitia. Et quoniam, cum prius ageretur pro iniustitiae partibus contra iustitiam et
diceretur nisi per iniustitiam rempublicam stare gerique non posse, hoc veluti validissimum positum

341

