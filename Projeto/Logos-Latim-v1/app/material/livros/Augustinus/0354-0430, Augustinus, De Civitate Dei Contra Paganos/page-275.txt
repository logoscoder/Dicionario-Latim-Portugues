sunt decem memorabiles plagae, cum dimittere populum Dei nollent, aqua in sanguinem versa,
rana et sciniphes, cynomyia, mors pecorum, ulcera, grando, locusta, tenebrae, mors
primogenitorum 176. Ad extremum Israelitas, quos plagis tot tantisque perfracti tandem aliquando
dimiserant, Aegyptii in mari Rubro dum persequuntur exstincti sunt. Illis quippe abeuntibus divisum
mare viam fecit; hos autem insequentes in se rediens unda submersit 177. Deinde per annos
quadraginta duce Moyse Dei populus in deserto actus est, quando tabernaculum testimonii
nuncupatum est, ubi Deus sacrificiis futura praenuntiantibus colebatur, cum scilicet iam data lex
fuisset in monte multum terribiliter; attestabatur enim evidentissima mirabilibus signis vocibusque
divinitas. Quod factum est, mox ut exitum est de Aegypto et in deserto populus esse coepit,
quinquagesimo die post celebratum Pascha per ovis immolationem; qui usque adeo typus Christi
est praenuntians eum per victimam passionis de hoc mundo transiturum ad Patrem (Pascha quippe
hebraea lingua Transitus interpretatur 178 ), ut iam cum revelaretur Testamentum Novum,
posteaquam Pascha nostrum immolatus est Christus 179, quinquagesimo die veniret de caelo
Spiritus Sanctus 180, qui dictus est in Evangelio digitus Dei 181, ut recordationem nostram in primi
praefigurati facti memoriam revocaret, quia et legis illae tabulae digito Dei scriptae referuntur 182.

Iosue in terram promissionis duxit.
43. 2. Defuncto Moyse populum rexit Iesus Nave et in terram promissionis introduxit eamque
populo divisit. Ab his duobus mirabilibus ducibus bella etiam prosperrime ac mirabiliter gesta sunt,
Deo contestante non tam propter merita Hebraei populi quam propter peccata earum, quae
debellabantur, gentium illas eius provenisse victorias. Post istos duces iudices fuerunt, iam in terra
promissionis populo collocato, ut inciperet interim reddi Abrahae prima promissio de gente una, id
est Hebraea, et terra Chanaan 183, nondum de omnibus gentibus et toto orbe terrarum; quod Christi
adventus in carne et non veteris Legis observationes, sed Evangelii fides fuerat impletura. Cuius rei
praefiguratio facta est, quod non Moyses, qui legem populo acceperat in monte Sina, sed Iesus, cui
etiam nomen Deo praecipiente mutatum fuerat ut Iesus vocaretur 184, populum in terram
promissionis induxit. Temporibus autem iudicum, sicut se habebant et peccata populi et
misericordia Dei, alternaverunt prospera et adversa bellorum 185.

In David Dei civitas in exordio iuventutis fuit.
43. 3. Inde ventum est ad regum tempora, quorum primus regnavit Saul; cui reprobato et bellica
clade prostrato 186 eiusque stirpe reiecta, ne inde reges orerentur, David successit in regnum, cuius
maxime Christus dictus est filius. In quo articulus quidam factus est et exordium quodammodo
iuventutis populi Dei; cuius generis quaedam velut adulescentia ducebatur ab ipso Abraham usque
ad hunc David. Neque enim frustra Matthaeus evangelista sic generationes commemoravit, ut hoc
primum intervallum quattuordecim generationibus commendaret, ab Abraham scilicet usque ad
David 187. Ab adulescentia quippe incipit homo posse generare; propterea generationum ex
Abraham sumpsit exordium; qui etiam pater gentium constitutus est, quando mutatum nomen
accepit. Ante hunc ergo velut pueritia fuit huius generis populi Dei a Noe usque ad ipsum Abraham;
et ideo in lingua inventa est, id est hebraea. A pueritia namque homo incipit loqui post infantiam,
quae hinc appellata est, quod fari non potest. Quam profecto aetatem primam demergit oblivio,
sicut aetas prima generis humani est deleta diluvio. Quotus enim quisque est, qui suam recordetur
infantiam? Quamobrem in isto procursu civitatis Dei, sicut superior unam eamdemque primam, ita
duas aetates secundam et tertiam liber iste contineat, in qua tertia propter vaccam trimam, capram
trimam, arietem trimum et impositum est Legis iugum et apparuit abundantia peccatorum et regni
terreni surrexit exordium, ubi non defuerunt spiritales, quorum in turture et columba figuratum est
sacramentum 188.

19

LIBER XVII
BREVICULUS

1. De temporibus Prophetarum.
2. Quo tempore sit impleta promissio Dei de terra Chanaan, quam in possessionem etiam Israel
carnalis accepit.
3. De tripertitis significationibus Prophetarum, quae nunc ad terrenam, nunc ad caelestem
Ierusalem, nunc autem ad utramque referuntur.

275

