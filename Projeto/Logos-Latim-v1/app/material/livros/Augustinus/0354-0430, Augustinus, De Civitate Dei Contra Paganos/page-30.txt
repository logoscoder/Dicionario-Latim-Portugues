...quia defuit agendae vitae ratio.
18. 3. Cernis tamen, ut opinor, et quisquis adverterit, facillime perspicit, colluvie morum
pessimorum quo illa civitas prolapsa fuerit ante nostri superni Regis adventum. Haec enim gesta
sunt non solum antequam Christus in carne praesens docere coepisset, verum etiam antequam de
Virgine natus esset. Cum igitur tot et tanta mala temporum illorum vel tolerabiliora superius, vel
post eversam Carthaginem intoleranda et horrenda diis suis imputare non audeant, opiniones
humanis mentibus, unde talia vitia silvescerent, astutia maligna inserentibus: cur mala praesentia
Christo imputant, qui doctrina saluberrima et falsos ac fallaces deos coli vetat et istas hominum
noxias flagitiosasque cupiditates divina auctoritate detestans atque condemnans his malis
tabescenti ac labenti mundo ubique familiam suam sensim subtrahit, qua condat aeternam et non
plausu vanitatis, sed iudicio veritatis gloriosissimam civitatem?

Christus vera dedit agendae vitae praecepta.
19. Ecce Romana res publica (quod non ego primus dico, sed auctores eorum, unde haec mercede
didicimus, tanto ante dixerunt ante Christi adventum) paulatim mutata ex pulcherrima atque
optima pessima ac flagitiosissima facta est. Ecce ante Christi adventum, post deletam Carthaginem
Maiorum mores non paulatim, ut antea, sed torrentis modo praecipitati, adeo iuventus luxu atque
avaritia corrupta est 37. Legant nobis contra luxum et avaritiam praecepta deorum suorum populo
Romano data; cui utinam tantum casta et modesta reticerent, ac non etiam ab illo probrosa et
ignominiosa deposcerent, quibus per falsam divinitatem perniciosam conciliarent auctoritatem.
Legant nostra et per Prophetas et per sanctum Evangelium, et per apostolicos Actus et per
Epistulas tam multa contra avaritiam atque luxuriam ubique populis ad hoc congregatis quam
excellenter, quam divine non tamquam ex philosophorum concertationibus strepere, sed tamquam
ex oraculis et Dei nubibus intonare. Et tamen luxu atque avaritia saevisque ac turpibus moribus
ante adventum Christi rem publicam pessimam ac flagitiosissimam factam non imputant diis suis;
adflictionem vero eius, quamcumque isto tempore superbia deliciaeque eorum perpessae fuerint,
religioni increpitant Christianae. Cuius praecepta de iustis probisque moribus si simul audirent
atque curarent reges terrae et omnes populi, principes et omnes iudices terrae, iuvenes et virgines,
seniores cum iunioribus 38, aetas omnis capax et uterque sexus, et quos baptista Iohannes
alloquitur, exactores ipsi atque milites 39: et terras vitae praesentis ornaret sua felicitate res
publica, et vitae aeternae culmen beatissime regnatura conscenderet. Sed quia iste audit, ille
contemnit, pluresque vitiis male blandientibus quam utili virtutum asperitati sunt amiciores:
tolerare Christi famuli iubentur, sive sint reges sive principes sive iudices, sive milites sive
provinciales, sive divites sive pauperes, sive liberi sive servi, utriuslibet sexus, etiam pessimam, si
ita necesse est, flagitiosissimamque rem publicam et in illa Angelorum quadam sanctissima atque
augustissima curia caelestique re publica, ubi Dei voluntas lex est, clarissimum sibi locum etiam
ista tolerantia comparare.

Quandoque turpissima est vitae agendae ratio.
20. Verum tales cultores et dilectores deorum istorum, quorum etiam imitatores in sceleribus et
flagitiis se esse laetantur, nullo modo curant pessimam ac flagitiosissimam esse rem publicam.
"Tantum stet", inquiunt, "tantum floreat copiis referta, victoriis gloriosa, vel, quod est felicius, pace
secura sit. Et quid ad nos? Immo id ad nos magis pertinet, si divitias quisque augeat semper, quae
cotidianis effusionibus suppetant, per quas sibi etiam infirmiores subdat quisque potentior.
Obsequantur divitibus pauperes causa saturitatis atque ut eorum patrociniis quieta inertia
perfruantur, divites pauperibus ad clientelas et ad ministerium sui fastus abutantur. Populi plaudant
non consultoribus utilitatum suarum, sed largitoribus voluptatum. Non dura iubeantur, non
prohibeantur impura. Reges non curent quam bonis, sed quam subditis regnent. Provinciae regibus
non tamquam rectoribus morum, sed tamquam rerum dominatoribus et deliciarum suarum
provisoribus serviant, eosque non sinceriter honorent, sed <nequiter ac> serviliter timeant. Quid
alienae vineae potius quam quid suae vitae quisque noceat, legibus advertatur. Nullus ducatur ad
iudices, nisi qui alienae rei domui saluti vel cuiquam invito fuerit importunus aut noxius; ceterum de
suis vel cum suis vel cum quibusque volentibus faciat quisque quod libet. Abundent publica scorta
vel propter omnes, quibus frui placuerit, vel propter eos maxime, qui habere privata non possunt.
Exstruantur amplissimae atque ornatissimae domus, opipara convivia frequententur, ubi cuique
libuerit et potuerit, die noctuque ludatur bibatur, vomatur diffluatur. Saltationes undique
concrepent, theatra inhonestae laetitiae vocibus atque omni genere sive crudelissimae sive
turpissimae voluptatis exaestuent. Ille sit publicus inimicus, cui haec felicitas displicet; quisquis
eam mutare vel auferre temptaverit, eum libera multitudo avertat ab auribus, evertat a sedibus,
auferat a viventibus. Illi habeantur dii veri, qui hanc adipiscendam populis procuraverint
adeptamque servaverint. Colantur ut voluerint, ludos exposcant quales voluerint, quos cum suis vel

30

