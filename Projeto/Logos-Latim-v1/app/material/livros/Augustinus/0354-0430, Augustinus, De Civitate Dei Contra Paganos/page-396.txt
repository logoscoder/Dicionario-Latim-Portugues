terram bonam uberem fructum, aliam tricenum, aliam sexagenum, aliam centenum 170, ut sancti
pro suorum diversitate meritorum alii tricenos homines liberent, alii sexagenos, alii centenos, hoc in
die iudicii futurum suspicari solent, non post iudicium. Qua opinione quidam cum videret homines
impunitatem sibi perversissime pollicentes, eo quod omnes isto modo ad liberationem pertinere
posse videantur, elegantissime respondisse perhibetur, bene potius esse vivendum, ut inter eos
quisque reperiatur, qui pro aliis intercessuri sunt liberandis, ne tam pauci sint, ut cito ad numerum
suum vel tricenum vel sexagenum vel centenum unoquoque eorum perveniente multi remaneant,
qui erui iam de poenis illorum intercessione non possint et in eis inveniatur quisquis sibi spem
fructus alieni temeritate vanissima pollicetur. Haec me illis respondisse suffecerit, qui sacrarum
Litterarum, quas communes habemus, auctoritatem non spernunt, sed eas male intellegendo non
quod illae loquuntur, sed hoc potius putant futurum esse quod ipsi volunt. Hac itaque responsione
reddita librum, sicut promisimus, terminamus.

24

LIBER XXII
BREVICULUS

1. De conditione angelorum et hominum.
2. De aeterna Dei et incommutabili voluntate.
3. De promissione aeternae beatitudinis sanctorum et perpetuis suppliciis impiorum.
4. Contra sapientes mundi, qui putant terrena hominum corpora ad caeleste habitaculum non
posse transferri.
5. De resurrectione carnis, quam quidam mundo credente non credunt.
6. Quod Roma conditorem suum Romulum diligendo deum fecerit, Ecclesia autem Christum Deum
credendo dilexerit.
7. Quod ut mundus in Christum crederet, virtutis fuerit divinae, non persuasionis humanae.
8. De miraculis, quae ut mundus in Christum crederet facta sunt et fieri mundo credente non
desinunt.
9. Quod universa miracula, quae per martyres in Christi nomine fiunt, ei fidei testimonium ferant,
qua in Christum martyres crediderunt.
10. Quanto dignius honorentur martyres, qui ideo multa mira obtinent, ut Deus verus colatur, quam
daemones, qui ob hoc quaedam faciunt, ut ipsi dii esse credantur.
11. Contra Platonicos, qui de naturalibus elementorum ponderibus argumentantur terrenum corpus
in caelo esse non posse.
12. Contra calumnias infidelium, quibus Christianos de credita carnis resurrectione irrident.
13. An abortivi non pertineant ad resurrectionem, si pertinent ad numerum mortuorum.
14. An infantes in ea sint resurrecturi habitudine corporis, quam habituri erant aetatis accessu.
15. An ad dominici corporis modum omnium mortuorum resurrectura sint corpora.
16. Qualis intellegenda sit sanctorum conformatio ad imaginem filii Dei.
17. An in suo sexu resuscitanda atque mansura sint corpora feminarum.
18. De viro perfecto, id est Christo, et corpore eius, id est Ecclesia, quae est ipsius plenitudo.

396

