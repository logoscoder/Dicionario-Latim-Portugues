10. 2. Nec, si litteras eorum Christianus ignorans verbis, quae non didicit, in disputatione non
utitur, ut vel naturalem Latine vel physicam Graece appellet eam partem, in qua de naturae
inquisitione tractatur, et rationalem sive logicam, in qua quaeritur quonam modo veritas percipi
possit, et moralem vel ethicam, in qua de moribus agitur bonorumque finibus appetendis
malorumque vitandis, ideo nescit ab uno vero Deo atque optimo et naturam nobis esse, qua facti
ad eius imaginem sumus, et doctrinam, qua eum nosque noverimus, et gratiam, qua illi cohaerendo
beati simus. Haec itaque causa est cur istos ceteris praeferamus, quia, cum alii philosophi ingenia
sua studiaque contriverint in requirendis rerum causis, et quinam esset modus discendi atque
vivendi, isti Deo cognito reppererunt ubi esset et causa constitutae universitatis et lux percipiendae
veritatis et fons bibendae felicitatis. Sive ergo isti Platonici sive quicumque alii quarumlibet gentium
philosophi de Deo ista sentiunt, nobiscum sentiunt. Sed ideo cum Platonicis magis agere placuit
hanc causam, quia eorum sunt litterae notiores. Nam et Graeci, quorum lingua in gentibus
praeminet, eas magna praedicatione celebrarunt, et Latini permoti earum vel excellentia vel gloria,
ipsas libentius didicerunt atque in nostrum eloquium transferendo nobiliores clarioresque fecerunt.

An Plato prophetarum scripta legerit?
11. Mirantur autem quidam nobis in Christi gratia sociati, cum audiunt vel legunt Platonem de Deo
ista sensisse, quae multum congruere veritati nostrae religionis agnoscunt. Unde nonnulli
putaverunt eum, quando perrexit in Aegyptum, Hieremiam audisse prophetam vel Scripturas
propheticas in eadem peregrinatione legisse 31; quorum quidem opinionem in quibusdam libris meis
posui 32. Sed diligenter supputata temporum ratio, quae chronica historia continetur, Platonem
indicat a tempore, quo prophetavit Hieremias, centum ferme annos postea natum fuisse; qui cum
octoginta et unum vixisset, ab anno mortis eius usque ad id tempus, quo Ptolomaeus rex Aegypti
Scripturas propheticas gentis Hebraeorum de Iudaea poposcit et per septuaginta viros Hebraeos,
qui etiam Graecam linguam noverant, interpretandas habendasque curavit, anni reperiuntur ferme
sexaginta. Quapropter in illa peregrinatione sua Plato nec Hieremiam videre potuit tanto ante
defunctum, nec easdem Scripturas legere, quae nondum fuerant in Graecam linguam translatae,
qua ille pollebat; nisi forte, quia fuit acerrimi studii, sicut Aegyptias, ita et istas per interpretem
didicit, non ut scribendo transferret (quod Ptolomaeus pro ingenti beneficio, qui regia potestate
etiam timeri poterat, meruisse perhibetur) 33, sed ut colloquendo quid continerent, quantum capere
posset, addisceret. Hoc ut existimetur, illa suadere videntur indicia, quod liber geneseos sic incipit:
In principio fecit Deus caelum et terram. Terra autem erat invisibilis et incomposita, et tenebrae
<erant> super abyssum, et Spiritus Dei superferebatur super aquam 34; in Timaeo autem Plato,
quem librum de mundi constitutione conscripsit, Deum dicit in illo opere terram primo ignemque
iunxisse 35. Manifestum est autem, quod igni tribuat caeli locum: habet ergo haec sententia
quandam illius similitudinem, qua dictum est: In principio fecit Deus caelum et terram. Deinde ille
duo media, quibus interpositis sibimet haec extrema copularentur, aquam dicit et aerem 36; unde
putatur 37 sic intellexisse quod scriptum est: Spiritus Dei superferebatur super aquam. Parum
quippe attendens quo more soleat illa Scriptura appellare Spiritum Dei, quoniam et aer spiritus
dicitur, quattuor opinatus elementa loco illo commemorata videri potest. Deinde quod Plato dicit
amatorem Dei esse philosophum, nihil sic illis sacris Litteris flagrat 38; et maxime illud (quod et me
plurimum adducit, ut paene assentiar Platonem illorum librorum expertem non fuisse), quod, cum
ad sanctum Moysen ita verba Dei per angelum perferantur, ut quaerenti quod sit nomen eius, qui
eum pergere praecipiebat ad populum Hebraeum ex Aegypto liberandum, respondeatur: Ego sum
qui sum, et dices filiis Israel: qui est, misit me ad vos 39, tamquam in eius comparatione, qui vere
est quia incommutabilis est, ea quae mutabilia facta sunt non sint, vehementer hoc Plato tenuit et
diligentissime commendavit 40. Et nescio utrum hoc uspiam reperiatur in libris eorum, qui ante
Platonem fuerunt, nisi ubi dictum est: Ego sum qui sum, et dices eis: qui est, misit me ad vos.

Qui Platonem secuti fuerint.
12. Sed undecumque ille ista didicerit, sive praecedentibus eum veterum libris sive potius, quo
modo dicit Apostolus, quia quod notum est Dei manifestum est in illis; Deus enim illis manifestavit;
invisibilia enim eius a constitutione mundi per ea, quae facta sunt, intellecta conspiciuntur,
sempiterna quoque virtus eius et divinitas 41: nunc non immerito me Platonicos philosophos
elegisse cum quibus agam, quod in ista quaestione, quam modo suscepimus, agitur de naturali
theologia, utrum propter felicitatem, quae post mortem futura est, uni Deo an pluribus sacra facere
oporteat, satis, ut existimo, exposui. Ideo quippe hos potissimum elegi, quoniam de uno Deo qui
fecit caelum et terram, quanto melius senserunt, tanto ceteris gloriosiores et illustriores habentur,
in tantum aliis praelati iudicio posterorum, ut, cum Aristoteles Platonis discipulus, vir excellentis
ingenii et eloquio Platoni quidem impar, sed multos facile superans, cum sectam Peripateticam
condidisset, quod deambulans disputare consueverat, plurimosque discipulos praeclara fama

121

