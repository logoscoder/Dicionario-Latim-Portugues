et adhuc ab illa caelesti civitate peregrinantis 34, etiam qui imperant serviunt eis, quibus videntur
imperare. Neque enim dominandi cupiditate imperant, sed officio consulendi, nec principandi
superbia, sed providendi misericordia.

Pax est et in condicione servitutis.
15. Hoc naturalis ordo praescribit, ita Deus hominem condidit. Nam: Dominetur, inquit, piscium
maris et volatilium caeli et omnium repentium, quae repunt super terram 35. Rationalem factum ad
imaginem suam noluit nisi irrationabilibus dominari; non hominem homini, sed hominem pecori.
Inde primi iusti pastores pecorum magis quam reges hominum constituti sunt 36, ut etiam sic
insinuaret Deus, quid postulet ordo creaturarum, quid exigat meritum peccatorum. Condicio quippe
servitutis iure intellegitur imposita peccatori. Proinde nusquam Scripturarum legimus "servum",
antequam hoc vocabulo Noe iustus peccatum filii vindicaret 37. Nomen itaque istud culpa meruit,
non natura. Origo autem vocabuli servorum in Latina lingua inde creditur ducta, quod hi, qui iure
belli possent occidi, a victoribus cum servabantur servi fiebant, a servando appellati 38; quod etiam
ipsum sine peccati merito non est. Nam et cum iustum geritur bellum, pro peccato e contrario
dimicatur; et omnis victoria, cum etiam malis provenit, divino iudicio victos humiliat vel emendans
peccata vel puniens. Testis est homo Dei Daniel, cum in captivitate positus peccata sua et peccata
populi sui confitetur Deo et hanc esse causam illius captivitatis pio dolore testatur 39. Prima ergo
servitutis causa peccatum est, ut homo homini condicionis vinculo subderetur; quod non fit nisi Deo
iudicante, apud quem non est iniquitas et novit diversas poenas meritis distribuere delinquentium.
Sicut autem supernus Dominus dicit: Omnis, qui facit peccatum, servus est peccati 40, ac per hoc
multi quidem religiosi dominis iniquis, non tamen liberis serviunt: A quo enim quis devictus est,
huic et servus addictus est 41. Et utique felicius servitur homini, quam libidini, cum saevissimo
dominatu vastet corda mortalium, ut alias omittam, libido ipsa dominandi. Hominibus autem illo
pacis ordine, quo aliis alii subiecti sunt, sicut prodest humilitas servientibus, ita nocet superbia
dominantibus. Nullus autem natura, in qua prius Deus hominem condidit, servus est hominis aut
peccati. Verum et poenalis servitus ea lege ordinatur, quae naturalem ordinem conservari iubet,
perturbari vetat; quia si contra eam legem non esset factum, nihil esset poenali servitute
cohercendum. Ideoque Apostolus etiam servos monet subditos esse dominis suis et ex animo eis
cum bona voluntate servire 42; ut scilicet, si non possunt a dominis liberi fieri, suam servitutem ipsi
quodam modo liberam faciant, non timore subdolo, sed fideli dilectione serviendo, donec transeat
iniquitas et evacuetur omnis principatus et potestas humana 43 et sit Deus omnia in omnibus 44.

Est pax domestica etiam cum servis.
16. Quocirca etiamsi habuerunt servos iusti patres nostri, sic administrabant domesticam pacem,
ut secundum haec temporalia bona filiorum sortem a servorum condicione distinguerent; ad Deum
autem colendum, in quo aeterna bona speranda sunt 45, omnibus domus suae membris pari
dilectione consulerent. Quod naturalis ordo ita praescribit, ut nomen patrum familias hinc exortum
sit et tam late vulgatum, ut etiam inique dominantes hoc se gaudeant appellari 46. Qui autem veri
patres familias sunt, omnibus in familia sua tamquam filiis ad colendum et promerendum Deum
consulunt, desiderantes atque optantes venire ad caelestem domum, ubi necessarium non sit
officium imperandi mortalibus, quia necessarium non erit officium consulendi iam in illa
immortalitate felicibus; quo donec veniatur, magis debent patres quod dominantur, quam servi
tolerare quod serviunt. Si quis autem in domo per inoboedientiam domesticae paci adversatur,
corripitur seu verbo seu verbere seu quolibet alio genere poenae iusto atque licito, quantum
societas humana concedit, pro eius qui corripitur utilitate, ut paci unde dissiluerat coaptetur. Sicut
enim non est beneficentiae adiuvando efficere, ut bonum quod maius est amittatur; ita non est
innocentiae parcendo sinere, ut in malum gravius incidatur. Pertinet ergo ad innocentis officium,
non solum nemini malum inferre, verum etiam cohibere a peccato vel punire peccatum; ut aut ipse
qui plectitur corrigatur experimento, aut alii terreantur exemplo. Quia igitur hominis domus initium
sive particula debet esse civitatis, omne autem initium ad aliquem sui generis finem et omnis pars
ad universi, cuius pars est, integritatem refertur, satis apparet esse consequens, ut ad pacem
civicam pax domestica referatur, id est, ut ordinata imperandi oboediendique concordia
cohabitantium referatur ad ordinatam imperandi oboediendique concordiam civium. Ita fit, ut ex
lege civitatis praecepta sumere patrem familias oporteat, quibus domum suam sic regat, ut sit paci
accommoda civitatis.

Quae sit pax ordo pietas in utraque civitate.
17. Sed domus hominum, qui non vivunt ex fide, pacem terrenam ex huius temporalis vitae rebus
commodisque sectatur; domus autem hominum ex fide viventium exspectat ea, quae in futurum

339

