relictus, quas cito fuerat moriens relicturus. Illi autem infirmiores, qui terrenis his bonis, quamvis ea
non praeponerent Christo, aliquantula tamen cupiditate cohaerebant, quantum haec amando
peccaverint, perdendo senserunt. Tantum quippe doluerunt, quantum se doloribus inseruerant,
sicut Apostolum dixisse supra commemoravi. Oportebat enim ut eis adderetur etiam
experimentorum disciplina, a quibus tam diu fuerat neglecta verborum. Nam cum dixit Apostolus:
Qui volunt divites fieri, incidunt in temptationem et cetera, profecto in divitiis cupiditatem
reprehendit, non facultatem, quoniam praecepit alibi dicens: Praecipe divitibus huius mundi non
superbe sapere neque sperare in incerto divitiarum, sed in Deo vivo, qui praestat nobis omnia
abundanter ad fruendum: bene faciant, divites sint in operibus bonis, facile tribuant, communicent,
thesaurizent sibi fundamentum bonum in futurum, ut apprehendant veram vitam 35. Haec qui de
suis divitiis faciebant, magnis sunt lucris levia damna solati plusque laetati ex his, quae facile
tribuendo tutius servaverunt, quam contristati ex his, quae timide retinendo facilius amiserunt. Hoc
enim potuit in terra perire, quod piguit inde transferre. Nam qui receperunt consilium Domini sui
dicentis: Nolite vobis condere thesauros in terra, ubi tinea et rubigo exterminant et ubi fures
effodiunt et furantur; sed thesaurizate vobis thesaurum in caelo, quo fur non accedit neque tinea
corrumpit; ubi enim est thesaurus tuus, illic erit et cor tuum 36, tribulationis tempore probaverunt
quam recte sapuerint non contemnendo veracissimum praeceptorem et thesauri sui fidelissimum
invictissimumque custodem. Nam si multi gavisi sunt ibi se habuisse divitias suas, quo contigit ut
hostis non accederet: quanto certius et securius gaudere potuerunt, qui monitu Dei sui illuc
migraverunt, quo accedere omnino non posset! Unde Paulinus noster, Nolensis episcopus, ex
opulentissimo divite voluntate pauperrimus et copiosissime sanctus, quando et ipsam Nolam
barbari vastaverunt, cum ab eis teneretur, sic in corde suo, ut ab eo postea cognovimus,
precabatur: Domine, non excrucier propter aurum et argentum; ubi enim sint omnia mea, tu scis.
Ibi enim habebat omnia sua, ubi eum condere et thesaurizare ille monstraverat, qui haec mala
mundo ventura praedixerat. Ac per hoc qui Domino suo monenti oboedierant, ubi et quo modo
thesaurizare deberent, nec ipsas terrenas divitias barbaris incursantibus amiserunt. Quos autem
non oboedisse paenituit, quid de talibus rebus faciendum esset, si non praecedente sapientia, certe
consequente experientia didicerunt.

...sive tormenta atque...
10. 3. At enim quidam boni etiam Christiani tormentis excruciati sunt, ut bona sua hostibus
proderent. Illi vero nec prodere nec perdere potuerunt bonum, quo ipsi boni erant. Si autem
torqueri quam mammona iniquitatis prodere maluerunt, boni non erant. Admonendi autem fuerant,
qui tanta patiebantur pro auro, quanta essent sustinenda pro Christo, ut eum potius diligere
discerent, qui pro se passos aeterna felicitate ditaret, non aurum et argentum, pro quo pati
miserrimum fuit, seu mentiendo occultaretur, seu verum dicendo proderetur. Namque inter
tormenta nemo Christum confitendo amisit, nemo aurum nisi negando servavit. Quocirca utiliora
erant fortasse tormenta, quae bonum incorruptibile amandum docebant, quam illa bona, quae sine
ullo utili fructu dominos sui amore torquebant.

... cruciatus et...
10. 4. Sed quidam etiam non habentes quod proderent, dum non creduntur, torti sunt. Et hi forte
habere cupiebant nec sancta voluntate pauperes erant; quibus demonstrandum fuit non facultates,
sed ipsas cupiditates talibus dignas esse cruciatibus. Si vero vitae melioris proposito reconditum
aurum argentumque non habebant, nescio quidem utrum cuiquam talium acciderit, ut dum habere
creditur torqueretur; verumtamen etiamsi accidit, profecto, qui inter illa tormenta paupertatem
sanctam confitebatur, Christum confitebatur. Quapropter etsi non meruit ab hostibus credi, non
potuit tamen sanctae paupertatis confessor sine caelesti mercede torqueri.

... fames.
10. 5. Multos, inquiunt, etiam Christianos fames diuturna vastavit. Hoc quoque in usus suos boni
fideles pie tolerando verterunt. Quos enim fames necavit, malis vitae huius, sicut corporis morbus,
eripuit: quos autem non necavit, docuit parcius vivere, docuit productius ieiunare.

Non formidandum quod pii necati sunt...
11. Sed enim multi etiam Christiani interfecti sunt, multi multarum mortium foeda varietate
consumpti. Hoc si aegre ferendum est, omnibus, qui in hanc vitam procreati sunt, utique commune
est. Hoc scio, neminem fuisse mortuum, qui non fuerat aliquando moriturus. Finis autem vitae tam
longam quam brevem vitam hoc idem facit. Neque enim aliud melius et aliud deterius, aut aliud

10

