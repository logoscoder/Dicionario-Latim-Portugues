iustitia, et placebit Domino sacrificium Iudae et Hierusalem, utique ostendit eos ipsos, qui
emundabuntur, deinceps in sacrificiis iustitiae Domino esse placituros, ac per hoc ipsi a sua
iniustitia mundabuntur, in qua Domino displicebant. Hostiae porro in plena perfectaque iustitia, cum
mundati fuerint, ipsi erunt. Quid enim acceptius Deo tales offerunt quam se ipsos? Verum ista
quaestio de purgatoriis poenis, ut diligentius pertractetur, in tempus aliud differenda est. Filios
autem Levi et Iudam et Hierusalem ipsam Dei Ecclesiam debemus accipere, non ex Hebraeis
tantum, sed ex aliis etiam gentibus congregatam; nec talem, qualis nunc est, ubi, si dixerimus, quia
peccatum non habemus, nos ipsos seducimus, et veritas in nobis non est 236; sed qualis tunc erit,
velut area per ventilationem 237, ita per iudicium purgata novissimum, eis quoque igne mundatis,
quibus talis mundatio necessaria est, ita ut nullus omnino sit, qui offerat sacrificium pro peccatis
suis. Omnes enim qui sic offerunt, profecto in peccatis sunt, pro quibus dimittendis offerunt, ut,
cum obtulerint acceptumque Deo fuerit, tunc dimittantur.

Quid dixerit Malachia de hostiis iustitiae...
26. 1. Volens autem Deus ostendere civitatem suam tunc in ista consuetudine non futuram dixit
filios Levi oblaturos hostias in iustitia; non ergo in peccato ac per hoc non pro peccato. Unde
intellegi potest in eo quod secutus adiunxit atque ait: Et placebit Domino sacrificium Iudae et
Hierusalem, sicut diebus pristinis et sicut annis prioribus 238, frustra sibi Iudaeos secundum legem
Veteris Testamenti sacrificiorum suorum praeterita tempora polliceri. Non enim tunc in iustitia, sed
in peccatis hostias offerebant, quando pro peccatis praecipue ac primitus offerebant, usque adeo ut
sacerdos ipse, quem debemus utique credere ceteris fuisse iustiorem, secundum Dei mandatum
soleret pro suis primum offerre peccatis, deinde pro populi 239. Quapropter exponere nos oportet,
quomodo sit accipiendum quod dictum est: Sicut diebus pristinis et sicut annis prioribus. Fortassis
enim tempus illud commemorat, quo primi homines in paradiso fuerunt. Tunc enim puri atque
integri ab omni sorde ac labe peccati se ipsos Deo mundissimas hostias offerebant; ceterum ex quo
commissae praevaricationis causa inde dimissi sunt atque humana in eis natura damnata est,
excepto uno Mediatore, et post lavacrum regenerationis quibusque adhuc parvulis: Nemo mundus
a sorde, sicut scriptum est, nec infans, cuius est unius diei vita super terram 240. Quod si
respondetur etiam eos merito dici posse offerre hostias in iustitia, qui offerunt in fide (iustus enim
ex fide vivit 241; quamvis se ipsum seducat, si dixerit se non habere peccatum 242, et ideo non dicat,
quia ex fide vivit); numquid dicturus est quispiam hoc fidei tempus illi fini esse coaequandum,
quando igne iudicii novissimi mundabuntur, qui offerant hostias in iustitia? Ac per hoc quoniam post
talem mundationem nullum peccatum iustos habituros esse credendum est, profecto illud tempus,
quantum attinet ad non habere peccatum, nulli tempori comparandum est, nisi quando primi
homines in paradiso ante praevaricationem innocentissima felicitate vixerunt. Recte itaque
intellegitur hoc significatum esse, cum dictum est: Sicut diebus pristinis et sicut annis prioribus.
Nam et per Isaiam postea quam caelum novum et terra nova promissa est, inter cetera, quae ibi de
sanctorum beatitudine per allegorias et aenigmata exsequitur, quibus expositionem congruam
reddere nos prohibuit vitandae longitudinis cura: Secundum dies, inquit, ligni vitae erunt dies
populi mei 243. Quis autem sacras Litteras adtigit et ignorat ubi Deus plantaverit lignum vitae, a
cuius cibo separatis illis hominibus, quando eos sua de paradiso eiecit iniquitas, eidem ligno
circumposita est ignea terribilisque custodia 244?

... quae erunt immaculatae et sine vitio.
26. 2. Quod si quisquam illos dies ligni vitae, quos commemoravit propheta Isaias, istos qui nunc
aguntur Ecclesiae Christi dies esse contendit ipsumque Christum "lignum vitae" prophetice dictum,
quia ipse est Sapientia Dei, de qua Salomon ait: Lignum vitae est omnibus amplectentibus eam 245;
nec annos egisse aliquos in paradiso illos primos homines, unde tam cito eiecti sunt, ut nullum ibi
gignerent filium, et ideo non posse illud tempus intellegi in eo quod dictum est: Sicut diebus
pristinis et sicut annis prioribus; istam praetereo quaestionem, ne cogar, quod prolixum est, cuncta
discutere, ut aliquid horum veritas manifestata confirmet. Video quippe alterum sensum, ne dies
pristinos et annos priores carnalium sacrificiorum nobis pro magno munere per Prophetam
promissos fuisse credamus. Hostiae namque illae veteris Legis in quibusque pecoribus immaculatae
ac sine ullo prorsus vitio 246 iubebantur offerri, et significabant homines sanctos, qualis solus
inventus est Christus, sine ullo omnino peccato. Proinde quia post iudicium, cum fuerint etiam igne
mundati, qui eiusmodi mundatione sunt digni, in omnibus sanctis nullum invenietur omnino
peccatum, atque ita se ipsos offerent in iustitia, ut tales hostiae omni modo immaculatae ac sine
ullo vitio sint futurae, erunt profecto sicut pristinis diebus et sicut annis prioribus, quando in umbra
huius rei futurae mundissimae offerebantur hostiae. Haec erit namque munditia tunc in immortali
carne ac mente sanctorum, quae figurabatur in illarum corporibus hostiarum.

369

