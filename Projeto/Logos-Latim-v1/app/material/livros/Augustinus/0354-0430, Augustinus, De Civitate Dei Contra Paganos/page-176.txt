24. Credimus et tenemus et fideliter praedicamus, quod Pater genuerit Verbum, hoc est
Sapientiam, per quam facta sunt omnia, unigenitum Filium, unus unum, aeternus coaeternum,
summe bonus aequaliter bonum; et quod Spiritus Sanctus simul et Patris et Filii sit Spiritus et ipse
consubstantialis et coaeternus ambobus; atque hoc totum et Trinitas sit propter proprietatem
personarum et unus Deus propter inseparabilem divinitatem, sicut unus omnipotens propter
inseparabilem omnipotentiam; ita tamen, ut etiam cum de singulis quaeritur unusquisque eorum et
Deus et omnipotens esse respondeatur; cum vero de omnibus simul, non tres dii vel tres
omnipotentes, sed unus Deus omnipotens; tanta ibi est in tribus inseparabilis unitas, quae sic se
voluit praedicari. Utrum autem boni Patris et boni Filii Spiritus Sanctus, quia communis ambobus
est, recte bonitas dici possit amborum, non audeo temerariam praecipitare sententiam;
verumtamen amborum eum dicere sanctitatem facilius ausus fuero, non amborum quasi
qualitatem, sed ipsum quoque substantiam et tertiam in Trinitate personam. Ad hoc enim me
probabilius ducit, quod, cum sit et Pater spiritus et Filius spiritus, et Pater sanctus et Filius sanctus,
proprie tamen ipse vocatur Spiritus Sanctus tamquam sanctitas substantialis et consubstantialis
amborum. Sed si nihil est aliud bonitas divina quam sanctitas, profecto et illa diligentia rationis est,
non praesumptionis audacia, ut in operibus Dei secreto quodam loquendi modo, quo nostra
exerceatur intentio, eadem nobis insinuata intellegatur Trinitas, unamquamque creaturam quis
fecerit, per quid fecerit, propter quid fecerit. Pater quippe intellegitur Verbi, qui dixit ut fiat; quod
autem illo dicente factum est, procul dubio per Verbum factum est; in eo vero quod dicitur: Vidit
Deus, quia bonum est, satis significatur Deum nulla necessitate, nulla suae cuiusquam utilitatis
indigentia, sed sola bonitate fecisse quod factum est, id est, quia bonum est; quod ideo postea
quam factum est dicitur, ut res, quae facta est, congruere bonitati, propter quam facta est,
indicetur. Quae bonitas si Spiritus Sanctus recte intellegitur, universa nobis Trinitas in suis operibus
intimatur. Inde est civitatis sanctae, quae in sanctis angelis sursum est, et origo et informatio et
beatitudo. Nam si quaeratur unde sit: Deus eam condidit; si unde sit sapiens: a Deo illuminatur; si
unde sit felix: Deo fruitur; subsistens modificatur, contemplans illustratur, inhaerens iucundatur;
est, videt, amat; in aeternitate Dei viget, in veritate Dei lucet, in bonitate Dei gaudet.

Tripertita philosophia Trinitati comparatur.
25. Quantum intellegi datur, hinc philosophi sapientiae disciplinam tripertitam esse voluerunt,
immo tripertitam esse animadvertere potuerunt (neque enim ipsi instituerunt ut ita esset, sed ita
esse potius invenerunt), cuius una pars appellaretur physica, altera logica, tertia ethica (quarum
nomina latina iam multorum litteris frequentata sunt, ut naturalis, rationalis moralisque vocarentur;
quas etiam in octavo libro breviter strinximus; non quo sit consequens, ut isti in his tribus aliquid
secundum Deum de Trinitate cogitaverint, quamvis Plato primus istam distributionem repperisse et
commendasse dicatur, cui neque naturarum omnium auctor nisi Deus visus est neque
intellegentiae dator neque amoris, quo bene beateque vivitur, inspirator. Sed certe cum et de
natura rerum et de ratione indagandae veritatis et de boni fine, ad quem cuncta quae agimus
referre debemus, diversi diversa sentiant: in his tamen tribus magnis et generalibus quaestionibus
omnis eorum versatur intentio. Ita cum in unaquaque earum quid quisque sectetur multiplex
discrepantia sit opinionum, esse tamen aliquam naturae causam, scientiae formam, vitae summam
nemo cunctatur. Tria etiam sunt, quae in unoquoque homine artifice spectantur, ut aliquid efficiat:
natura, doctrina, usus; natura ingenio, doctrina scientia, usus fructu diiudicandus est. Nec ignoro,
quod proprie fructus fruentis, usus utentis sit, atque hoc interesse videatur, quod ea re frui dicimur,
quae nos non ad aliud referenda per se ipsa delectat; uti vero ea re, quam propter aliud quaerimus
(unde temporalibus magis utendum est, quam fruendum, ut frui mereamur aeternis; non sicut
perversi, qui frui volunt nummo, uti autem Deo; quoniam non nummum propter Deum impendunt,
sed Deum propter nummum colunt); verumtamen eo loquendi modo, quem plus obtinuit
consuetudo, et fructibus utimur et usibus fruimur; nam et fructus iam proprie dicuntur agrorum,
quibus utique omnes temporaliter utimur. Hoc itaque moreusum dixerim in his tribus, quae in
homine spectanda commonui, quae sunt natura, doctrina, usus. Ex his propter obtinendam beatam
vitam tripertita, ut dixi, a philosophis inventa est disciplina, naturalis propter naturam, rationalis
propter doctrinam, moralis propter usum. Si ergo natura nostra esset a nobis, profecto et nostram
nos genuissemus sapientiam nec eam doctrina, id est aliunde discendo, percipere curaremus; et
noster amor a nobis profectus et ad nos relatus et ad beate vivendum sufficeret nec bono alio quo
frueremur ullo indigeret; nunc vero quia natura nostra, ut esset, Deum habet auctorem, procul
dubio ut vera sapiamus ipsum debemus habere doctorem, ipsum etiam ut beati simus suavitatis
intimae largitorem.

Esse, nosse et diligere in Deo et in nobis.
26. Et nos quidem in nobis, tametsi non aequalem, immo valde longeque distantem, neque
coaeternam et, quo brevius totum dicitur, non eiusdem substantiae, cuius Deus est, tamen qua Deo
nihil sit in rebus ab eo factis natura propinquius, imaginem Dei, hoc est illius summae Trinitatis,

176

