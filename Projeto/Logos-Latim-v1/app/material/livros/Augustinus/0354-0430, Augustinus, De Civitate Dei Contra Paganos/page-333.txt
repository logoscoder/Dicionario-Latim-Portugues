magnorum tamque gravium malorum aut premitur oneribus aut subiacet casibus, nullo modo beata
diceretur, si homines, qui hoc dicunt, sicut victi malis ingravescentibus, cum sibi ingerunt mortem,
cedunt infelicitati, ita victi certis rationibus, cum quaerunt beatam vitam, dignarentur cedere
veritati et non sibi putarent in ista mortalitate fine summi boni esse gaudendum, ubi virtutes ipsae,
quibus hic certe nihil melius atque utilius in homine reperitur, quanto maiora sunt adiutoria contra
vim periculorum, laborum, dolorum, tanto fideliora testimonia miseriarum. Si enim verae virtutes
sunt, quae nisi in eis, quibus vera inest pietas, esse non possunt; non se profitentur hoc posse, ut
nullas miserias patiantur homines, in quibus sunt (neque enim mendaces sunt verae virtutes, ut
hoc profiteantur), sed ut vita humana, quae tot et tantis huius saeculi malis esse cogitur misera,
spe futuri saeculi sit beata, sicut et salva. Quomodo enim beata est, quae nondum salva est? Unde
et apostolus Paulus non de hominibus imprudentibus, impatientibus, intemperantibus et iniquis, sed
de his qui secundum veram pietatem viverent et ideo virtutes, quas haberent, veras haberent, ait:
Spe enim salvi facti sumus. Spes autem quae videtur, non est spes. Quod enim videt quis, quid et
sperat? Si autem quod non videmus speramus, per patientiam exspectamus 14. Sicut ergo spe salvi,
ita spe beati facti sumus, et sicut salutem, ita beatitudinem non iam tenemus praesentem, sed
exspectamus futuram, et hoc per patientiam; quia in malis sumus, quae patienter tolerare
debemus, donec ad illa veniamus bona, ubi omnia erunt, quibus ineffabiliter delectemur, nihil erit
autem, quod iam tolerare debeamus. Talis salus, quae in futuro erit saeculo, ipsa erit etiam finalis
beatitudo. Quam beatitudinem isti philosophi, quoniam non videntes nolunt credere, hic sibi
conantur falsissimam fabricare, quanto superbiore, tanto mendaciore virtute.

Quaedam in familia confligunt.
5. Quod autem socialem vitam volunt esse sapientis, nos multo amplius approbamus. Nam unde
ista Dei civitas, de qua huius operis ecce iam undevicesimum librum versamus in manibus, vel
inchoaretur exortu vel progrederetur excursu vel apprehenderet debitos fines, si non esset socialis
vita sanctorum? Sed in huius mortalitatis aerumna quot et quantis abundet malis humana societas,
quis enumerare valeat? quis aestimare sufficiat? Audiant apud comicos suos hominem cum sensu
atque consensu omnium hominum dicere:
Duxi uxorem; quam ibi miseriam vidi! Nati filii,
Alia cura 15.
Quid itidem illa, quae in amore vitia commemorat idem Terentius: iniuriae, suspiciones, inimicitiae,
bellum, pax rursum 16; nonne res humanas ubique impleverunt? nonne et in amicorum honestis
amoribus plerumque contingunt? nonne his usquequaque plenae sunt res humanae, ubi iniurias,
suspiciones, inimicitias, bellum mala certa sentimus; pacem vero incertum bonum, quoniam corda
eorum, cum quibus eam tenere volumus, ignoramus, et si hodie nosse possemus, qualia cras futura
essent utique nesciremus. Qui porro inter se amiciores solent esse vel debent, quam qui una etiam
continentur domo? Et tamen quis inde securus est, cum tanta saepe mala ex eorum occultis insidiis
exstiterint, tanto amariora, quanto pax dulcior fuit; quae vera putata est, cum astutissime
fingeretur? Propter quod omnium pectora sic attingit, ut cogat in gemitum, quod ait Tullius: Nullae
sunt occultiores insidiae quam hae, quae latent in simulatione officii aut in aliquo necessitudinis
nomine. Nam eum, qui palam est adversarius, facile cavendo vitare possis; hoc vero occultum
intestinum ac domesticum malum non solum exsistit, verum etiam opprimit, antequam prospicere
atque explorare potueris 17. Propter quod etiam divina vox illa: Et inimici hominis domestici eius 18
cum magno dolore cordis auditur, quia etsi quisque tam fortis sit, ut aequo animo perferat, vel tam
vigilans, ut provido consilio caveat, quae adversus eum molitur amicitia simulata, eorum tamen
hominum perfidorum malo, cum eos esse pessimos experitur, si ipse bonus est, graviter excrucietur
necesse est, sive semper mali fuerint et se bonos finxerint, sive in istam malitiam ex bonitate
mutati sint. Si ergo domus, commune perfugium in his malis humani generis, tuta non est, quid
civitas, quae quanto maior est, tanto forum eius litibus et civilibus et criminalibus plenius, etiamsi
quiescant non solum turbulentae, verum saepius et cruentae seditiones ac bella civilia, a quorum
eventis sunt aliquando liberae civitates, a periculis numquam?

In civitate dolenda sunt iudicia.
6. Quid ipsa iudicia hominum de hominibus, quae civitatibus in quantalibet pace manentibus
deesse non possunt, qualia putamus esse, quam misera, quam dolenda? Quando quidem hi
iudicant, qui conscientias eorum, de quibus iudicant, cernere nequeunt. Unde saepe coguntur
tormentis innocentium testium ad alienam causam pertinentem quaerere veritatem. Quid cum in
sua causa quisque torquetur et, cum quaeritur utrum sit nocens, cruciatur et innocens luit pro
incerto scelere certissimas poenas, non quia illud commisisse detegitur, sed quia non commisisse
nescitur? Ac per hoc ignorantia iudicis plerumque est calamitas innocentis. Et quod est
intolerabilius magisque plangendum rigandumque, si fieri possit, fontibus lacrimarum, cum
propterea iudex torqueat accusatum, ne occidat nesciens innocentem, fit per ignorantiae miseriam,

333

