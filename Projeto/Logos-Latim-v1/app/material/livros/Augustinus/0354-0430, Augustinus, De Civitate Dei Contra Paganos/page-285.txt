regnum ab Israel de manu tua; ut hoc intellegatur de manu tua, quod est ab Israel. Populi ergo
Israel personam figurate gerebat homo iste, qui populus regnum fuerat amissurus, Christo Iesu
Domino nostro per Novum Testamentum non carnaliter, sed spiritaliter regnaturo. De quo cum
dicitur: Et dabit illud proximo tuo, ad carnis cognationem id refertur; ex Israel enim Christus
secundum carnem, unde et Saul. Quod vero additum est: bono super te 105, potest quidem intellegi
meliori te; nam et quidam sic sunt interpretati; sed melius sic accipitur bono super te, ut, quia ille
bonus est, ideo sit super te, iuxta illud aliud propheticum: Donec ponam omnes inimicos tuos sub
pedibus tuis 106; in quibus est et Israel, cui suo persecutori regnum abstulit Christus; quamvis fuerit
illic et Israel, in quo dolus non erat 107, quoddam quasi frumentum illarum palearum; nam utique
inde erant Apostoli, inde tot martyres, quorum prior Stephanus; inde tot Ecclesiae, quas apostolus
Paulus commemorat 108, in conversione eius magnificantes Deum.

Israel in duo divisio...
7. 3. De qua re non dubito intellegendum esse quod sequitur: Et dividetur Israel in duo 109; in Israel
scilicet inimicum Christo et Israel adhaerentem Christo; in Israel ad ancillam et Israel ad liberam
pertinentem 110. Nam ista duo genera primum simul erant, velut Abraham adhuc adhaereret
ancillae, donec sterilis per Christi gratiam fecundata clamaret: Eice ancillam et filium eius 111.
Propter peccatum quidem Salomonis regnante filio eius Roboam scimus Israel in duo fuisse divisum
atque ita perseverasse, habentibus singulis partibus reges suos, donec illa gens tota a Chaldaeis
esset ingenti vastatione subversa atque translata. Sed hoc quid ad Saulem, cum, si tale aliquid
comminandum esset, ipsi David fuerit potius comminandum, cuius erat filius Salomon? Postremo
nunc inter se gens Hebraea divisa non est, sed indifferenter in eiusdem erroris societate dispersa
per terras. Divisio vero illa, quam Deus sub persona Saulis, illius regni et populi figuram gerentis,
eidem regno populoque minatus est, aeterna atque immutabilis significata est per hoc, quod
adiunctum est: Et non convertetur neque paenitebit eum; quoniam non est sicut homo, ut
paeniteat eum; ipse minatur, et non permanet 112; id est, homo minatur, et non permanet; non
autem Deus, quem non paenitet, sicut hominem. Ubi enim legitur, quod paeniteat eum, mutatio
rerum significatur, immutabili praescientia manente divina. Ubi ergo non paenitere dicitur, non
mutare intellegitur.

... significat duas civitates.
7. 4. Prorsus insolubilem videmus per haec verba prolatam divinitus fuisse sententiam de ista
divisione populi Israel et omnino perpetuam. Quicumque enim ad Christum transierunt vel
transeunt vel transibunt inde, non erant inde secundum Dei praescientiam, non secundum generis
humani unam eamdemque naturam. Prorsus quicumque ex Israelitis adhaerentes Christo
perseverant in illo, numquam erunt cum eis Israelitis, qui eius inimici usque in finem vitae huius
esse persistunt; sed in divisione, quae hic praenuntiata est, perpetuo permanebunt. Nihil enim
prodest Testamentum Vetus de monte Sina in servitutem generans 113, nisi quia testimonium
perhibet Testamento Novo. Alioquin, quamdiu legitur Moyses, velamen super corda eorum positum
est; cum autem inde quisque transierit ad Christum, auferetur velamen 114. Transeuntium quippe
intentio ipsa mutatur de Vetere ad Novum, ut iam non quisque intendat accipere carnalem, sed
spiritalem felicitatem. Propter quod ipse magnus propheta Samuel, antequam unxisset regem Saul,
quando exclamavit ad Dominum pro Israel, et exaudivit eum, et, cum offerret holocaustosim,
accedentibus alienigenis ad pugnam contra populum Dei tonuit Dominus super eos, et confusi sunt
et offenderunt coram Israel atque superati sunt: assumpsit lapidem unum et statuit illum inter
Massephat novam et veterem, et vocavit nomen eius Abennezer, quod est latine Lapis adiutoris, et
dixit: Usque hoc adiuvit nos Dominus 115. Massephat interpretatur Intentio 116. Lapis ille adiutoris
medietas est Salvatoris, per quem transeundum est a Massephat vetere ad novam, id est ab
intentione, qua exspectabatur in carnali regno beatitudo falsa carnalis, ad intentionem, qua per
Novum Testamentum exspectatur in regno caelorum beatitudo verissima spiritalis; qua quoniam
nihil est melius, huc usque adiuvat Deus.
Quid prophetice significetur in regno David et in Psalmis (8-19)

Regnum aeternum David promittitur...
8. 1. Iam nunc video esse monstrandum, quid ipsi David, qui Sauli successit in regnum, cuius
mutatione finalis illa mutatio figurata est, propter quam divinitus cuncta dicta, cuncta conscripta
sunt, Deus promiserit, quod ad rem qua de agimus pertinet. Cum regi David multa prospera
provenissent, cogitavit facere Deo domum, templum illud scilicet excellentissime diffamatum, quod

285

