quo est, quos deos publice colere, [quae] sacra ac sacrificia facere quemque par sit. Adhuc quod
sequitur attendamus. Prima, inquit, theologia maxime accommodata est ad theatrum, secunda ad
mundum, tertia ad urbem. Quis non videat, cui palmam dederit? Utique secundae, quam supra dixit
esse philosophorum. Hanc enim pertinere testatur ad mundum, quo isti nihil esse excellentius
opinantur in rebus. Duas vero illas theologias, primam et tertiam, theatri scilicet atque urbis,
distinxit an iunxit? Videmus enim non continuo, quod est urbis, pertinere posse et ad mundum,
quamvis urbes esse videamus in mundo; fieri enim potest, ut in urbe secundum falsas opiniones ea
colantur et ea credantur, quorum in mundo vel extra mundum natura sit nusquam: theatrum vero
ubi est nisi in urbe? Quis theatrum instituit nisi civitas? Propter quid instituit nisi propter ludos
scaenicos? Ubi sunt ludi scaenici nisi in rebus divinis, de quibus hi libri tanta sollertia conscribuntur?

De Romanorum theologia Varro sibi discrepat.
6. 1. O Marce Varro, cum sis homo omnium acutissimus et sine ulla dubitatione doctissimus, sed
tamen homo, non Deus, nec spiritu Dei ad videnda et annuntianda divina in veritatem
libertatemque subvectus, cernis quidem quam sint res divinae ab humanis nugis atque mendaciis
dirimendae; sed vitiosissimas populorum opiniones et consuetudines in superstitionibus publicis
vereris offendere, quas a deorum natura abhorrere vel talium, quales in huius mundi elementis
humani animi suspicatur infirmitas, et sentis ipse, cum eas usquequaque consideras, et omnis
vestra litteratura circumsonat. Quid hic agit humanum quamvis excellentissimum ingenium? Quid
tibi humana licet multiplex ingensque doctrina in his angustiis suffragatur? Naturales deos colere
cupis, civiles cogeris. Invenisti alios fabulosos, in quos liberius quod sentis evomas, unde et istos
civiles velis nolisve perfundas. Dicis quippe fabulosos accommodatos esse ad theatrum, naturales
ad mundum, civiles ad urbem, cum mundus opus sit divinum, urbes vero et theatra opera sint
hominum, nec alii dii rideantur in theatris, quam qui adorantur in templis, nec aliis ludos exhibeatis,
quam quibus victimas immolatis. Quanto liberius subtiliusque ista divideres, dicens alios esse deos
naturales, alios ab hominibus institutos, sed de institutis aliud habere litteras poetarum, aliud
sacerdotum, utrasque tamen ita esse inter se amicas consortio falsitatis, ut gratae sint utraeque
daemonibus, quibus doctrina inimica est veritatis!

Turpis est theologia fabulosa et civilis...
6. 2. Sequestrata igitur paululum theologia, quam naturalem vocant, de qua postea disserendum
est, placetne tandem vitam aeternam peti aut sperari ab diis poeticis, theatricis, ludicris, scaenicis?
Absit; immo avertat Deus verus tam immanem sacrilegamque dementiam. Quid? ab eis diis, quibus
haec placent et quos haec placant, cum eorum illic crimina frequententur, vita aeterna poscenda
est? Nemo, ut arbitror, usque ad tantum praecipitium furiosissimae impietatis insanit. Nec fabulosa
igitur nec civili theologia sempiternam quisquam adipiscitur vitam. Illa enim de diis turpia fingendo
seminat, haec favendo metit; illa mendacia spargit, haec colligit; illa res divinas falsis criminibus
insectatur, haec eorum criminum ludos in divinis rebus amplectitur; illa de diis nefanda figmenta
hominum carminibus personat, haec ea deorum ipsorum festivitatibus consecrat; facinora et flagitia
numinum illa cantat, haec amat; illa prodit aut fingit, haec autem aut attestatur veris aut oblectatur
et falsis. Ambae turpes ambaeque damnabiles; sed illa, quae theatrica est, publicam turpitudinem
profitetur; ista, quae urbana est, illius turpitudine ornatur. Hincine vita aeterna sperabitur, unde ista
brevis temporalisque polluitur? An vero vitam polluit consortium nefariorum hominum, si se
inserant affectionibus et assensionibus nostris, et vitam non polluit societas daemonum, qui
coluntur criminibus suis? Si veris, quam mali! si falsis, quam male!

...in theatris et in templis.
6. 3. Haec cum dicimus, videri fortasse cuipiam nimis harum rerum ignaro potest ea sola de diis
talibus maiestati indigna divinae et ridicula detestabilia celebrari, quae poeticis cantantur
carminibus et ludis scaenicis actitantur; sacra vero illa, quae non histriones, sed sacerdotes agunt,
ab omni esse dedecore purgata et aliena. Hoc si ita esset, numquam theatricas turpitudines in
eorum honorem quisquam celebrandas esse censeret, numquam eas ipsi dii praeciperent sibimet
exhiberi. Sed ideo nihil pudet ad obsequium deorum talia gerere in theatris, quia similia geruntur in
templis. Denique cum memoratus auctor civilem theologian a fabulosa et naturali tertiam
quamdam sui generis distinguere conaretur, magis eam ex utraque temperatam quam ab utraque
separatam intellegi voluit. Ait enim ea, quae scribunt poetae, minus esse quam ut populi sequi
debeant; quae autem philosophi, plus quam ut ea vulgus scrutari expediat. Quae sic abhorrent,
inquit, ut tamen ex utroque genere ad civiles rationes assumpta sint non pauca. Quare quae erunt
communia cum propriis, una cum civilibus scribemus; e quibus maior societas debet esse nobis
cum philosophis quam cum poetis 15. Non ergo nulla cum poetis. Et tamen alio loco 16 dicit de
generationibus deorum magis ad poetas quam ad physicos fuisse populos inclinatos. Hic enim dixit

92

