hominum multitudo aliquo societatis vinculo colligata; sed cum illius hominis familia tanta
numerositate cresceret, ut haberet iam populi quantitatem, tunc potuit utique fieri, ut et
constitueret et nomen primogeniti sui constitutae imponeret civitati. Tam longa quippe vita illorum
hominum fuit, ut illic memoratorum, quorum et anni taciti non sunt, qui vixit minimum ante
diluvium, ad septingentos quinquaginta tres perveniret 39. Nam plures nongentos annos etiam
transierunt, quamvis nemo ad mille pervenerit. Quis itaque dubitaverit per unius hominis aetatem
tantum multiplicari potuisse genus humanum, ut esset unde constituerentur non una, sed plurimae
civitates? Quod ex hoc conici facillime potest, quia ex uno Abraham non multo amplius
quadringentis annis numerositas Hebraeae gentis tanta procreata est, ut in exitu eiusdem populi ex
Aegypto sescenta hominum milia fuisse referantur bellicae iuventutis 40; ut omittamus gentem
Idumaeorum non pertinentem ad populum Israel, quam genuit frater eius Esau, nepos Abrahae 41,
et alias natas ex semine ipsius Abrahae non per Saram coniugem procreato 42.
Duarum generationum et civitatum quae fuerint res gestae a Seth et Cain ad diluvium (9-21)

Tunc homines magnitudine et aetate eximii fuerunt.
9. Quamobrem nullus prudens rerum existimator dubitaverit Cain non solum aliquam, verum etiam
magnam potuisse condere civitatem, quando in tam longum tempus protendebatur vita mortalium;
nisi forte infidelium quispiam ex ipsa numerositate annorum nobis ingerat quaestionem, qua vixisse
tunc homines scriptum est in auctoritatibus nostris, et hoc neget esse credendum. Ita quippe non
credunt etiam magnitudines corporum longe ampliores tunc fuisse quam nunc sunt. Unde et
nobilissimus eorum poeta Virgilius de ingenti lapide, quem in agrorum limite infixum vir fortis
illorum temporum pugnans et rapuit et cucurrit et intorsit et misit:
Vix illum (inquit) lecti bis sex cervice subirent,
Qualia nunc hominum producit corpora tellus 43,
significans maiora tunc corpora producere solere tellurem. Quanto magis igitur temporibus
recentioribus mundi ante illud nobile diffamatumque diluvium! Sed de corporum magnitudine
plerumque incredulos nudata per vetustatem sive per vim fluminum variosque casus sepulcra
convincunt, ubi apparuerunt vel unde ceciderunt incredibilis magnitudinis ossa mortuorum. Vidi
ipse non solus, sed aliquot mecum in Uticensi litore molarem hominis dentem tam ingentem, ut, si
in nostrorum dentium modulos minutatim concideretur, centum nobis videretur facere potuisse.
Sed illum gigantis alicuius fuisse crediderim. Nam praeter quod erant omnium multo quam nostra
maiora tunc corpora, gigantes longe ceteris anteibant; sicut aliis deinde nostrisque temporibus rara
quidem, sed numquam ferme defuerunt, quae modum aliorum plurimum excederent. Plinius
Secundus, doctissimus homo, quanto magis magisque praeterit saeculi excursus, minora corpora
naturam ferre testatur 44; quod etiam Homerum commemorat saepe carmine fuisse conquestum 45,
non haec velut poetica figmenta deridens, sed in historicam fidem tamquam miraculorum
naturalium scriptor assumens. Verum, ut dixi, antiquorum magnitudines corporum inventa
plerumque ossa, quoniam diuturna sunt, etiam multo posterioribus saeculis produnt 46. Annorum
autem numerositas cuiusque hominis, quae temporibus illis fuit, nullis nunc talibus documentis
venire in experimentum potest. Nec tamen ideo fides sacrae huic historiae deroganda est, cuius
tanto impudentius narrata non credimus, quanto impleri certius praenuntiata conspicimus. Dicit
tamen etiam idem Plinius esse adhuc gentem, ubi ducentos annos vivitur 47. Si ergo humanarum
vitarum diuturnitates, quas experti non sumus, hodie habere creduntur incognita nobis loca, cur
non habuisse credantur et tempora? An vero credibile est alicubi esse quod hic non est, et
incredibile est aliquando fuisse quod nunc non est?

Qui fuerit annorum numerus in veterum generationibus.
10. Quocirca etsi inter hebraeos et nostros codices de ipso numero annorum nonnulla videtur esse
distantia, quod ignoro qua ratione sit factum: non tamen tanta est, ut illos homines tam longaevos
fuisse dissentiant. Nam ipse homo primus Adam, antequam gigneret filium, qui est appellatus Seth,
ducentos triginta vixisse annos reperitur in codicibus nostris, in hebraeis autem centum triginta
perhibetur; sed postea quam eum genuit, septingentos vixisse legitur in nostris, octingentos vero in
illis; atque ita in utrisque universitatis summa concordat. Ac deinde per consequentes generationes
antequam gignatur, qui gigni commemoratur, minus vixisse apud hebraeos pater eius invenitur
centum annos; sed postea quam est genitus idem ipse, centum minus quam in Hebraeis
inveniuntur in nostris; atque ita et hinc et inde numeri universitas consonat. In sexta autem
generatione nusquam utrique codices discrepant. In septima vero, ubi ille qui natus est Enoch non
mortuus, sed quod Deo placuerit translatus esse narratur, eadem dissonantia est, quae in
superioribus quinque de centum annis antequam gigneret eum, qui ibi commemoratus est, filium,
atque in summa similis consonantia. Vixit enim annos, antequam transferretur, secundum utrosque

236

