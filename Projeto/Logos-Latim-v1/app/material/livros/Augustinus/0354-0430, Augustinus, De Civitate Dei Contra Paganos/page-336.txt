est vita aeterna, propterea finem civitatis huius, ubi erit summum bonum eius, aeternam vitam
maluimus commemorare quam pacem. De quo fine Apostolus ait: Nunc vero liberati a peccato,
servi autem facti Deo, habetis fructum vestrum in sanctificationem, finem vero vitam aeternam 26.
Sed rursus quia vita aeterna ab eis, qui familiaritatem non habent cum Scripturis sanctis, potest
accipi etiam malorum vita, vel secundum quosdam etiam philosophos propter animae
immortalitatem vel secundum etiam fidem nostram propter poenas interminabiles impiorum, qui
utique in aeternum cruciari non poterunt, nisi etiam vixerint in aeternum: profecto finis civitatis
huius, in quo summum habebit bonum, vel pax in vita aeterna vel vita aeterna in pace decendus
est, ut facilius ab omnibus possit intellegi. Tantum est enim pacis bonum, ut etiam in rebus terrenis
atque mortalibus nihil gratius soleat audiri, nihil desiderabilius concupisci, nihil postremo possit
melius inveniri. De quo si aliquanto diutius loqui voluerimus, non erimus, quantum arbitror, onerosi
legentibus, et propter finem civitatis huius, de qua nobis sermo est, et propter ipsam dulcedinem
pacis, quae omnibus cara est.

Pacem omnes habere cupiunt.
12. 1. Quod mecum quisquis res humanas naturamque communem utcumque intuetur agnoscit;
sicut enim nemo est qui gaudere nolit, ita nemo est qui pacem habere nolit. Quando quidem et ipsi,
qui bella volunt, nihil aliud quam vincere volunt; ad gloriosam ergo pacem bellando cupiunt
pervenire. Nam quid est aliud victoria nisi subiectio repugnantium? quod cum factum fuerit, pax
erit. Pacis igitur intentione geruntur et bella, ab his etiam, qui virtutem bellicam student exercere
imperando atque pugnando. Unde pacem constat belli esse optabilem finem. Omnis enim homo
etiam belligerando pacem requirit; nemo autem bellum pacificando. Nam et illi qui pacem, in qua
sunt, perturbari volunt, non pacem oderunt, sed eam pro arbitrio suo cupiunt commutari. Non ergo
ut sit pax nolunt, sed ut ea sit quam volunt. Denique etsi per seditionem se ab aliis separaverint,
cum eis ipsis conspiratis vel coniuratis suis nisi qualemcumque speciem pacis teneant, non efficiunt
quod intendunt. Proinde latrones ipsi, ut vehementius et tutius infesti sint paci ceterorum, pacem
volunt habere sociorum. Sed etsi unus sit tam praepollens viribus et conscios ita cavens, ut nulli
socio se committat solusque insidians et praevalens quibus potuerit oppressis et extinctis praedas
agat, cum eis certe, quos occidere non potest et quos vult latere quod facit, qualemcumque
umbram pacis tenet. In domo autem sua cum uxore et cum filiis, et si quos alios illic habet, studet
profecto esse pacatus; eis quippe ad nutum obtemperantibus sine dubio delectatur. Nam si non
fiat, indignatur corripit, vindicat et domus suae pacem, si ita necesse sit, etiam saeviendo
componit, quam sentit esse non posse, nisi cuidam principio, quod ipse in domo sua est, cetera in
eadem domestica societate subiecta sint. Ideoque si offerretur ei servitus plurium, vel civitatis vel
gentis, ita ut sic ei servirent, quemadmodum sibi domi suae serviri volebat: non se iam latronem
latebris conderet, sed regem conspicuum sublimaret, cum eadem in illo cupiditas et malitia
permaneret. Pacem itaque cum suis omnes habere cupiunt, quos ad arbitrium suum volunt vivere.
Nam et cum quibus bellum gerunt, suos facere, si possint, volunt eisque subiectis leges suae pacis
imponere.

Etiam in Caco et in feris est pax quaedam.
12. 2. Sed faciamus aliquem, qualem canit poetica et fabulosa narratio, quem fortasse propter
ipsam insociabilem feritatem semihominem quam hominem dicere maluerunt 27. Quamvis ergo
huius regnum dirae speluncae fuerit solitudo tamque malitia singularis, ut ex hac ei nomen
inventum sit (Graece namque "malus"
dicitur, quod ille vocabatur), nulla coniux ei blandum
ferret referretque sermonem, nullis filiis vel alluderet parvulis vel grandiusculis imperaret, nullo
amici colloquio frueretur, nec Vulcani patris, quo vel hinc tantum non parum felicior fuit, quia tale
monstrum ipse non genuit; nihil cuiquam daret, sed a quo posset quidquid vellet et quando posset
quem vellet auferret: tamen in ipsa sua spelunca solitaria, cuius, ut describitur, semper recenti
caede tepebat humus, nihil aliud quam pacem volebat, in qua nemo illi molestus esset, nec eius
quietem vis ullius terrorve turbaret. Cum corpore denique suo pacem habere cupiebat, et quantum
habebat, tantum bene illi erat. Quando quidem membris obtemperantibus imperabat, et ut suam
mortalitatem adversum se ex indigentia rebellantem ac seditionem famis ad dissociandam atque
excludendam de corpore animam concitantem quanta posset festinatione pacaret, rapiebat,
necabat, vorabat et quamvis immanis ac ferus paci tamen suae vitae ac salutis immaniter ac
ferociter consulebat; ac per hoc si pacem, quam in sua spelunca atque in se ipso habere satis
agebat, etiam cum aliis habere vellet, nec malus nec monstrum nec semihomo vocaretur. Aut si
eius corporis forma et atrorum ignium vomitus ab eo deterrebat hominum societatem, forte non
nocendi cupiditate, sed vivendi necessitate saeviebat. Verum iste non fuerit vel, quod magis
credendum est, non talis fuerit, qualis poetica vanitate describitur; nisi enim nimis accusaretur
Cacus, parum Hercules laudaretur. Talis ergo homo sive semihomo melius, ut dixi, creditur non
fuisse, sicut multa figmenta poetarum. Ipsae enim saevissimae ferae, unde ille partem habuit

336

