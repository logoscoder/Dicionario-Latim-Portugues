Quibus si addamus etiam superiores, qui nondum philosophi vocabantur, septem scilicet sapientes
ac deinde physicos, qui Thaleti successerunt in perscrutanda natura rerum studium eius imitati,
Anaximandrum scilicet et Anaximenem et Anaxagoram aliosque nonnullos, antequam Pytagoras
philosophum primus profiteretur: nec illi Prophetas nostros universos temporis antiquitate
praecedunt, quando quidem Thales, post quem ceteri fuerunt, regnante Romulo eminuisse fertur,
quando de fontibus Israel in eis litteris, quae toto orbe manarent, prophetiae flumen erupit. Soli
igitur illi theologi poetae, Orpheus, Linus, Musaeus et si quis alius apud Graecos fuit, his Prophetis
Hebraeis, quorum scripta in auctoritate habemus, annis reperiuntur priores 159. Sed nec ipsi verum
theologum nostrum Moysen, qui unum verum Deum veraciter praedicavit, cuius nunc scripta in
auctoritatis canone prima sunt, tempore praevenerunt; ac per hoc, quantum ad Graecos attinet, in
qua lingua litterae huius saeculi maxime ferbuerunt, nihil habent unde sapientiam suam iactent,
quo religione nostra, ubi vera sapientia est, si non superior, saltem videatur antiquior. Verum, quod
fatendum est, non quidem in Graecia, sed in barbaris gentibus, sicut in Aegypto, iam fuerat ante
Moysen nonnulla doctrina, quae illorum sapientia diceretur; alioquin non scriptum esset in Libris
sanctis, Moysen eruditum fuisse omni sapientia Aegyptiorum, tunc utique, quando ibi natus et a filia
Pharaonis adoptatus atque nutritus etiam liberaliter educatus est 160. Sed nec sapientia
Aegyptiorum sapientiam Prophetarum nostrorum tempore antecedere potuit, quando quidem et
Abraham propheta fuit 161. Quid autem sapientiae potuit esse in Aegypto, antequam eis Isis, quam
mortuam tamquam magnam deam colendam putaverunt, litteras traderet? Isis porro Inachi filia
fuisse proditur, qui primus regnare coepit Argivis, quando Abrahae iam nepotes reperiuntur
exorti 162.

Quid de scriptis dicendum quae castitas canonis non recepit.
38. Iam vero si longe antiquiora repetam, et ante illud grande diluvium noster erat utique Noe
patriarcha, quem prophetam quoque non immerito dixerim; si quidem ipsa arca, quam fecit et in
qua cum suis evasit, prophetia nostrorum temporum fuit. Quid Enoch septimus ab Adam, nonne
etiam in canonica epistula apostoli Iudae prophetasse praedicatur 163 ? Quorum scripta ut apud
Iudaeos et apud nos in auctoritate non essent, nimia fecit antiquitas, propter quam videbantur
habenda esse suspecta, ne proferrentur falsa pro veris. Nam et proferuntur quaedam quae ipsorum
esse dicantur ab eis, qui pro suo sensu passim quod volunt credunt. Sed ea castitas canonis non
recepit, non quod eorum hominum, qui Deo placuerunt, reprobetur auctoritas, sed quod ista esse
non credantur ipsorum. Nec mirum debet videri, quod suspecta habentur, quae sub tantae
antiquitatis nomine proferuntur; quando quidem in ipsa historia regum Iuda et regum Israel, quae
res gestas continet, de quibus eidem Scripturae canonicae credimus, commemorantur plurima,
quae ibi non explicantur et in libris dicuntur aliis inveniri, quos Prophetae scripserunt, et alicubi
eorum quoque Prophetarum nomina non tacentur 164; nec tamen inveniuntur in canone, quem
recepit populus Dei. Cuius rei, fateor, causa me latet, nisi quod existimo etiam ipsos, quibus ea,
quae in auctoritate religionis esse deberent, Sanctus utique Spiritus revelabat, alia sicut homines
historica diligentia, alia sicut Prophetas inspiratione divina scribere potuisse, atque haec ita fuisse
distincta, ut illa tamquam ipsis, ista vero tamquam Deo per ipsos loquenti iudicarentur esse
tribuenda, ac sic illa pertinerent ad ubertatem cognitionis, haec ad religionis auctoritatem, in qua
auctoritate custoditur canon, praeter quem iam si qua etiam sub nomine verorum Prophetarum
scripta proferuntur, nec ad ipsam copiam scientiae valent, quoniam utrum eorum sint, quorum esse
dicuntur, incertum est; et ob hoc eis non habetur fides, maxime his, in quibus etiam contra fidem
librorum canonicorum quaedam leguntur, propter quod ea prorsus non esse apparet illorum.

Nulla sapientia praecessit Patriarchas et Prophetas.
39. Non itaque credendum est, quod nonnulli arbitrantur, hebraeam tantum linguam per illum, qui
vocabatur Heber, unde Hebraeorum vocabulum est, fuisse servatam, atque inde pervenisse ad
Abraham, hebraeas autem litteras a lege coepisse, quae data est per Moysen, sed potius per illam
successionem patrum memoratam linguam cum suis litteris custoditam. Denique Moyses in populo
constituit, qui docendis litteris praeessent, priusquam divinae legis ullas litteras nossent. Hos
appellat Scriptura
, qui latine dici possunt litterarum inductores vel
introductores, eo quod eas inducant, id est introducant quodammodo in corda discentium vel in eas
potius ipsos quos docent. Nulla igitur gens de antiquitate suae sapientiae super Patriarchas et
Prophetas nostros, quibus divina inerat sapientia, ulla se vanitate iactaverit, quando nec Aegyptus
invenitur, quae solet falso et inaniter de suarum doctrinarum antiquitate gloriari, qualicumque
sapientia sua Patriarcharum nostrorum tempore praevenisse sapientiam. Neque enim quisquam
dicere audebit mirabilium disciplinarum eos peritissimos fuisse, antequam litteras nossent, id est,
antequam Isis eo venisset easque ibi docuisset. Ipsa porro eorum memorabilis doctrina, quae
appellata est sapientia, quid erat nisi maxime astronomia et si quid aliud talium disciplinarum
magis ad exercenda ingenia quam ad illuminandas vera sapientia mentes solet valere? Nam quod

316

