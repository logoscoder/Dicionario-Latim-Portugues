sic quodam modo velare quod dicitur, potuit de illo mari dicere: Et mare iam non est, de quo supra
dixerat: Et exhibuit mortuos mare, qui in eo erant 138. Iam enim tunc non erit hoc saeculum vita
mortalium turbulentum et procellosum, quod maris nomine figuravit.

In illa Hyerusalem non erit luctus aut dolor.
17. Et civitatem, inquit, magnam Hierusalem novam vidi descendentem de caelo a Deo, aptatam,
quasi novam nuptam ornatam marito suo. Et audivi vocem magnam de throno dicentem: Ecce
tabernaculum Dei cum hominibus, et habitabit cum eis, et erunt ipsi populus eius, et ipse Deus erit
cum eis. Et absterget omnem lacrimam ab oculis eorum: et mors iam non erit neque luctus neque
clamor, sed nec dolor ullus, quia priora abierunt. Et dixit sedens in throno: Ecce nova facio
omnia 139. De caelo descendere ista civitas dicitur, quoniam caelestis est gratia, qua Deus eam
fecit. Propter quod ei dicit etiam per Isaiam: Ego sum Dominus faciens te 140. Et de caelo quidem ab
initio sui descendit, ex quo per huius saeculi tempus gratia Dei desuper veniente per lavacrum
regenerationis in Spiritu Sancto misso de caelo subinde cives eius adcrescunt. Sed per iudicium Dei,
quod erit novissimum per eius Filium Iesum Christum, tanta eius et tam nova de Dei munere
claritas apparebit, ut nulla remaneant vestigia vetustatis; quando quidem et corpora ad
incorruptionem atque immortalitatem novam ex vetere corruptione ac mortalitate transibunt. Nam
hoc de isto tempore accipere, quo regnat cum rege suo mille annis, impudentiae nimiae mihi
videtur, cum apertissime dicat: Absterget omnem lacrimam ab oculis eorum; et mors iam non erit
neque luctus neque clamor, sed nec dolor ullus. Quis vero tam sit absurdus et obstinatissima
contentione vesanus, qui audeat adfirmare in huius mortalitatis aerumnis, non dico populum
sanctum, sed unumquemque sanctorum, qui hanc vel ducat vel ducturus sit vel duxerit vitam,
nullas habentem lacrimas et dolores: cum potius quanto est quisque sanctior et desiderii sancti
plenior, tanto sit eius in orando fletus uberior? An non est vox civis supernae Hierusalem: Factae
sunt mihi lacrimae meae panis die ac nocte 141; et: Lavabo per singulas noctes lectum meum, in
lacrimis meis stratum meum rigabo 142; et: Gemitus meus non est absconditus a te 143, et Dolor
meus renovatus est 144? Aut vero non eius filii sunt, qui ingemescunt gravati, in quo nolunt spoliari,
sed supervestiri, ut absorbeatur mortale hoc a vita 145? Nonne ipsi sunt, qui primitias habentes
Spiritus in semetipsis ingemescunt, adoptionem exspectantes, redemptionem corporis sui 146? An
ipse apostolus Paulus non erat supernus Hierosolymitanus, vel non multo magis hoc erat, quando
pro Israelitis carnalibus fratribus suis tristitia illi erat magna et continuus dolor cordi eius 147?
Quando autem mors non erit in ista civitate, nisi quando dicetur: Ubi est, mors, contentio tua? Ubi
est, mors, aculeus tuus? Aculeus autem mortis est peccatum 148. Quod tunc utique non erit, quando
dicetur: Ubi est? Nunc vero non quilibet infirmus civis illius civitatis, sed idem ipse Ioannes in
epistula sua clamat: Si dixerimus, quia peccatum non habemus, nos ipsos seducimus et veritas in
nobis non est 149. Et in hoc quidem libro, cuius nomen est Apocalypsis, obscure multa dicuntur, ut
mentem legentis exerceant, et pauca in eo sunt, ex quorum manifestatione indagentur cetera cum
labore; maxime quia sic eadem multis modis repetit, ut alia atque alia dicere videatur, cum aliter
atque aliter haec ipsa dicere vestigetur. Verum in his verbis, ubi ait: Absterget omnem lacrimam ab
oculis eorum, et mors iam non erit neque luctus neque clamor, sed nec dolor ullus; tanta luce dicta
sunt de saeculo futuro et de immortalitate atque aeternitate sanctorum (tunc enim solum atque ibi
solum ista non erunt), ut nulla debeamus in litteris sacris quaerere vel legere manifesta, si haec
putaverimus obscura.

Quid Petrus dicat de novissima conflagratione.
18. Nunc iam videamus, quid etiam apostolus Petrus de hoc iudicio scripserit: Venient, inquit, in
novissimo dierum illusione illudentes, secundum proprias concupiscentias suas euntes et dicentes:
Ubi est promissum praesentiae ipsius? Ex quo enim patres dormierunt, sic omnia perseverant ab
initio creaturae. Latet enim illos hoc volentes, quia caeli erant olim et terra de aqua, et per aquam
constituta Dei verbo, per quae, qui tunc erat mundus, aqua inundatus deperiit. Qui autem nunc
sunt caeli et terra, eodem verbo repositi sunt, igni reservandi in diem iudicii et perditionis hominum
impiorum. Hoc unum vero non lateat vos, carissimi, quia unus dies apud Dominum sicut mille anni
et mille anni sicut dies unus. Non tardat Dominus promissum, sicut quidam tarditatem existimant;
sed patienter fert propter vos, nolens aliquem perire, sed omnes in paenitentiam converti. Veniet
autem dies Domini ut fur, in quo caeli magno impetu transcurrent, elementa autem ardentia
resolventur et terra et quae in ipsa sunt opera exurentur. His ergo omnibus pereuntibus quales
oportet esse vos in sanctis conversationibus exspectantes et properantes ad praesentiam diei
Domini, per quam caeli ardentes solventur et elementa ignis ardore decoquentur? Novos vero
caelos et terram novam secundum promissa ipsius exspectamus, in quibus iustitia inhabitat 150.
Nihil hic dixit de resurrectione mortuorum, sed sane de perditione mundi huius satis. Ubi etiam
commemorans factum ante diluvium videtur admonuisse quodam modo, quatenus in fine huius

360

