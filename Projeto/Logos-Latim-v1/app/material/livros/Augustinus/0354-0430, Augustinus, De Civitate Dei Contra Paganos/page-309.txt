dogmatum libros reliquit. Eo captivitatis Iudaicae tempore et Anaximander et Anaximenes et
Xenophanes physici claruerunt. Tunc et Pythagoras, ex quo coeperunt appellari philosophi 69.

Regnante Dario reddita est libertas Iudaeis.
26. Per idem tempus Cyrus, rex Persarum, qui etiam Chaldaeis et Assyriis imperabat, relaxata
aliquanta captivitate Iudaeorum, quinquaginta milia hominum ex eis ad instaurandum templum
regredi fecit 70. A quibus tantum prima coepta fundamina et altare constructum est. Incursantibus
autem hostibus nequaquam progredi aedificando valuerunt, dilatumque opus est usque ad Darium.
Per idem tempus etiam illa sunt gesta, quae conscripta sunt in libro Iudith; quem sane in canonem
Scripturarum Iudaei non recepisse dicuntur. Sub Dario ergo rege Persarum impletis septuaginta
annis, quos Ieremias propheta praedixerat, reddita est Iudaeis soluta captivitate libertas, regnante
Romanorum septimo rege Tarquinio. Quo expulso etiam ipsi a regum suorum dominatione liberi
esse coeperunt. Usque ad hoc tempus Prophetas habuit populus Israel; qui cum multi fuerint,
paucorum et apud Iudaeos et apud nos canonica scripta retinentur. De quibus me aliqua positurum
esse promisi in hoc libro, cum clauderem superiorem 71, quod iam video esse faciendum.
Quid de Christo et Ecclesia dixerint Prophetae (27-44)

Quo tempore inceperint scripta Prophetarum.
27. Tempora igitur eorum ut possimus advertere, in anteriora paululum recurramus. In capite libri
Osee prophetae, qui primus in duodecim ponitur, ita scriptum est: Verbum Domini, quod factum est
ad Osee in diebus Oziae et Ioathan et Achaz et Ezechiae regum Iuda 72. Amos quoque diebus regis
Oziae prophetasse se scribit; addit etiam Ieroboam regem Israel, qui per eosdem dies fuit 73. Nec
non Isaias, filius Amos, sive supradicti prophetae sive, quod magis perhibetur, alterius qui non
propheta eodem nomine vocabatur, eosdem reges quattuor, quos posuit Osee, in capite libri sui
ponit, quorum diebus se prophetasse praeloquitur 74. Michaeas etiam eadem suae prophetiae
commemorat tempora post dies Oziae. Nam tres qui sequuntur reges nominat, quos et Osee
nominavit, Ioatham et Achaz et Ezechiam 75. Hi sunt, quos eodem tempore simul prophetasse ex
eorum litteris invenitur. His adiungitur Ionas eodem Ozia rege regnante et Ioel, cum iam regnaret
Ioatham, qui successit Oziae. Sed istorum prophetarum duorum tempora in Chronicis, non in eorum
libris potuimus invenire, quoniam de suis diebus tacent. Tenduntur autem hi dies a rege Latinorum
Proca sive superiore Aventino usque ad regem Romulum iam Romanum, vel etiam usque ad regni
primordia successoris eius Numae Pompilii: Ezechias quippe rex Iuda eo usque regnavit 76; ac per
hoc per ea tempora isti velut fontes prophetiae pariter eruperunt, quando regnum defecit Assyrium
coepitque Romanum; ut scilicet, quemadmodum regni Assyriorum primo tempore exstitit Abraham,
cui promissiones apertissimae fierent in eius semine benedictionis omnium gentium, ita
occidentalis Babylonis exordio, qua fuerat Christus imperante venturus, in quo implerentur illa
promissa, ora Prophetarum non solum loquentium, verum etiam scribentium in tantae rei futurae
testimonium solverentur. Cum enim prophetae numquam fere defuissent populo Israel, ex quo ibi
reges esse coeperunt, in usum tantummodo eorum fuere, non gentium; quando autem Scriptura
manifestius prophetica condebatur, quae gentibus quandoque prodesset, tunc oportebat inciperet,
quando condebatur haec civitas, quae gentibus imperaret.

Quid Osea et Amos praeannuntiaverint de vocatione gentium.
28. Osee igitur propheta, quanto profundius quidem loquitur, tanto operosius penetratur. Sed
aliquid inde sumendum est et hic ex nostra promissione ponendum. Et erit, inquit, in loco quo
dictum est eis: Non populus meus vos, vocabuntur et ipsi filii Dei vivi 77. Hoc testimonium
propheticum de vocatione populi gentium, qui prius non pertinebat ad Deum, etiam Apostoli
intellexerunt 78. Et quia ipse quoque populus gentium spiritaliter est in filiis Abrahae ac per hoc
recte dicitur Israel, propterea sequitur et dicit: Et congregabuntur filii Iuda et filii Israel in idipsum,
et ponent sibi principatum unum et ascendent a terra 79. Hoc si adhuc velimus exponere, eloquii
prophetici obtundetur sapor. Recolatur tamen lapis ille angularis et duo parietes, unus ex Iudaeis,
alter ex gentibus; ille nomine filiorum Iuda, iste nomine filiorum Israel 80, eidem uni principatui suo
in idipsum innitentes et ascendentes agnoscantur a terra. Istos autem carnaliter Israelitas, qui nunc
nolunt credere in Christum, postea credituros, id est filios eorum (nam utique isti in suum locum
moriendo transibunt), idem propheta testatur dicens: Quoniam diebus multis sedebunt filii Israel
sine rege, sine principe, sine sacrificio, sine altari, sine sacerdotio, sine manifestationibus. Quis non
videat nunc sic esse Iudaeos? Sed quid adiungat, audiamus. Et postea, inquit, revertentur filii Israel
et inquirent Dominum Deum suum et David regem suum, et stupescent in Domino et in bonis ipsius

309

