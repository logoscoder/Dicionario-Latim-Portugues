30. Post hanc promissionem liberato de Sodomis Loth et veniente igneo imbre de caelo tota illa
regio impiae civitatis in cinerem versa est, ubi stupra in masculos in tantam consuetudinem
convaluerant, quantam leges solent aliorum factorum praebere licentiam. Verum et hoc eorum
supplicium specimen futuri iudicii divini fuit. Nam quo pertinet quod prohibiti sunt qui liberabantur
ab angelis retro respicere, nisi quia non est animo redeundum ad veterem vitam, qua per gratiam
regeneratus exuitur, si ultimum evadere iudicium cogitamus? Denique uxor Loth, ubi respexit,
remansit et in salem conversa hominibus fidelibus quoddam praestitit condimentum, quo sapiant
aliquid, unde illud caveatur exemplum 117. Inde rursus Abraham fecit in Geraris apud regem civitatis
illius Abimelech, quod in Aegypto de coniuge fecerat, eique intacta similiter reddita est. Ubi sane
Abraham obiurganti regi, cur tacuisset uxorem sororemque dixisset, aperiens quid timuerit etiam
hoc addidit: Etenim vere soror mea est de patre, sed non de matre 118, quia de patre suo soror erat
Abrahae, de quo propinqua eius erat. Tantae autem pulchritudinis fuit, ut etiam in illa aetate posset
adamari.

Cum Isaac promissus fuit Sara risit.
31. Post haec natus est Abrahae secundum promissionem Dei de Sarra filius, eumque nominavit
Isaac, quod interpretatur Risus. Riserat enim et pater, quando ei promissus est, admirans in gaudio;
riserat et mater, quando per illos tres viros iterum promissus est, dubitans in gaudio; quamvis
exprobrante angelo, quod risus ille, etiamsi gaudii fuit, tamen plenae fidei non fuit, post ab eodem
angelo in fide etiam confirmata est. Ex hoc ergo puer nomen accepit. Nam quod risus ille non ad
irridendum opprobrium, sed ad celebrandum gaudium pertinebat, nato Isaac et eo nomine vocato
Sarra monstravit; ait quippe: Risum mihi fecit Dominus; quicumque enim audierit, congaudebit
mihi 119. Sed post aliquantulum tempus ancilla de domo eicitur cum filio suo, et duo illa secundum
Apostolum Testamenta significantur, Vetus et Novum, ubi Sarra illa supernae Ierusalem, hoc est
civitatis Dei, figuram gerit 120.

Fide Abraham Isaac immolabat.
32. 1. Inter haec, quae omnia commemorare nimis longum est, temptatur Abraham de immolando
dilectissimo filio ipso Isaac, ut pia eius oboedientia probaretur, saeculis in notitiam proferenda, non
Deo 121. Neque enim omnis est culpanda temptatio, quia et gratulanda est, qua fit probatio. Et
plerumque aliter animus humanus sibi ipsi innotescere non potest, nisi vires suas sibi non verbo,
sed experimento temptatione quodammodo interrogante respondeat; ubi si Dei munus agnoverit,
tunc pius est, tunc solidatur firmitate gratiae, non inflatur inanitate iactantiae. Numquam sane
crederet Abraham, quod victimis Deus delectaretur humanis; quamvis divino intonante praecepto
oboediendum sit, non disputandum. Verum tamen Abraham confestim filium, cum fuisset
immolatus, resurrecturum credidisse laudandus est. Dixerat namque illi Deus, cum de ancilla et fil
io eius foras eiciendis voluntatem coniugis nollet implere: In Isaac vocabitur tibi semen. Et certe ibi
sequitur ac dicitur: Et filium autem ancillae huius in magnam gentem faciam illum, quia semen
tuum est 122. Quomodo ergo dictum est: In Isaac vocabitur tibi semen, cum et Ismaelem Deus
semen eius vocaverit? Exponens autem Apostolus quid sit: In Isaac vocabitur tibi semen: Id est,
inquit, non qui filii carnis, hi filii Dei, sed filii promissionis deputantur in semen 123. Ac per hoc filii
promissionis, ut sint semen Abrahae, in Isaac vocantur, hoc est in Christo vocante gratia
congregantur. Hanc ergo promissionem pater pius fideliter tenens, quia per hunc oportebat impleri,
quem Deus iubebat occidi, non haesitavit quod sibi reddi poterat immolatus, qui dari potuit non
speratus. Sic intellectum est et in Epistula ad Hebraeos, et sic expositum. Fide, inquit, praecessit
Abraham Isaac temptatus et unicum obtulit, qui promissiones suscepit, ad quem dictum est: In
Isaac vocabitur tibi semen, cogitans quia et ex mortuis suscitare potest Deus. Proinde addidit: Pro
hoc etiam eum et in similitudinem adduxit 124; cuius similitudinem, nisi illius unde dicit Apostolus :
Qui proprio filio non pepercit, sed pro nobis omnibus tradidit eum 125 ? Propterea et Isaac, sicut
Dominus crucem suam, ita sibi ligna ad victimae locum, quibus fuerat et imponendus, ipse portavit.
Postremo quia Isaac occidi non oportebat, posteaquam est pater ferire prohibitus, quis erat ille
aries, quo immolato impletum est significativo sanguine sacrificium? Nempe quando eum vidit
Abraham, cornibus in frutice tenebatur 126. Quis ergo illo figurabatur, nisi Iesus, antequam
immolaretur, spinis Iudaicis coronatus?

Eius fides praemium accepit.
32. 2. Sed divina per angelum verba potius audiamus. Ait quippe Scriptura: Et extendit Abraham
manum suam sumere machaeram, ut occideret filium suum. Et vocavit illum angelus Domini de
caelo et dixit: Abraham! Ille autem dixit: Ecce ego. Et dixit: Non inicias manum tuam super puerum,
neque facias illi quicquam; nunc enim scivi quia times Deum tuum, et non pepercisti filio tuo dilecto

269

