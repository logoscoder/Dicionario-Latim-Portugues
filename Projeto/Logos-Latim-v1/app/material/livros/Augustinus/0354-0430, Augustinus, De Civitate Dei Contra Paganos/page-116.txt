26. Quod omnis religio paganorum circa homines mortuos fuerit implicata.
27. De modo honoris, quem Christiani martyribus impendunt.
LIBER OCTAVUS
CHRISTI ET ROMANORUM RELIGIO AD PHILOSOPHORUM SAPIENTIA CONFERUNTUR
Platonicorum quae sit humanarum divinarumque rerum scientia (1-12)

Cum platonicis conferenda Christi religio.
1. Nunc intentiore nobis opus est animo multo quam erat in superiorum solutione quaestionum et
explicatione librorum. De theologia quippe, quam naturalem vocant, non cum quibuslibet
hominibus (non enim fabulosa est vel civilis, hoc est vel theatrica vel urbana; quarum altera iactitat
deorum crimina, altera indicat deorum desideria criminosiora ac per hoc malignorum potius
daemonum quam deorum), sed cum philosophis est habenda collatio; quorum ipsum nomen si
latine interpretemur, amorem sapientiae profitetur. Porro si sapientia Deus est, per quem facta sunt
omnia, sicut divina auctoritas veritasque monstravit, verus philosophus est amator Dei. Sed quia
res ipsa, cuius hoc nomen est, non est in omnibus, qui hoc nomine gloriantur (neque enim continuo
verae sapientiae sunt amatores, quicumque appellantur philosophi): profecto ex omnibus, quorum
sententias litteris nosse potuimus, eligendi sunt cum quibus non indigne quaestio ista tractetur.
Neque enim hoc opere omnes omnium philosophorum vanas opiniones refutare suscepi, sed eas
tantum, quae ad theologian pertinent, quo verbo Graeco significari intellegimus de divinitate
rationem sive sermonem; nec eas omnium, sed eorum tantum, qui cum et esse divinitatem et
humana curare consentiant, non tamen sufficere unius incommutabilis Dei cultum ad vitam
adipiscendam etiam post mortem beatam, sed multos ab illo sane uno conditos atque institutos ob
eam causam colendos putant. Hi iam etiam Varronis opinionem veritatis propinquitate
transcendunt; si quidem ille totam theologian naturalem usque ad mundum istum vel animam eius
extendere potuit, isti vero supra omnem animae naturam confitentur Deum, qui non solum
mundum istum visibilem, qui saepe caeli et terrae nomine nuncupatur, sed etiam omnem omnino
animam fecerit, et qui rationalem et intellectualem, cuius generis anima humana est, participatione
sui luminis incommutabilis et incorporei beatam facit. Hos philosophos Platonicos appellatos a
Platone doctore vocabulo derivato nullus, qui haec vel tenuiter audivit, ignorat. De hoc igitur
Platone, quae necessaria praesenti quaestioni existimo, breviter attingam, prius ills commemorans,
qui eum in eodem genere litterarum tempore praecesserunt.

Duplex philosophorum genus fuit: italicum et ionicum.
2. Quantum enim attinet ad litteras Graecas, quae lingua inter ceteras gentium clarior habetur 1,
duo philosophorum genera traduntur: unum Italicum ex ea parte Italiae, quae quondam magna
Graecia nuncupata est; alterum Ionicum in eis terris, ubi et nunc Graecia nominatur. Italicum genus
auctorem habuit Pythagoram Samium, a quo etiam ferunt ipsum philosophiae nomen exortum.
Nam cum antea Sapientes appellarentur, qui modo quodam laudabilis vitae aliis praestare
videbantur 2, iste interrogatus, quid profiteretur, philosophum se esse respondit, id est studiosum
vel amatorem sapientiae; quoniam sapientem profiteri arrogantissimum videbatur 3. Ionici vero
generis princeps fuit Thales, Milesius, unus illorum septem, qui sunt appellati Sapientes. Sed illi sex
vitae genere distinguebantur et quibusdam praeceptis ad bene vivendum accommodatis; iste
autem Thales, ut successores etiam propagaret, rerum naturam scrutatus suasque disputationes
litteris mandans eminuit maximeque admirabilis exstitit, quod astrologiae numeris comprehensis
defectus solis et lunae etiam praedicere potuit. Aquam tamen putavit rerum esse principium et hinc
omnia elementa mundi ipsumque mundum et quae in eo gignuntur existere. Nihil autem huic operi,
quod mundo considerato tam mirabile aspicimus, ex divina mente praeposuit. Huic successit
Anaximander, eius auditor, mutavitque de rerum natura opinionem. Non enim ex una re, sicut
Thales ex umore, sed ex suis propriis principiis quasque res nasci putavit. Quae rerum principia
singularum esse credidit infinita, et innumerabiles mundos gignere et quaecumque in eis oriuntur;
eosque mundos modo dissolvi, modo iterum gigni existimavit, quanta quisque aetate sua manere
potuerit; nec ipse aliquid divinae menti in his rerum operibus tribuens. Iste Anaximenen discipulum
et successorem reliquit, qui omnes rerum causas aeri infinito dedit, nec deos negavit aut tacuit;
non tamen ab ipsis aerem factum, sed ipsos ex aere ortos credidit. Anaxagoras vero eius auditor
harum rerum omnium, quas videmus, effectorem divinum animum sensit et dixit ex infinita
materia, quae constaret similibus inter se particulis rerum omnium; quibus suis et propriis singula
fieri, sed animo faciente divino. Diogenes quoque Anaximenis alter auditor, aerem quidem dixit

116

