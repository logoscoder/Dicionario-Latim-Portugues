ita corpora dicimus et dolentia, cum dolor corpori nisi ab anima esse non possit. Dolet itaque anima
cum corpore in eo loco eius, ubi aliquid contingit ut doleat; dolet et sola, quamvis sit in corpore,
cum aliqua causa etiam invisibili tristis est ipsa corpore incolumi; dolet etiam non in corpore
constituta; nam utique dolebat dives ille apud inferos, quando dicebat: Crucior in hac flamma 6.
Corpus autem nec exanime dolet nec animatum sine anima dolet. Si ergo a dolore argumentum
recte sumeretur ad mortem, ut ideo mors possit accidere, quia potuit accidere et dolor, magis ad
animam pertineret mori, ad quam magis pertinet et dolere. Cum vero illa, quae magis dolere
potest, non possit mori, quid momenti affert cur illa corpora, quoniam futura sunt in doloribus, ideo
etiam moritura esse credamus? Dixerunt quidem Platonici ex terrenis corporibus moribundisque
membris esse animae et metuere et cupere et dolere atque gaudere; unde Virgilius: Hinc, inquit, (id
est ex moribundis terreni corporis membris) metuunt cupiuntque, dolent gaudentque 7. Sed
convicimus eos in duodecimo huius operis libro 8, habere animas secundum ipsos ab omni etiam
corporis labe purgatas diram cupiditatem, qua rursus incipiunt in corpora velle reverti 9. Ubi autem
potest esse cupiditas, profecto etiam dolor potest. Frustrata quippe cupiditas, sive non perveniendo
quo tendebat sive amittendo quo pervenerat, vertitur in dolorem. Quapropter si anima, quae vel
sola vel maxime dolet, habet tamen quamdam pro suo modo immortalitatem suam, non ideo mori
poterunt illa corpora, quia dolebunt. Postremo si corpora faciunt, ut animae doleant, cur eis
dolorem possunt, mortem vero inferre non possunt, nisi quia non est consequens, ut mortem faciat
quod dolorem facit? Cur ergo incredibile est ita ignes illis corporibus dolorem posse inferre, non
mortem, sicut ipsa corpora dolere animas faciunt, quas tamen non ideo mori cogunt? Non est igitur
necessarium futurae mortis argumentum dolor.

Quaedam sunt in natura mirabilia.
4. 1. Quapropter si, ut scripserunt qui naturas animalium curiosius indagarunt, salamandra in
ignibus vivit 10 et quidam notissimi Siciliae montes, qui tanta temporis diuturnitate ac vetustate
usque nunc ac deinceps flammis aestuant atque integri perseverant, satis idonei testes sunt non
omne, quod ardet, absumi et anima indicat non omne, quod dolere potest, posse etiam mori; quid
adhuc a nobis rerum poscuntur exempla, quibus doceamus non esse incredibile, ut hominum
corpora sempiterno supplicio punitorum et igne animam non amittant et sine detrimento ardeant et
sine interitu doleant? Habebit enim tunc istam carnis substantia qualitatem ab illo inditam, qui tam
miras et varias tot rebus indidit, quas videmus, ut eas, quia multae sunt, non miremur. Quis enim
nisi Deus creator omnium dedit carni pavonis mortui ne putesceret? Quod cum auditu incredibile
videretur, evenit ut apud Carthaginem nobis cocta apponeretur haec avis, de cuius pectore
pulparum, quantum visum est, decerptum servari iussimus; quod post dierum tantum spatium,
quanto alia caro quaecumque cocta putesceret, prolatum atque oblatum nihil nostrum offendit
olfactum. Itemque repositum post dies amplius quam triginta idem quod erat inventum est,
idemque post annum, nisi quod aliquantum corpulentiae siccioris et contractioris fuit 11. Quis paleae
dedit vel tam frigidam vim, ut obrutas nives servet, vel tam fervidam, ut poma immatura maturet?

De ipso igne quaedam non explicantur.
4. 2. De ipso igne mira quis explicet 12, quo quaeque adusta nigrescunt, cum ipse sit lucidus, et
paene omnia, quae ambit et lambit, colore pulcherrimus decolorat atque ex pruna fulgida
carbonem taeterrimum reddit? Neque id quasi regulariter definitum est; nam e contrario lapides
igne candente percocti et ipsi fiunt candidi, et quamvis magis ille rubeat, illi albicent, congruit
tamen luci quod album est, sicut nigrum tenebris. Cum itaque ignis in lignis ardeat, ut lapides
coquat, contrarios habet non in contrariis rebus effectus. Etsi enim lapides et ligna diversa sunt,
contraria tamen non sunt, sicut album et nigrum, quorum in lapidibus unum facit, alterum in lignis,
clarus illos clarificans, haec offuscans, cum in illis deficeret, nisi in istis viveret. Quid, in carbonibus
nonne miranda est et tanta infirmitas, ut ictu levissimo frangantur, pressu facillimo conterantur, et
tanta firmitas, ut nullo umore corrumpantur, nulla aetate vincantur, usque adeo ut eos substernere
soleant, qui limites figunt, ad convincendum litigatorem, quisquis post quantalibet tempora
exstiterit fixumque lapidem limitem non esse contenderit? Quis eos in terra umida infossos, ubi
ligna putescerent, tamdiu durare incorruptibiliter posse nisi rerum ille corruptor ignis effecit?

Est etiam miraculum calcis.
4. 3. Intueamur etiam miraculum calcis. Excepto eo, de quo iam satis diximus, quod igne candicat,
quo alia taetra redduntur, etiam occultissime ab igne ignem concipit eumque iam gleba
tangentibus frigida tam latenter servat, ut nulli nostro sensui prorsus appareat, sed compertus
experimento, etiam dum non apparet, sciatur inesse sopitus. Propter quod eam vivam calcem
loquimur, velut ipse ignis latens anima sit invisibilis visibilis corporis. Iam vero quam mirum est,

376

