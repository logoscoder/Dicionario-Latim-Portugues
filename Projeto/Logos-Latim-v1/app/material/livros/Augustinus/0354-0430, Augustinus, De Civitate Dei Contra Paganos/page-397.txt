19. Quod omnia corporis vitia, quae in hac vita humano contraria sunt decori, in resurrectione non
sint futura, ubi manente naturali substantia in unam pulchritudinem et qualitas concurret et
quantitas.
20. Quod in resurrectione mortuorum natura corporum quibuslibet modis dissipatorum in integrum
undecumque revocanda sit.
21. De novitate corporis spiritalis, in quam sanctorum caro mutabitur.
22. De miseriis ac malis, quibus humanum genus merito primae praevaricationis obnoxium est et a
quibus nemo nisi per Christi gratiam liberatur.
23. De his, quae praeter illa mala, quae bonis malisque communia sunt, ad iustorum laborem
specialiter pertinent.
24. De bonis, quibus etiam hanc vitam damnationi obnoxiam Creator implevit.
25. De pervicacia quorumdam, qui resurrectionem carnis, quam sicut praedictum est, totus
mundus credit, impugnant.
26. Quomodo Porphyrii definitio, qua beatis animis putat corpus omne fugiendum, ipsius Platonis
sententia destruatur, qui dicit summum Deum diis promisisse, ut numquam corporibus exuerentur.
27. De contrariis definitionibus Platonis atque Porphyrii, in quibus si uterque alteri cederet, a
veritate neuter deviaret.
28. Quid ad veram resurrectionis fidem vel Plato vel Labeo vel etiam Varro conferre sibi potuerint,
si opiniones eorum in unam sententiam convenissent.
29. De qualitate visionis, qua in futuro saeculo sancti Deum videbunt.
30. De aeterna felicitate civitatis Dei sabbatoque perpetuo.
LIBER VIGESIMUS SECUNDUS
QUAE SIT CARNIS RESURRECTIO ET VITA AETERNA
Resurrectio et vita aeterna fide et ratione inspiciuntur (1-10)

Quid liber agat de aeternitate.
1. 1. Sicut in proximo libro superiore promisimus, iste huius totius operis ultimus disputationem de
civitatis Dei aeterna beatitudine continebit, quae non propter aetatis per multa saecula
longitudinem tamen quandocumque finiendam aeternitatis nomen accepit, sed quemadmodum
scriptum est in Evangelio: Regni eius non erit finis 1; nec ita ut aliis moriendo decedentibus, aliis
succedentibus oriendo species in ea perpetuitatis appareat, sicut in arbore, quae perenni fronde
vestitur, eadem videtur viriditas permanere, dum labentibus et cadentibus foliis subinde alia, quae
nascuntur, faciem conservant opacitatis; sed omnes in ea cives immortales erunt, adipiscentibus et
hominibus, quod numquam sancti angeli perdiderunt. Faciet hoc Deus omnipotentissimus eius
conditor. Promisit enim nec mentiri potest, et quibus fidem hinc quoque faceret, multa sua et non
promissa et promissa iam fecit.

Deus hominum vitam gubernat.
1. 2. Ipse est enim, qui in principio condidit mundum, plenum bonis omnibus visibilibus atque
intellegibilibus rebus, in quo nihil melius instituit quam spiritus, quibus intellegentiam dedit et suae
contemplationis habiles capacesque sui praestitit atque una societate devinxit, quam sanctam et
supernam dicimus civitatem, in qua res, qua sustententur beatique sint, Deus ipse illis est,
tamquam vita victusque communis; qui liberum arbitrium eidem intellectuali naturae tribuit tale, ut,
si vellet, desereret Deum, beatitudinem scilicet suam, miseria continuo secutura; qui, cum

397

