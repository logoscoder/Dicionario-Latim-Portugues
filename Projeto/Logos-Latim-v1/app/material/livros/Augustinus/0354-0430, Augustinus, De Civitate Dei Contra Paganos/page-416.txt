Sicut autem hoc, ut fatentur, nullum divinum maius est donum, sic a nullo deo dari credendum est,
nisi ab illo, quo et ipsi qui multos deos colunt, nullum dicunt esse maiorem.

Hic numquam tranquillitas erit.
23. Praeter haec autem mala huius vitae bonis malisque communia habent in ea iusti etiam
proprios quosdam labores suos, quibus adversus vitia militant et in talium proeliorum
temptationibus periculisque versantur. Aliquando enim concitatius, aliquando remissius, non tamen
desinit caro concupiscere adversus spiritum et spiritus adversus carnem 100, ut non ea quae
volumus faciamus, omnem malam concupiscentiam consumendo, sed eam nobis, quantum
divinitus adiuti possumus, non ei consentiendo subdamus, vigiliis continuis excubantes, ne opinio
veri similis fallat, ne decipiat sermo versutus, ne se tenebrae alicuius erroris offundant, ne quod
bonum est malum aut quod malum est bonum esse credatur, ne ab his quae agenda sunt metus
revocet, ne in ea quae agenda non sunt cupido praecipitet, ne super iracundiam sol occidat 101, ne
inimicitiae provocent ad retributionem mali pro malo 102, ne absorbeat inhonesta vel immoderata
tristitia, ne impertiendorum beneficiorum ingerat mens ingrata torporem, ne maledicis rumoribus
bona conscientia fatigetur, ne temeraria de alio suspicio nos nostra decipiat, ne aliena de nobis
falsa nos frangat, ne regnet peccatum in nostro mortali corpore ad oboediendum desideriis eius, ne
membra nostra exhibeantur iniquitatis arma peccato 103, ne oculus sequatur concupiscentiam, ne
vindicandi cupiditas vincat, ne in eo quod male delectat vel visio vel cogitatio remoretur, ne
improbum aut indecens verbum libenter audiatur, ne fiat quod non licet etiamsi libet, ne in hoc
bello laborum periculorumque plenissimo vel de viribus nostris speretur facienda victoria vel viribus
nostris facta tribuatur, sed eius gratiae, de quo ait Apostolus: Gratias autem Deo, qui dat nobis
victoriam per Dominum nostrum Iesum Christum 104; qui et alio loco: In his, inquit, omnibus
supervincimus per eum qui dilexit nos 105. Sciamus tamen, quantalibet virtute proeliandi vitiis
repugnemus vel etiam vitia superemus et subiugemus, quamdiu sumus in hoc corpore, nobis
deesse non posse unde dicamus Deo: Dimitte nobis debita nostra 106. In illo autem regno, ubi
semper cum corporibus immortalibus erimus, nec proelia nobis erunt ulla nec debita; quae
nusquam et numquam essent, si natura nostra, sicut recta creata est, permaneret. Ac per hoc
etiam noster iste conflictus, in quo periclitamur et de quo nos victoria novissima cupimus liberari,
ad vitae huius mala pertinet, quam tot tantorumque testimonio malorum probamus esse
damnatam.

Bona huius vitae quae sint: a) propagatio;
24. 1. Iam nunc considerandum est, hanc ipsam miseriam generis humani, in qua laudatur iustitia
punientis, qualibus et quam multis impleverit bonis eiusdem bonitas cuncta quae creavit
administrantis. Primum benedictionem illam, quam protulerat ante peccatum dicens: Crescite et
multiplicamini et implete terram 107, nec post peccatum voluit inhibere mansitque in stirpe damnata
donata fecunditas; nec illam vim mirabilem seminum, immo etiam mirabiliorem qua efficiuntur et
semina, inditam corporibus humanis et quodam modo intextam peccati vitium potuit auferre, quo
nobis impacta est etiam necessitas mortis; sed utrumque simul currit isto quasi fluvio atque
torrente generis humani, malum quod a parente trahitur, et bonum quod a creante tribuitur. In
originali malo duo sunt, peccatum atque supplicium; in originali bono alia duo, propagatio et
conformatio. Sed quantum ad praesentem pertinet intentionem nostram, de malis, quorum unum
de nostra venit audacia, id est peccatum, alterum de iudicio Dei, id est supplicium, iam satis
diximus. Nunc de bonis Dei, quae ipsi quoque vitiatae damnataeque naturae contulit sive usque
nunc confert, dicere institui. Neque enim damnando aut totum abstulit quod dederat, alioquin nec
esset omnino; aut eam removit a sua potestate, etiam cum diabolo poenaliter subdidit, cum nec
ipsum diabolum a suo alienaverit imperio; quando quidem, ut ipsius quoque diaboli natura
subsistat, ille facit qui summe est et facit esse quidquid aliquo modo est.

b) conformatio;
24. 2. Duorum igitur illorum, quae diximus bona etiam in naturam peccato vitiatam supplicioque
damnatam de bonitatis eius quodam veluti fonte manare, propagationem in primis mundi operibus
benedictione largitus est, a quibus operibus die septimo requievit; conformatio vero in illo eius est
opere, quo usque nunc operatur 108. Efficacem quippe potentiam suam si rebus subtrahat, nec
progredi poterunt et suis dimensis motibus peragere tempora nec prorsus in eo quod creatae sunt
aliquatenus permanebunt. Sic ergo creavit hominem Deus, ut ei adderet fertilitatem quamdam, qua
homines alios propagaret, congenerans eis etiam ipsam propagandi possibilitatem, non
necessitatem: quibus tamen voluit hominibus abstulit eam Deus, et steriles fuerunt; non tamen
generi humano abstulit semel datam primis duobus coniugibus benedictione generali. Haec ergo

416

