An Felicitas et Fortuna deae sint.
18. Quid, quod et Felicitas dea est? Aedem accepit, aram meruit, sacra congrua persoluta sunt.
Ipsa ergo sola coleretur. Ubi enim ipsa esset, quid boni non esset? Sed quid sibi vult, quod et
Fortuna dea putatur et colitur? An aliud est felicitas, aliud fortuna? Quia fortuna potest esse et
mala; felicitas autem si mala fuerit, felicitas non erit. Certe omnes deos utriusque sexus (si et
sexum habent) non nisi bonos existimare debemus. Hoc Plato dicit 37, hoc alii philosophi, hoc
excellentes rei publicae populorumque rectores. Quo modo ergo dea Fortuna aliquando bona est,
aliquando mala? An forte quando mala est, dea non est, sed in malignum daemonem repente
convertitur? Quot sunt ergo deae istae? Profecto quotquot homines fortunati, hoc est bonae
fortunae. Nam cum sint et alii plurimi simul, hoc est uno tempore, malae fortunae, numquid, si ipsa
esset, simul et bona esset et mala; his aliud, illis aliud? An illa, quae dea est, semper est bona? Ipsa
est ergo Felicitas: cur adhibentur diversa nomina? Sed hoc ferendum est; solet enim et una res
duobus nominibus appellari. Quid diversae aedes, diversae arae, diversa sacra? Est causa,
inquiunt 38, quia felicitas illa est, quam boni habent praecedentibus meritis; fortuna vero, quae
dicitur bona, sine ullo examine meritorum fortuito accidit hominibus et bonis et malis, unde etiam
Fortuna nominatur. Quo modo ergo bona est, quae sine ullo iudicio venit et ad bonos et ad malos?
Ut quid autem colitur, quae ita caeca est passim in quoslibet incurrens, ut suos cultores plerumque
praetereat et suis contemptoribus haereat? Aut si aliquid proficiunt cultores eius, ut ab illa
videantur et amentur, iam merita sequitur, non fortuito venit. Ubi est definitio illa Fortunae? Ubi est
quod a fortuitis etiam nomen accepit? Nihil enim prodest eam colere, si fortuna est. Si autem suos
cultores discernit, ut prosit, fortuna non est. An et ipsam, quo voluerit, Iuppiter mittit? Colatur ergo
ipse solus; non enim potest ei iubenti et eam quo voluerit mittenti Fortuna resistere. Aut certe
istam mali colant, qui nolunt habere merita, quibus dea possit Felicitas invitari.

Insaniunt mulieres Fortunae muliebris.
19. Tantum sane huic velut numini tribuunt, quam Fortunam vocant, ut simulacrum eius, quod a
matronis dedicatum est et appellata est Fortuna muliebris, etiam locutum esse memoriae
commendaverint atque dixisse non semel, sed iterum, quod eam rite matronae dedicaverint 39.
Quod quidem si verum sit, mirari nos non oportet. Non enim malignis daemonibus etiam sic difficile
est fallere, quorum artes atque versutias hinc potius isti advertere debuerunt, quod illa dea locuta
est, quae fortuito accidit, non quae meritis venit. Fuit enim Fortuna loquax et muta Felicitas, ut quid
aliud, nisi ut homines recte vivere non curarent conciliata sibi Fortuna, quae illos sine ullis bonis
meritis faceret fortunatos? Et certe si Fortuna loquitur, non saltem muliebris, sed virilis potius
loqueretur, ut non ipsae, quae simulacrum dedicaverunt, putarentur tantum miraculum muliebri
loquacitate finxisse.

Quae deae sint Virtus et Fides.
20. Virtutem quoque deam fecerunt; quae quidem si dea esset, multis fuerat praeferenda. Et nunc
quia dea non est, sed donum Dei est, ipsa ab illo impetretur, a quo solo dari potest, et omnis
falsorum deorum turba vanescet. Sed cur et Fides dea credita est et accepit etiam ipsa templum et
altare? Quam quisquis prudenter agnoscit, habitaculum illi se ipsum facit. Unde autem sciunt illi
quid sit fides, cuius primum et maximum officium est, ut in verum credatur Deum? Sed cur non
sufficerat Virtus? Nonne ibi est et Fides? Quando quidem virtutem in quattuor species
distribuendam esse viderunt, prudentiam, iustitiam, fortitudinem, temperantiam 40; et quoniam et
istae singulae species suas habent, in partibus iustitiae fides est maximumque locum apud nos
habet, quicumque scimus quid sit, quod iustus ex fide vivit 41. Sed illos miror appetitores
multitudinis deorum, si fides dea est, quare aliis tam multis deabus iniuriam fecerint
praetermittendo eas, quibus similiter aedes et aras dedicare potuerunt? Cur temperantia dea esse
non meruit, cum eius nomine nonnulli Romani principes non parvam gloriam compararint? Cur
denique fortitudo dea non est, quae adfuit Mucio, cum dexteram porrexit in flammas; quae adfuit
Curtio, cum se pro patria in abruptam terram praecipitem dedit; quae adfuit Decio patri et Decio
filio, cum pro exercitu se voverunt? Si tamen his omnibus vera inerat fortitudo 42, unde modo non
agitur. Quare prudentia, quare sapientia nulla numinum loca meruerunt? An quia in nomine
generali ipsius virtutis omnes coluntur? Sic ergo posset et unus Deus coli, cuius partes ceteri dii
putantur. Sed in illa una virtute et fides est et pudicitia, quae tamen extra in aedibus propriis altaria
meruerunt.

Felicitas maxime invocanda quia ab ipso Deo est.

62

