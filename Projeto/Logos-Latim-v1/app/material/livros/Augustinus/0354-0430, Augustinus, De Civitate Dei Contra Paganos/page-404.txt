vim noxiam perpeti comperisset, rogavit nostros, me absente, presbyteros, ut aliquis eorum illo
pergeret, cuius orationibus cederent. Perrexit unus, ottulit ibi sacrificium corporis Christi, orans
quantum potuit, ut cessaret illa vexatio: Deo protinus miserante cessavit. Acceperat autem ab
amico suo terram sanctam de Hierosolymis adlatam, ubi sepultus Christus die tertio resurrexit,
eamque suspenderat in cubiculo suo, ne quid mali etiam ipse pateretur. At ubi domus eius ab illa
infestatione purgata est, quid de illa terra fieret, cogitabat, quam diutius in cubiculo suo reverentiae
causa habere nolebat. Forte accidit, ut ego et collega tunc meus, episcopus Sinitensis ecclesiae
Maximinus, in proximo essemus; ut veniremus rogavit, et venimus. Cumque nobis omnia rettulisset,
etiam hoc petivit, ut infoderetur alicubi atque ibi orationum locus fieret, ubi etiam Christiani possent
ad celebranda quae Dei sunt congregari. Non restitimus; factum est. Erat ibi iuvenis paralyticus
rusticanus. Hoc audito petivit a parentibus suis, ut illum ad eum locum sanctum non cunctanter
afferrent. Quo cum fuisset adlatus, oravit, atque inde continuo pedibus suis salvus abscessit.

... et quidam adolescens...
8. 8. Victoriana dicitur villa, ab Hippone regio minus triginta milibus abest. Memoria martyrum ibi
est Mediolanensium Protasii et Gervasii. Portatus est eo quidam adulescens, qui cum die medio
tempore aestatis equum ablueret in fluminis gurgite, daemonem incurrit. Ibi cum iaceret vel morti
proximus vel simillimus mortuo, ad vespertinos illuc hymnos et orationes cum ancillis suis et
quibusdam sanctimonialibus ex more domina possessionis intravit atque hymnos cantare
coeperunt. Qua voce ille quasi percussus excussus est et cum terribili fremitu altare adprehensum
movere non audens sive non valens, tamquam eo fuerit alligatus aut affixus, tenebat et cum grandi
eiulatu parci sibi rogans confitebatur, ubi adulescentem et quando et quomodo invaserit. Postremo
se exiturum esse denuntians membra eius singula nominabat, quae se amputaturum exiens
minabatur, atque inter haec verba discessit ab homine. Sed oculus eius in maxillam fusus tenui
venula ab interiore quasi radice pendebat, totumque eius medium, quod nigellum fuerat,
albicaverat. Quo viso qui aderant (concurrerant autem etiam alii vocibus eius acciti et se omnes in
orationem pro illo straverant), quamvis eum sana mente stare gauderent, rursus tamen propter
eius oculum contristati medicum quaerendum esse dicebant. Ibi maritus sororis eius, qui eum illo
detulerat: "Potens est, inquit, Deus sanctorum orationibus, qui fugavit daemonem, lumen reddere".
Tum, sicut potuit, oculum lapsum atque pendentem loco suo revocatum ligavit orario nec nisi post
septem dies putavit esse solvendum. Quod cum fecisset, sanissimum invenit. Sanati sunt illic et alii,
de quibus dicere longum est.

... et quaedam virgo.
8. 9. Hipponiensem quamdam virginem scio, cum se oleo perunxisset, cui pro illa orans presbyter
instillaverat lacrimas suas, mox a daemonio fuisse sanatam. Scio etiam episcopum semel pro
adulescente, quem non vidit, orasse illumque ilico daemone caruisse.

Florentius potest lanam sibi comparare.
8. 10. Erat quidam senex Florentius Hipponiensis noster, homo religiosus et pauper; sartoris se arte
pascebat; casulam perdiderat et unde sibi emeret non habebat; ad Viginti Martyres, quorum
memoria est apud nos celeberrima 37, clara voce ut vestiretur oravit. Audierunt eum adulescentes
qui forte aderant irrisores eumque discedentem exagitantes prosequebantur, quasi a martyribus
quinquagenos folles, unde vestimentum emeret, petivisset. At ille tacitus ambulans eiectum
grandem piscem palpitantem vidit in litore eumque illis faventibus atque adiuvantibus adprehendit
et cuidam coquo, Cattoso nomine, bene Christiano, ad coquinam conditariam, indicans quid gestum
sit, trecentis follibus vendidit, lanam comparare inde disponens, ut uxor eius quomodo posset ei
quo indueretur efficeret. Sed coquus concidens piscem anulum aureum in ventriculo eius invenit
moxque miseratione flexus et religione perterritus homini eum reddidit dicens: "Ecce quomodo te
Viginti Martyres vestierunt".

A Stephano martyre caeca mulier illuminatur...
8. 11. Ad aquas Tibilitanas episcopo afferente Praeiecto martyris gloriosissimi Stephani memoria
veniebat magnae multitudinis concursu et occursu. Ibi caeca mulier, ut ad episcopum portantem
duceretur, oravit; flores, quos ferebat, dedit, recepit, oculis admovit, protinus vidit. Stupentibus qui
aderant praeibat exsultans, viam carpens et viae ducem ulterius non requirens.

... Lucillus episcopus a fistula liberatur.
404

