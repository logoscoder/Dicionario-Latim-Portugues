ut et tortum et innocentem occidat, quem ne innocentem occideret torserat. Si enim secundum
istorum sapientiam elegerit ex hac vita fugere quam diutius illa sustinere tormenta; quod non
commisit, commisisse se dicit. Quo damnato et occiso, utrum nocentem an innocentem iudex
occiderit, adhuc nescit, quem ne innocentem nesciens occideret torsit; ac per hoc innocentem et ut
sciret torsit, et dum nesciret occidit. In his tenebris vitae socialis sedebit iudex ille sapiens an non
sedebit? Sedebit plane. Constringit enim eum et ad hoc officium pertrahit humana societas, quam
deserere nefas ducit. Hoc enim nefas esse non ducit, quod testes innocentes in causis torquentur
alienis; quod hi, qui arguuntur, vi doloris plerumque superati et de se falsa confessi etiam puniuntur
innocentes, cum iam torti fuerint innocentes; quod, etsi non morte puniantur, in ipsis vel ex ipsis
tormentis plerumque moriuntur; quod aliquando et ipsi, qui arguunt, humanae societati fortasse, ne
crimina impunita sint, prodesse cupientes et mentientibus testibus reoque ipso contra tormenta
durante immaniter nec fatente probare quod obiciunt non valentes, quamvis vera obiecerint, a
iudice nesciente damnantur. Haec tot et tanta mala non deputat esse peccata; non enim haec facit
sapiens iudex nocendi voluntate, sed necessitate nesciendi, et tamen, quia cogit humana societas,
necessitate etiam iudicandi. Haec est ergo quam dicimus miseria certe hominis, etsi non malitia
sapientis. An vero necessitate nesciendi atque iudicandi torquet insontes, punit insontes, et parum
est illi, quod non est reus, si non sit insuper et beatus? Quanto consideratius et homine dignius
agnoscit in ista necessitate miseriam eamque odit in se et, si pie sapit, clamat ad Deum: De
necessitatibus meis erue me! 19

Orbis terrae miser est diversitate linguarum et bellis.
7. Post civitatem vel urbem sequitur orbis terrae, in quo tertium gradum ponunt societatis
humanae, incipientes a domo atque inde ad urbem, deinde ad orbem progrediendo venientes; qui
utique, sicut aquarum congeries, quanto maior est, tanto periculis plenior. In quo primum linguarum
diversitas hominem alienat ab homine. Nam si duo sibimet invicem fiant obviam neque praeterire,
sed simul esse aliqua necessitate cogantur, quorum neuter linguam novit alterius: facilius sibi muta
animalia, etiam diversi generis, quam illi, cum sint homines ambo, sociantur. Quando enim quae
sentiunt inter se communicare non possunt, propter solam diversitatem linguae nihil prodest ad
consociandos homines tanta similitudo naturae, ita ut libentius homo sit cum cane suo quam cum
homine alieno. At enim opera data est, ut imperiosa civitas non solum iugum, verum etiam linguam
suam domitis gentibus per pacem societatis imponeret, per quam non deesset, immo et abundaret
etiam interpretum copia 20. Verum est; sed hoc quam multis et quam grandibus bellis, quanta
strage hominum, quanta effusione humani sanguinis comparatum est? Quibus transactis, non est
tamen eorumdem malorum finita miseria. Quamvis enim non defuerint neque desint hostes exterae
nationes, contra quas semper bella gesta sunt et geruntur; tamen etiam ipsa imperii latitudo
peperit peioris generis bella, socialia scilicet et civilia, quibus miserabilius quatitur humanum genus,
sive cum belligeratur, ut aliquando conquiescant, sive cum timetur, ne rursus exsurgant. Quorum
malorum multas et multiplices clades, duras et diras necessitates si ut dignum est eloqui velim,
quamquam nequaquam sicut res postulat possim; quis erit prolixae disputationis modus? Sed
sapiens, inquiunt, iusta bella gesturus est. Quasi non, si se hominem meminit, multo magis dolebit
iustorum necessitatem sibi exstitisse bellorum, quia nisi iusta essent, ei gerenda non essent, ac per
hoc sapienti nulla bella essent. Iniquitas enim partis adversae iusta bella ingerit gerenda sapienti;
quae iniquitas utique homini est dolenda, quia hominum est, etsi nulla ex ea bellandi necessitas
nasceretur. Haec itaque mala tam magna, tam horrenda, tam saeva quisquis cum dolore
considerat, miseriam fateatur; quisquis autem vel patitur ea sine animi dolore vel cogitat, multo
utique miserius ideo se putat beatum, quia et humanum perdidit sensum.

Amicorum miseria nos affligit.
8. Si autem non contingat quaedam ignorantia similis dementiae, quae tamen in huius vitae misera
condicione saepe contingit, ut credatur vel amicus esse, qui inimicus est, vel inimicus, qui amicus
est; quid nos consolatur in hac humana societate erroribus aerumnisque plenissima nisi fides non
ficta et mutua dilectio verorum et bonorum amicorum? Quos quanto plures et in locis pluribus
habemus, tanto longius latiusque metuimus, ne quid eis contingat mali de tantis malorum
aggeribus huius saeculi. Non enim tantummodo solliciti sumus, ne fame, ne bellis, ne morbis, ne
captivitatibus affligantur, ne in eadem servitute talia patiantur, qualia nec cogitare sufficimus;
verum etiam, ubi timor est multo amarior, ne in perfidiam malitiam nequitiamque mutentur. Et
quando ista contingunt (tanto utique plura, quanto illi sunt plures) et in nostram notitiam
perferuntur, quibus cor nostrum flagris uratur, quis potest, nisi qui talia sentit, advertere? Mortuos
quippe audire mallemus, quamvis et hoc sine dolore non possimus audire. Quorum enim nos vita
propter amicitiae solacia delectabat, unde fieri potest, ut eorum mors nullam nobis ingerat
maestitudinem? Quam qui prohibet, prohibeat, si potest, amica colloquia, interdicat amicalem vel
intercidat affectum, humanarum omnium necessitudinum vincula mentis immiti stupore disrumpat

334

