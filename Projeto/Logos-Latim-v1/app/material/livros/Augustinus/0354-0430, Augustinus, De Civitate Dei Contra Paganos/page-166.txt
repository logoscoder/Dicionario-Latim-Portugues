deorum 5, non deorum falsorum, hoc est impiorum et superborum, qui eius incommutabili
omnibusque communi luce privati, et ob hoc ad quamdam egenam potestatem redacti, suas
quodam modo privatas potentias consectantur, honoresque divinos a deceptis subditis quaerunt;
sed deorum piorum atque sanctorum, qui potius se ipsos uni subdere quam multos sibi, potiusque
Deum colere quam pro Deo coli delectantur. Sed huius sanctae civitatis inimicis decem superioribus
libris, quantum potuimus, Domino et Rege nostro adiuvante, respondimus. Nunc vero quid a me
iam exspectetur agnoscens, meique non immemor debiti, de duarum civitatum, terrenae scilicet et
caelestis, quas in hoc interim saeculo perplexas quodam modo diximus invicemque permixtas,
exortu et excursu et debitis finibus, quantum valuero, disputare, eius ipsius Domini et Regis nostri
ubique opitulatione fretus, adgrediar, primumque dicam, quem ad modum exordia duarum istarum
civitatum in angelorum diversitate praecesserint.

Deus nobis locutus est...
2. Magnum est et admodum rarum universam creaturam corpoream et incorpoream consideratam
compertamque mutabilem intentione mentis excedere, atque ad incommutabilem Dei substantiam
pervenire, et illic discere ex ipso, quod cunctam naturam, quae non est quod ipse, non fecit nisi
ipse. Sic enim Deus cum homine non per aliquam creaturam loquitur corporalem, corporalibus
instrepens auribus, ut inter sonantem et audientem aeria spatia verberentur, neque per eius modi
spiritalem, quae corporum similitudinibus figuratur, sicut in somnis vel quo alio tali modo; nam et
sic velut corporis auribus loquitur, quia velut per corpus loquitur et velut interposito corporalium
locorum intervallo; multum enim similia sunt talia visa corporibus; sed loquitur ipsa veritate, si quis
sit idoneus ad audiendum mente, non corpore. Ad illud enim hominis ita loquitur, quod in homine
ceteris, quibus homo constat, est melius, et quo ipse Deus solus est melior. Cum enim homo
rectissime intellegatur vel, si hoc non potest, saltem credatur factus ad imaginem Dei 6 : profecto
ea sui parte est propinquior superiori Deo, qua superat inferiores suas, quas etiam cum pecoribus
communes habet. Sed quia ipsa mens, cui ratio et intellegentia naturaliter inest, vitiis quibusdam
tenebrosis et veteribus invalida est, non solum ad inhaerendum fruendo, verum etiam ad
perferendum incommutabile lumen, donec de die in diem renovata atque sanata fiat tantae
felicitatis capax, fide primum fuerat imbuenda atque purganda. In qua ut fidentius ambularet ad
veritatem, ipsa veritas, Deus Dei Filius, homine adsumpto, non Deo consumpto, eamdem constituit
et fundavit fidem, ut ad hominis Deum iter esset homini per hominem Deum. Hic est enim mediator
Dei et hominum, homo Christus Iesus 7. Per hoc enim mediator, per quod homo, per hoc et via 8.
Quoniam si inter eum qui tendit et illud quo tendit, via media est, spes est perveniendi; si autem
desit, aut ignoretur qua eundum sit, quid prodest nosse quo eundum sit? Sola est autem adversus
omnes errores via munitissima, ut idem ipse sit Deus et homo; quo itur Deus, qua itur homo.

... sacra Scriptura teste.
3. Hic prius per Prophetas, deinde per se ipsum, postea per Apostolos, quantum satis esse
iudicavit, locutus, etiam Scripturam condidit, quae canonica nominatur, eminentissimae
auctoritatis, cui fidem habemus de his rebus, quas ignorare non expedit, nec per nos ipsos nosse
idonei sumus. Nam si ea sciri possunt testibus nobis, quae remota non sunt a sensibus nostris, sive
interioribus sive etiam exterioribus (unde et praesentia nuncupantur, quod ita ea dicimus esse prae
sensibus, sicut prae oculis quae praesto sunt oculis): profecto ea, quae remota sunt a sensibus
nostris, quoniam nostro testimonio scire non possumus, de his alios testes requirimus eisque
credimus, a quorum sensibus remota esse vel fuisse non credimus. Sicut ergo de visibilibus, quae
non vidimus, eis credimus, qui viderunt, atque ita de ceteris, quae ad suum quemque sensum
corporis pertinent: ita de his, quae animo ac mente sentiuntur (quia et ipse rectissime dicitur
sensus, unde et sententia vocabulum accepit), hoc est de invisibilibus quae a nostro sensu interiore
remota sunt, his nos oportet credere, qui haec in illo incorporeo lumine disposita didicerunt, vel
manentia contuentur.
Deus mundum creavit non in tempore existens (4-8)

Deo creante mundus cum tempore incepit...
4. 1. Visibilium omnium maximus mundus est, invisibilium omnium maximus Deus est. Sed
mundum esse conspicimus, Deum esse credimus. Quod autem Deus fecerit mundum, nulli tutius
credimus, quam ipsi Deo. Ubi eum audivimus? Nusquam interim nos melius quam in Scripturis
sanctis, ubi dixit propheta eius: In principio fecit Deus caelum et terram 9. Numquidnam ibi fuit iste
propheta, quando fecit Deus caelum et terram 10 ? Non; sed ibi fuit sapientia Dei, per quam facta
sunt omnia, quae in animas sanctas etiam se transfert, amicos Dei et prophetas constituit 11 eisque

166

