sacerdotii de domo huius, quo signo significatum est mutandum sacerdotium domus Aaron. Mors
quippe filiorum huius significavit mortem non hominum, sed ipsius sacerdotii de filiis Aaron. Quod
autem sequitur, ad illum iam pertinet sacerdotem, cuius figuram gessit huic succedendo Samuel.
Proinde quae sequuntur, de Christo Iesu Novi Testamenti vero sacerdote dicuntur: Et suscitabo mihi
sacerdotem fidelem, qui omnia quae in corde meo et quae in anima mea faciat; et aedificabo ei
domum fidelem. Ipsa est aeterna et superna Ierusalem. Et transibit, inquit, coram Christo meo
omnibus diebus. Transibit, dixit, conversabitur; sicut superius dixerat de domo Aaron: Dixi: Domus
tua et domus patris tui transibunt coram me in aeternum 78. Quod autem ait: Coram Christo meo
transibit, de ipsa domo utique intellegendum est, non de illo sacerdote, qui est Christus ipse
mediator atque salvator. Domus ergo eius coram illo transibit. Potest et transibit intellegi de morte
ad vitam, omnibus diebus, quibus peragitur usque in finem saeculi huius ista mortalitas. Quod
autem ait Deus: Qui omnia quae in corde meo et quae in anima mea faciat: non arbitremur habere
animam Deum, cum sit conditor animae; sed ita hoc de Deo tropice, non proprie dicitur, sicut
manus et pes et alia corporis membra. Et ne secundum hoc credatur homo in carnis huius effigie
factus ad imaginem Dei, adduntur et alae, quas utique non habet homo, et dicitur Deo: Sub umbra
alarum tuarum proteges me 79; ut intellegant homines de illa ineffabili natura, non propriis, sed
translatis rerum vocabulis ista dici.

De reliquiis quae superaverint agitur.
5. 4. Quod vero adiungitur: Et erit, qui superaverit in domo tua, veniet adorare ei, non proprie de
domo dicitur huius Heli, sed illius Aaron, de qua usque ad adventum Iesu Christi homines
remanserunt, de quo genere etiam nunc usque non desunt. Nam de illa domo huius Heli iam supra
dictum erat: Et omnis qui superaverit domus tuae, decidet in gladio virorum 80. Quomodo ergo hic
vere dici potuit: Et erit, qui superaverit in domo tua, veniet adorare ei, si illud est verum, quod
ultore gladio nemo inde superarit ? nisi quia illos intellegi voluit, qui pertinent ad stirpem, sed illius
totius sacerdotii secundum ordinem Aaron. Ergo si de illis est praedestinatis reliquiis, de quibus
alius propheta dixit: Reliquiae salvae fient 81; unde et Apostolus: Sic ergo, inquit, et in hoc tempore
reliquiae per electionem gratiae factae sunt 82; quia de talibus reliquiis bene intellegitur esse, de
quo dictum est: Qui superaverit in domo tua: profecto credit in Christum; sicut temporibus
Apostolorum ex ipsa gente plurimi crediderunt, neque nunc desunt, qui, licet rarissime, tamen
credant; et impletur in eo quod hic iste homo Dei continuo secutus adiunxit: Veniet adorare ei obolo
argenti 83. Cui adorare, nisi summo illi sacerdoti, qui et Deus est? Neque enim in illo sacerdotio
secundum ordinem Aaron ad hoc veniebant homines ad templum vel altare Dei, ut sacerdotem
adorarent. Quid est autem quod ait: Obolo argenti, nisi brevitate verbi fidei, de quo commemorat
Apostolus dictum: Verbum consummans et brevians faciet Dominus super terram 84 ? Argentum
autem pro eloquio poni Psalmus testis est, ubi canitur: Eloquia Domini eloquia casta, argentum igne
examinatum 85.

Quis panis sit in sacerdotio.
5. 5. Quid ergo dicit iste, qui venit adorare sacerdoti Dei et sacerdoti Deo? Iacta me in partem
sacerdotii tui, manducare panem 86. Nolo in patrum meorum collocari honore, qui nullus est; iacta
me in partem sacerdotii tui. Elegi enim abiectus esse in domo Dei 87; qualecumque et
quantulumcumque membrum esse cupio sacerdotii tui. Sacerdotium quippe hic ipsam plebem dicit,
cuius plebis ille sacerdos est mediator Dei et hominum, homo Christus Iesus 88. Cui plebi dicit
apostolus Petrus: Plebs sancta, regale sacerdotium 89. Quamvis nonnulli sacrificii tui sint
interpretati 90, non sacerdotii tui; quod nihilo minus eumdem significat populum christianum. Unde
dicit apostolus Paulus: Unus panis, unum corpus multi sumus 91. Quod ergo addidit: Manducare
panem, etiam ipsum sacrificii genus eleganter expressit, de quo dicit sacerdos ipse: Panis, quem
ego dedero, caro mea est pro saeculi vita 92. Ipsum est sacrificium; non secundum ordinem Aaron,
sed secundum ordinem Melchisedech 93, qui legit, intellegat. Brevis itaque ista confessio et
salubriter humilis, qua dicitur: Iacta me in partem sacerdotii tui manducare panem; ipse est obolus
argenti, quia et breve est et eloquium Domini est habitantis in corde credentis. Quia enim dixerat
superius, dedisse se cibos domui Aaron de victimis Veteris Testamenti, ubi ait: Dedi domui patris
tui omnia, quae sunt ignis filiorum Israel, in escam 94; haec quippe fuerant sacrificia Iudaeorum:
ideo hic dixit: Manducare panem, quod est in Novo Testamento sacrificium Christianorum.

Aaron sacerdotium umbra futuri fuit.
6. 1. Cum igitur haec tanta tunc altitudine praenuntiata sint, tanta nunc manifestatione clarescant,
non frustra tamen moveri quispiam potest ac dicere: Quomodo confidimus venire omnia, quae in

283

