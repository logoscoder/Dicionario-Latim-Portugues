delectantur, qui et deceptores et deceptos pariter possident, a quorum dominatione non liberat nisi
gratia Dei per Iesum Christum Dominum nostrum.

...etsi uni Deo cultus exhibendum intellegat.
31. 2. Dicit etiam idem auctor acutissimus atque doctissimus, quod hi soli ei videantur
animadvertisse quid esset Deus, qui crediderunt eum esse animam motu ac ratione mundum
gubernantem, ac per hoc, etsi nondum tenebat quod veritas habet (Deus enim verus non anima,
sed animae quoque est effector et conditor), tamen si contra praeiudicia consuetudinis liber esse
posset, unum Deum colendum fateretur atque suaderet, motu ac ratione mundum gubernantem, ut
ea cum illo de hac re quaestio remaneret, quod eum diceret esse animam, non potius et animae
Creatorem. Dicit etiam antiquos Romanos plus annos centum et septuaginta deos sine simulacro
coluisse. Quod si adhuc, inquit, mansisset, castius dii observarentur 64. Cui sententiae suae testem
adhibet inter cetera etiam gentem Iudaeam; nec dubitat eum locum ita concludere, ut dicat, qui
primi simulacra deorum populis posuerunt, eos civitatibus suis et metum dempsisse et errorem
addidisse, prudenter existimans deos facile posse in simulacrorum stoliditate contemni. Quod vero
non ait "errorem tradiderunt", sed "addiderunt:" iam utique fuisse etiam sine simulacris vult
intellegi errorem. Quapropter cum solos dicit animadvertisse quid esset Deus, qui eum crederent
animam mundum gubernantem, castiusque existimat sine simulacris observari religionem, quis non
videat quantum propinquaverit veritati? Si enim aliquid contra vetustatem tanti posset erroris,
profecto et unum deum, a quo mundum crederet gubernari, et sine simulacro colendum esse
censeret; atque in tam proximo inventus facile fortasse de animae mutabilitate commoneretur, ut
naturam potius incommutabilem, quae ipsam quoque animam condidisset, Deum verum esse
sentiret. Haec cum ita sint, quaecumque tales viri in suis litteris multorum deorum ludibria
posuerunt, confiteri ea potius occulta Dei voluntate compulsi sunt quam persuadere conati. Si qua
igitur a nobis inde testimonia proferuntur, ad eos redarguendos proferuntur, qui nolunt advertere
de quanta et quam maligna daemonum potestate nos liberet singulare sacrificium tam sancti
sanguinis fusi et donum Spiritus impertiti.

Veteres regendae reipublicae plures deos invenerunt.
32. Dicit etiam de generationibus deorum magis ad poetas quam ad physicos fuisse populos
inclinatos, et ideo et sexum et generationes deorum maiores suos, id est veteres credidisse
Romanos et eorum constituisse coniugia. Quod utique non aliam ob causam factum videtur, nisi
quia hominum velut prudentium et sapientium negotium fuit populum in religionibus fallere et in eo
ipso non solum colere, sed imitari etiam daemones, quibus maxima est fallendi cupiditas. Sicut
enim daemones nisi eos, quos fallendo deceperint, possidere non possunt, sic et homines principes,
non sane iusti, sed daemonum similes, ea, quae vana esse noverant, religionis nomine populis
tamquam vera suadebant, hoc modo eos civili societati velut aptius alligantes, quo similiter
subditos possiderent. Quis autem infirmus et indoctus evaderet simul fallaces et principes civitatis
et daemones?

Summus Deus vera felicitas.
33. Deus igitur ille felicitatis auctor et dator, quia solus est verus Deus, ipse dat regna terrena et
bonis et malis, neque hoc temere et quasi fortuito, quia Deus est, non fortuna, sed pro rerum ordine
ac temporum occulto nobis, notissimo sibi; cui tamen ordini temporum non subditus servit, sed eum
ipse tamquam dominus regit moderatorque disponit: felicitatem vero non dat nisi bonis. Hanc enim
possunt et non habere et habere servientes, possunt et non habere et habere regnantes; quae
tamen plena in ea vita erit, ubi nemo iam serviet. Et ideo regna terrena et bonis ab illo dantur et
malis, ne eius cultores adhuc in provectu animi parvuli haec ab eo munera quasi magnum aliquid
concupiscant. Et hoc est sacramentum veteris Testamenti, ubi occultum erat novum, quod illic
promissa et dona terrena sunt, intellegentibus et tunc spiritalibus, quamvis nondum in
manifestatione praedicantibus, et quae illis temporalibus rebus significaretur aeternitas, et in
quibus Dei donis esset vera felicitas.

Unus Iudaeorum populus uni Deo servivit.
34. Itaque ut cognosceretur etiam illa terrena bona, quibus solis inhiant qui meliora cogitare non
possunt, in ipsius unius Dei esse posita potestate, non in multorum falsorum, quos colendos Romani
antea crediderunt, populum suum in Aegypto de paucissimis multiplicavit et inde signis mirabilibus
liberavit. Nec Lucinam mulieres illae invocaverunt, quando earum partus, ut miris modis
multiplicarentur et gens illa incredibiliter cresceret, ab Aegyptiorum persequentium et infantes

68

