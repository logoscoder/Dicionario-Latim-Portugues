licet bellando sit factum, non tamen multum asperis et difficilibus bellis fieri potuit, quia rudes
adhuc ad resistendum gentes erant nec tam multae vel magnae. Si quidem post illud maximum
atque universale diluvium, cum in arca Noe octo soli homines evaserunt, anni non multo amplius
quam mille transierant, quando Ninus Asiam totam excepta India subiugavit. Roma vero tot gentes
et Orientis et Occidentis, quas imperio Romano subditas cernimus, non ea celeritate ac facilitate
perdomuit, quoniam paulatim increscendo robustas eas et bellicosas, quaqua versum dilatabatur,
invenit. Tempore igitur, quo Roma condita est, populus Israel habebat in terra promissionis annos
septingentos decem et octo. Ex quibus viginti septem pertinent ad Iesum Nave, deinde ad tempus
iudicum trecenti viginti novem. Ex quo autem reges ibi esse coeperant, anni erant trecenti
sexaginta duo. Et rex tunc erat in Iuda, cuius nomen erat Achaz vel, sicut alii computant 54, qui ei
successit Ezechias, quem quidem constat optimum et piissimum regem Romuli regnasse
temporibus. In ea vero Hebraei populi parte, quae appellabatur Israel, regnare coeperat Osee.

Quod fuerit carmen Sibyllae Erythraeae.
23. 1. Eodem tempore nonnulli Sibyllam Erythraeam vaticinatam ferunt. Sibyllas autem Varro
prodit plures fuisse, non unam 55. Haec sane Erythraea Sibylla quaedam de Christo manifesta
conscripsit; quod etiam nos prius in latina lingua versibus male latinis et non stantibus legimus per
nescio cuius interpretis imperitiam, sicut post cognovimus. Nam vir clarissimus Flaccianus, qui
etiam proconsul fuit, homo facillimae facundiae multaeque doctrinae, cum de Christo
colloqueremur, graecum nobis codicem protulit, carmina esse dicens Sibyllae Erythraeae, ubi
ostendit quodam loco in capitibus versuum ordinem litterarum ita se habentem, ut haec in eo verba
legerentur:
, quod est latine: Iesus Christus Dei Filius
Salvator. Hi autem versus, quorum primae litterae istum sensum, quem diximus, reddunt, sicut eos
quidam latinis et stantibus versibus est interpretatus, hoc continent:
Iudicii signum tellus sudore madescet.
E caelo rex adveniet per saecla futurus,
Scilicet ut carnem praesens, ut iudicet orbem.
Unde Deum cernent incredulus atque fidelis
Celsum cum sanctis aevi iam termino in ipso.
Sic animae cum carne aderunt, quas iudicat ipse,
Cum iacet incultus densis in vepribus orbis.
Reicient simulacra viri, cunctam quoque gazam,
Exuret terras ignis pontumque polumque
Inquirens, taetri portas effringet Averni.
Sanctorum sed enim cunctae lux libera carni
Tradetur, sontes aeterna flamma cremabit.
Occultos actus retegens tunc quisque loquetur
Secreta, atque Deus reserabit pectora luci.
Tunc erit et luctus, stridebunt dentibus omnes.
Eripitur solis iubar et chorus interit astris.
Volvetur caelum, lunaris splendor obibit;
Deiciet colles, valles extollet ab imo.
Non erit in rebus hominum sublime vel altum.
Iam aequantur campis montes et caerula ponti
Omnia cessabunt, tellus confracta peribit:
Sic pariter fontes torrentur fluminaque igni.
Sed tuba tum sonitum tristem demittet ab alto
Orbe, gemens facinus miserum variosque labores,
Tartareumque chaos monstrabit terra dehiscens.
Et coram hic Domino reges sistentur ad unum.
Reccidet e caelo ignisque et sulphuris amnis 56.
In his latinis versibus de graeco utcumque translatis ibi non potuit ille sensus occurrere, qui fit, cum
litterae, quae sunt in eorum capitibus, connectuntur, ubi T littera in graeco posita est, quia non
potuerunt latina verba inveniri, quae ab eadem littera inciperent et sententiae convenirent. Hi
autem sunt versus tres, quintus et octavus decimus et nonus decimus. Denique si litteras quae sunt
in capitibus omnium versuum connectentes horum trium quae scriptae sunt non legamus, sed pro
eis T litteram, tamquam in eisdem locis ipsa sit posita, recordemur, exprimitur in quinque verbis:
Iesus Christus Dei Filius Salvator; sed cum graece hoc dicitur, non latine. Et sunt versus viginti et
septem, qui numerus quadratum ternarium solidum reddit. Tria enim ter ducta fiunt novem; et ipsa
novem si ter ducantur, ut ex lato in altum figura consurgat, ad viginti septem perveniunt. Horum
autem graecorum quinque verborum, quae sunt
, quod est
latine: Iesus Christus Dei Filius Salvator, si primas litteras iungas, erit

, id est piscis, in quo

307

