dubitat, ut haec alios asserat opinari 81. Difficile quippe fuit tanto philosopho cunctam diabolicam
societatem vel nosse vel fidenter arguere, quam quaelibet anicula christiana nec cunctatur esse, et
liberrime detestatur. Nisi forte iste et ipsum, ad quem scribit, Anebontem tamquam talium
sacrorum praeclarissimum antistitem et alios talium operum tamquam divinorum et ad deos
colendos pertinentium admiratores verecundatur offendere.

...et absurda edisserit.
11. 2. Sequitur tamen et ea velut inquirendo commemorat, quae sobrie considerata tribui non
possunt nisi malignis et fallacibus potestatibus. Quaerit enim cur tamquam melioribus invocatis
quasi peioribus imperetur, ut iniusta praecepta hominis, exsequantur; cur attrectatum re Veneria
non exaudiant imprecantem, cum ipsi ad incestos quosque concubitus quoslibet ducere non
morentur; cur animantibus suos antistites oportere abstinere denuntient, ne vaporibus profecto
corporeis polluantur, ipsi vero et aliis vaporibus illiciantur et nidoribus hostiarum, cumque a
cadaveris contactu prohibeatur inspector, plerumque illa cadaveribus celebrentur; quid sit, quod
non daemoni vel alicui animae defuncti, sed ipsi soli et lunae aut cuicumque caelestium homo vitio
cuilibet obnoxius intendit minas eosque territat falso, ut eis extorqueat veritatem. Nam et caelum
se collidere comminatur et cetera similia homini impossibilia, ut illi dii tamquam insipientissimi
pueri falsis et ridiculis comminationibus territi quod imperatur efficiant. Dicit etiam scripsisse
Chaeremonem quemdam, talium sacrorum vel potius sacrilegiorum peritum, ea, quae apud
Aegyptios sunt celebrata rumoribus vel de Iside vel de Osiri marito eius, maximam vim habere
cogendi deos, ut faciant imperata, quando ille, qui carminibus cogit, ea se prodere vel evertere
comminatur, ubi se etiam Osiridis membra dissipaturum terribiliter dicit, si facere iussa
neglexerint 82. Haec atque huiusmodi vana et insana hominem diis minari, nec quibuslibet, sed ipsis
caelestibus et siderea luce fulgentibus, nec sine effectu, sed violenta potestate cogentem atque his
terroribus ad facienda quae voluerit perducentem, merito Porphyrius admiratur; immo vero sub
specie mirantis et causas rerum talium requirentis dat intellegi illos haec agere spiritus, quorum
genus superius sub aliorum opinatione descripsit, non, ut ipse posuit, natura, sed vitio fallaces, qui
simulant deos et animas defunctorum, daemones autem non, ut ait ipse, simulant, sed plane sunt.
Et quod ei videtur herbis et lapidibus et animantibus et sonis certis quibusdam ac vocibus et
figurationibus atque figmentis, quibusdam etiam observatis in caeli conversione motibus siderum
fabricari in terra ab hominibus potestates idoneas variis effectibus exsequendis, totum hoc ad
eosdem ipsos daemones pertinet ludificatores animarum sibimet subditarum et voluptaria sibi
ludibria de hominum erroribus exhibentes. Aut ergo re vera dubitans et inquirens ista Porphyrius ea
tamen commemorat, quibus convincantur et redarguantur, nec ad eas potestates, quae nobis ad
beatam vitam capessendam favent, sed ad deceptores daemones pertinere monstrentur; aut, ut
meliora de philosopho suspicemur, eo modo voluit hominem aegyptium talibus erroribus deditum et
aliqua magna se scire opinantem non superba quasi auctoritate doctoris offendere, nec aperte
adversantis altercatione turbare, sed quasi quaerentis et discere cupientis humilitate ad ea
cogitanda convertere et quam sint contemnenda vel etiam devitanda monstrare. Denique prope ad
epistulae finem petit se ab eo doceri, quae sit ad beatitudinem via ex aegyptia sapientia 83.
Ceterum illos, quibus conversatio cum diis ad hoc esset, ut ob inveniendum fugitivum vel praedium
comparandum, aut propter nuptias vel mercaturam vel quid huius modi mentem divinam
inquietarent, frustra eos videri dicit coluisse sapientiam 84; illa etiam ipsa numina, cum quibus
conversarentur, etsi de ceteris rebus vera praedicerent, tamen quoniam de beatitudine nihil
cautum nec satis idoneum monerent, nec deos illos esse nec benignos daemones, sed aut illum, qui
dicitur fallax, aut humanum omne commentum.
Patrocinium suscipimus verae religionis (12-32)

Deus immutabilis visibilia signa facit in rerum natura...
12. Verum quia tanta et talia geruntur his artibus, ut universum modum humanae facultatis
excedant: quid restat, nisi ut ea, quae mirifice tamquam divinitus praedici vel fieri videntur nec
tamen ad unius Dei cultum referuntur, cui simpliciter inhaerere fatentibus quoque Platonicis et per
multa testantibus solum beatificum bonum est, malignorum daemonum ludibria et seductoria
impedimenta, quae vera pietate cavenda sunt, prudenter intellegantur? Porro autem quaecumque
miracula sive per Angelos sive quocumque modo ita divinitus fiunt, ut Dei unius, in quo solo beata
vita est, cultum religionemque commendent, ea vere ab eis vel per eos, qui nos secundum
veritatem pietatemque diligunt, fieri ipso Deo in illis operante credendum est. Neque enim audiendi
sunt, qui Deum invisibilem visibilia miracula operari negant, cum ipse etiam secundum ipsos fecerit
mundum, quem certe visibilem negare non possunt. Quidquid igitur mirabile fit in hoc mundo,
profecto minus est quam totus hic mundus, id est caelum et terra et omnia quae in eis sunt, quae
certe Deus fecit. Sicut autem ipse, qui fecit, ita modus quo fecit occultus est et incomprehensibilis

151

