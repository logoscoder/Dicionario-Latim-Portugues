nunc vivunt homines septuaginta vel octoginta vel non multo amplius, de quibus dictum est: Et
amplius eis labor et dolor 66.

Septuaginta interpretes non erraverunt.
14. 2. Illa vero numerorum varietas, quae inter codices hebraeos invenitur et nostros, neque de hac
antiquorum longaevitate dissentit, et si quid habet ita diversum, ut verum esse utrumque non
possit, rerum gestarum fides ab ea lingua repetenda est, ex qua interpretatum est quod habemus.
Quae facultas cum volentibus ubique gentium praesto sit, non tamen vacat, quod septuaginta
interpretes in plurimis, quae diversa dicere videntur, ex hebraeis codicibus emendare ausus est
nemo. Non enim est illa diversitas putata mendositas; nec ego ullo modo putandam existimo: sed
ubi non est scriptoris error, aliquid eos divino Spiritu, ubi sensus esset consentaneus veritati et
praedicans veritatem, non interpretantium munere, sed prophetantium libertate aliter dicere
voluisse credendum est. Unde merito non solum hebraeis, verum etiam ipsis, cum adhibet
testimonia de Scripturis, uti apostolica invenitur auctoritas. Sed hinc me opportuniore loco, si Deus
adiuverit, promisi diligentius locuturum 67; nunc quod instat expediam. Non enim ambigendum est
ab homine, qui ex primo homine primus est natus, quando tamdiu vivebant, potuisse constitui
civitatem, sane terrenam, non illam, quae dicitur civitas Dei, de qua ut scriberemus, laborem tanti
huius operis in manus sumpsimus.

Quomodo connumerentur generationes duarum civitatum.
15. 1. Dicet ergo aliquis: Itane credendum est hominem filios generaturum nec habentem
propositum continentiae centum et amplius, vel secundum Hebraeos non multo minus, id est
octoginta, septuaginta, sexaginta annos a concumbendi opere vacuisse, aut si non vacaret, nihil
prolis gignere potuisse? Haec quaestio duobus modis solvitur. Aut enim tanto serior fuit proportione
pubertas, quanto vitae totius maior annositas; aut, quod magis video esse credibile, non hic
primogeniti filii commemorati sunt, sed quos successionis ordo poscebat, ut perveniretur ad Noe, a
quo rursus ad Abraham videmus esse perventum, ac deinde usque ad certum articulum temporis,
quantum oportebat signari etiam generationibus commemoratis cursum gloriosissimae civitatis in
hoc mundo peregrinantis et supernam patriam requirentis. Quod enim negari non potest, prior
omnibus Cain ex coniunctione maris et feminae natus est. Neque enim illo nato dixisset Adam,
quod dixisse legitur: Adquisivi hominem per Deum 68, nisi illis duobus ipse fuisset homo nascendo
additus primus. Hunc secutus Abel, quem maior frater occidit, praefigurationem quamdam
peregrinantis civitatis Dei, quod ab impiis et quodammodo terrigenis, id est terrenam originem
diligentibus et terrenae civitatis terrena felicitate gaudentibus, persecutiones iniquas passura
fuerat, primus ostendit. Sed quot annorum erat Adam, cum eos genuit, non apparet. Exinde
digeruntur generationes aliae de Cain, aliae de illo, quem genuit Adam in eius successionem, quem
frater occidit, et appellavit nomen illius Seth dicens, ut scriptum est: Suscitavit enim mihi Deus
semen aliud pro Abel, quem occidit Cain 69. Cum itaque istae duae series generationum, una de
Seth, altera de Cain, has duas, de quibus agimus, distinctis ordinibus insinuent civitates, unam
caelestem in terris peregrinantem, alteram terrenam terrenis tamquam sola sint gaudiis inhiantem
vel inhaerentem: nullus de progenie Cain, cum dinumerata sit connumerato Adam usque ad
octavam generationem, quot annorum fuisset expressus est, quando genuit eum, qui
commemoratur post eum. Noluit enim Spiritus Dei in terrenae civitatis generationibus tempora
notare ante diluvium, sed in caelestis maluit, tamquam essent memoria digniores. Porro autem
Seth quando natus est, non quidem taciti sunt anni patris eius 70, sed iam genuerat alios; et utrum
solos Cain et Abel, affirmare quis audeat? Non enim quia soli nominati sunt propter ordines
generationum quas commemorare oportebat, ideo consequens videri debet solos fuisse tunc
generatos ex Adam. Cum enim silentio coopertis omnium nominibus ceterorum legatur eum
genuisse filios et filias: quota fuerit ista proles eius, quis praesumat asserere, si culpam temeritatis
evitat? Potuit quippe Adam divinitus admonitus dicere, postea quam Seth natus est: Suscitavit
enim mihi Deus semen aliud pro Abel, quoniam talis erat futurus, qui impleret illius sanctitatem,
non quod ipse prior post eum temporis ordine nasceretur. Deinde quod scriptum est: Vixit autem
Seth quinque et ducentos annos (vel secundum Hebraeos quinque et centum annos), et genuit
Enos 71 : quis possit nisi inconsideratus asseverare hunc eius primogenitum fuisse? ut admirantes
merito requiramus, quomodo per tot annos immunis fuerit a connubio sine ullo proposito
continentiae vel non genuerit coniugatus; quando quidem etiam de ipso legitur: Et genuit filios et
filias, et fuerunt omnes dies Seth duodecim et nongenti anni, et mortuus est 72. Atque ita deinceps,
quorum anni commemorantur, nec filios filiasque genuisse reticentur. Ac per hoc non apparet
omnino, utrum, qui nominatur genitus, ipse fuerit primogenitus; immo vero, quoniam credibile non
est patres illos aetate tam longa aut impuberes fuisse aut coniugibus caruisse vel fetibus, nec illos
eorum filios primos eis natos fuisse credibile est. Sed cum sacrae scriptor historiae ad ortum
vitamque Noe, cuius tempore diluvium factum est, per successiones generationum notatis

240

