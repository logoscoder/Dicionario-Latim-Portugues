occasum pavor irruit super Abram, et ecce timor tenebrosus magnus incidit ei; et dictum est ad
Abram: Sciendo scies, quia peregrinum erit semen tuum in terra non propria, et in servitutem
redigent eos et affligent eos quadringentis annis; gentem autem, cui servierint, iudicabo ego. Post
haec vero exibunt hoc cum suppellectili multa. Tu autem ibis ad patres tuos cum pace nutritus in
senecta bona. Quarta vero generatione convertent se hoc. Nondum enim impleta sunt peccata
Amorrhaeorum usque adhuc. Cum autem iam sol erat ad occasum, flamma facta est, et ecce
fornax fumabunda et lampades ignis, quae pertransierunt per media divisa illa. In die illa disposuit
Dominus Deus testamentum ad Abram, dicens: Semini tuo dabo terram hanc, a flumine Aegypti
usque ad flumen magnum flumen Euphraten, Cenaeos et Cenezaeos et Celmonaeos et Chettaeos
et Pherezaeos et Raphaim et Amorrhaeos et Chananaeos et Evaeos et Gergesaeos et Iebusaeos 85.

Quae facta significent.
24. 2. Haec omnia in visu facta divinitus atque dicta sunt, de quibus singulis enucleate disserere
longum est et intentionem operis huius excedit. Quod ergo satis est nosse debemus. Posteaquam
dictum est credidisse Abraham Deo et deputatum illi ad iustitiam, non eum in fide defecisse, ut
diceret: Dominator Domine, secundum quid sciam, quia heres eius ero? 86 terrae quippe illius
promissa erat hereditas. Non enim ait: Unde sciam? quasi adhuc non crederet; sed ait: Secundum
quid sciam? ut ei rei, quam crediderat, aliqua similitudo adhiberetur, qua eius modus agnosceretur;
sicut non est virginis Mariae diffidentia quod ait: Quomodo fiet istud, quoniam virum non cognosco?
quod enim futurum esset, certa erat; modum quo fieret inquirebat, et hoc cum quaesisset,
audivit 87. Denique et hic similitudo data est de animalibus, iuvenca et capra et ariete et duabus
volucribus, turture et columba, ut secundum haec futurum sciret, quod futurum esse iam non
ambigeret. Sive ergo per iuvencam significata sit plebs posita sub iugo legis, per capram eadem
plebs peccatrix futura, per arietem eadem plebs etiam regnatura (quae animalia propterea trima
dicuntur, quia, cum sint insignes articuli temporum ab Adam usque ad Noe et inde usque ad
Abraham et inde usque ad David, qui reprobato Saule primus in regno gentis Israeliticae Domini est
voluntate fundatus, in hoc ordine tertio, qui tenditur ex Abraham usque ad David, tamquam tertiam
aetatem gerens ille populus adolevit), sive aliquid aliud convenientius ista significent: nullo modo
tamen dubitaverim spiritales in ea praefiguratos additamento turturis et columbae. Et ideo dictum
est: Aves autem non divisit, quoniam carnales inter se dividuntur, spiritales autem nullo modo, sive
a negotiosis conversationibus hominum se removeant, sicut turtur, sive inter illas degant, sicut
columba; utraque tamen avis est simplex et innoxia, significans et in ipso Israelitico populo, cui
terra illa danda erat, futuros individuos filios promissionis et heredes regni in aeterna felicitate
mansuri. Aves autem descendentes supra corpora, quae divisa erant, non boni aliquid, sed spiritus
indicant aeris huius, pastum quemdam suum de carnalium divisione quaerentes. Quod autem illis
consedit Abraham, significat etiam inter illas carnalium divisiones veros usque in finem
perseveraturos fideles. Et circa solis occasum quod pavor irruit in Abraham et timor tenebrosus
magnus significat circa huius saeculi finem magnam perturbationem ac tribulationem futuram
fidelium, de qua Dominus dicit in Evangelio: Erit enim tunc tribulatio magna, qualis non fuit ab
initio 88.

Annorum numerus qui fuerit.
24. 3. Quod vero dictum est ad Abraham: Sciendo scies, quia peregrinum erit semen tuum in terra
non propria, et in servitutem redigent eos et affligent eos quadringentis annis 89, de populo Israel,
qui fuerat in Aegypto serviturus, apertissime prophetatum est; non quod in eadem servitute sub
Aegyptiis affligentibus quadringentos annos ille populus fuerat peracturus, sed in ipsis
quadringentis annis praenuntiatum est hoc futurum. Quemadmodum enim scriptum est de Thara
patre Abrahae; Et fuerunt dies Tharae in Charra quinque et ducenti anni 90, non quia ibi omnes acti
sunt, sed quia ibi completi sunt: ita et hic propterea interpositum est: Et in servitutem redigent eos
et affligent eos quadringentis annis, quoniam iste numerus in eadem afflictione completus est, non
quia ibi universus peractus est. Quadringenti sane dicuntur anni propter numeri plenitudinem,
quamvis aliquanto amplius sint, sive ex hoc tempore computentur, quo ista promittebantur
Abrahae, sive ex quo natus est Isaac, propter semen Abrahae, de quo ista praedicuntur.
Computantur enim, sicut superius iam diximus, ab anno septuagesimo et quinto Abrahae, quando
ad eum facta est prima promissio, usque ad exitum Israel ex Aegypto quadringenti et triginta anni;
quorum Apostolus ita meminit: Hoc autem dico, inquit: testamentum confirmatum a Deo post
quadringentos triginta annos facta lex non infirmat ad evacuandam promissionem 91. Iam ergo isti
quadringenti et triginta anni quadringenti poterant nuncupari, quia non sunt multo amplius: quanto
magis cum aliquot iam ex isto numero praeterissent, quando illa in visu demonstrata et dicta sunt
Abrahae, vel quando Isaac natus est centenario patri suo, a prima promissione post viginti quinque
annos, cum iam ex istis quadringentis triginta quadringenti et quinque remanerent, quos Deus

265

