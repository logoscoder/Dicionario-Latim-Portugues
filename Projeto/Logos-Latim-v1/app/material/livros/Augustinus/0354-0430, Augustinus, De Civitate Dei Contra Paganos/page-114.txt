bubulcus eius iuxta sepulcrum Numae Pompilii traiciens aratrum eruisset ex terra libros eius, ubi
sacrorum institutorum scriptae erant causae, in Urbem pertulit ad praetorem. At ille cum
inspexisset principia, rem tantam detulit ad senatum. Ubi cum primores quasdam causas legissent,
cur quidque in sacris fuerit institutum, Numae mortuo senatus assensus est, eosque libros
tamquam religiosi patres conscripti, praetor ut combureret, censuerunt 73. Credat quisque quod
putat; immo vero dicat, quod dicendum suggesserit vesana contentio, quilibet tantae impietatis
defensor egregius. Me admonere sufficiat sacrorum causas a rege Pompilio, romanorum sacrorum
institutore conscriptas nec populo nec senatui nec saltem ipsis sacerdotibus innotescere debuisse
ipsumque Numam Pompilium curiositate illicita ad ea daemonum pervenisse secreta, quae ipse
quidem scriberet, ut haberet unde legendo commoneretur; sed ea tamen, cum rex esset, qui
minime quemquam metueret, nec docere aliquem nec delendo vel quoquo modo consumendo
perdere auderet. Ita quod scire neminem voluit, ne homines nefaria doceret, violare autem timuit,
ne daemones iratos haberet, obruit, ubi tutum putavit, sepulcro suo propinquare aratrum posse non
credens. Senatus autem cum religiones formidaret damnare maiorum et ideo Numae assentiri
cogeretur, illos tamen libros tam perniciosos esse iudicavit, ut nec obrui rursus iuberet, ne humana
curiositas multo vehementius rem iam proditam quaereret, sed flammis aboleri nefanda
monumenta, ut, quia iam necesse esse existimabant sacra illa facere, tolerabilius erraretur causis
eorum ignoratis, quam cognitis civitas turbaretur.

...qui compulsus est facere hydromantiam et necromantiam.
35. Nam et ipse Numa, ad quem nullus Dei propheta, nullus sanctus angelus mittebatur,
hydromantiam facere compulsus est, ut in aqua videret imagines deorum vel potius ludificationes
daemonum, a quibus audiret, quid in sacris constituere atque observare deberet. Quod genus
divinationis idem Varro a Persis dicit allatum, quo et ipsum Numam et postea Pythagoram
philosophum usum fuisse commemorat; ubi adhibito sanguine etiam inferos perhibet sciscitari et
Graece dicit vocari 74, quae [sive hydromantia] sive necromantia dicatur, id ipsum
est, ubi videntur mortui divinare. Quibus haec artibus fiant, ipsi viderint. Nolo enim dicere has artes
etiam ante nostri Salvatoris adventum in ipsis civitatibus gentium legibus solere prohiberi et poena
severissima vindicari. Nolo, inquam, hoc dicere; fortassis enim talia tunc licebant. His tamen artibus
didicit sacra illa Pompilius, quorum sacrorum facta prodidit, causas obruit (ita timuit et ipse quod
didicit), quarum causarum proditos libros senatus incendit. Quid mihi ergo Varro illorum sacrorum
alias nescio quas causas velut physicas interpretatur? Quales si libri illi habuissent, non utique
arsissent, aut et istos Varronis ad Caesarem pontificem scriptos atque editos patres conscripti
similiter incendissent. Quod ergo aquam egesserit, id est exportaverit, Numa Pompilius, unde
hydromantian faceret, ideo nympham Egeriam coniugem dicitur habuisse, quem ad modum in
supradicto libro Varronis exponitur 75. Ita enim solent res gestae aspersione mendaciorum in
fabulas verti. In illa igitur hydromantia curiosissimus rex ille Romanus et sacra didicit, quae in libris
suis pontifices haberent, et eorum causas, quas praeter se neminem scire voluit. Itaque eas
seorsum scriptas secum quodam modo mori fecit, quando ita subtrahendas hominum notitiae
sepeliendasque curavit. Aut ergo daemonum illic tam sordidae et noxiae cupiditates erant
conscriptae, ut ex his tota illa theologia civilis etiam apud tales homines execrabilis appareret, qui
tam multa in ipsis sacris erubescenda susceperant; aut illi omnes nihil aliud quam homines mortui
prodebantur, quos tam prolixa temporis vetustate fere omnes populi gentium deos immortales esse
crediderant, cum et talibus sacris idem illi daemones oblectarentur, qui se colendos pro ipsis
mortuis, quos deos putari fecerant, quibusdam fallacium miraculorum attestationibus supponebant.
Sed occulta Dei veri providentia factum est, ut et Pompilio amico suo illis conciliati artibus, quibus
hydromantia fieri potuit, cuncta illa confiteri permitterentur, et tamen, ut moriturus incenderet ea
potius quam obrueret, admonere non permitterentur; qui ne innotescerent nec aratro, quo sunt
eruta, obsistere potuerunt, nec stilo Varronis, quo ea, quae de hac re gesta sunt, in nostram
memoriam pervenerunt. Non enim possunt, quod non sinuntur efficere; sinuntur autem alto Dei
summi iustoque iudicio pro meritis eorum, quos ab eis vel affligi tantum, vel etiam subici ac decipi
iustum est. Quam vero perniciosae vel a cultu verae divinitatis alienae illae litterae iudicatae sint,
hinc intellegi potest, quod eas maluit senatus incendere, quas Pompilius occultavit, quam timere
quod timuit, qui hoc audere non potuit. Qui ergo vitam nec modo habere vult piam, talibus sacris
quaerat aeternam; qui autem cum malignis daemonibus non vult habere societatem, non
superstitionem, qua coluntur, noxiam pertimescat, sed veram religionem, qua produntur et
vincuntur, agnoscat.

10

LIBER VIII
BREVICULUS

114

