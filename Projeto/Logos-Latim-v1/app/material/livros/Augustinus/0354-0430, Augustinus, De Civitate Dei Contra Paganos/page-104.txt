putarent deum. Unde satius esset eis alium aliquem Iovis nomine nuncupare, dignum turpibus et
flagitiosis honoribus, supposito vano figmento quod potius blasphemarent (sicut Saturno dicitur
suppositus lapis, quem pro filio devoraret) 25, quam istum deum dicere et tonantem et
adulterantem, et totum mundum regentem et per tot stupra diffluentem, et naturarum omnium
naturaliumque rerum causas summas habentem et suas causas bonas non habentem.

...et ipse mundus.
9. 2. Deinde quaero, quem iam locum inter deos huic Iovi tribuant, si Ianus est mundus. Deos enim
veros animam mundi ac partes eius iste definivit; ac per hoc, quidquid hoc non est non est utique
secundum istos verus Deus. Num igitur ita dicturi sunt Iovem animam mundi, ut Ianus sit corpus
eius, id est iste visibilis mundus? Hoc si dicunt, non erit quem ad modum Ianum deum dicant,
quoniam mundi corpus non est deus vel secundum ipsos, sed anima mundi ac partes eius. Unde
apertissime idem dicit deum se arbitrari esse animam mundi et hunc ipsum mundum esse deum;
sed sicut hominem sapientem, cum sit ex animo et corpore, tamen ex animo dici sapientem, ita
mundum deum dici ab animo, cum sit ex animo et corpore 26. Solum itaque mundi corpus non est
deus, sed aut sola anima eius aut simul corpus et animus, ita tamen ut non sit a corpore, sed ab
animo deus. Si ergo Ianus est mundus et deus est Ianus, numquid Iovem, ut deus esse possit,
aliquam partem Iani esse dicturi sunt? Magis enim Iovi universum solent tribuere; unde est:
Iovis omnia plena 27.
Ergo et Iovem, ut Deus sit et maxime rex deorum, non alium possunt existimare quam mundum, ut
diis ceteris secundum istos suis partibus regnet. In hanc sententiam etiam quosdam versus Valerii
Sorani exponit idem Varro in eo libro, quem seorsum ab istis de cultu deorum scripsit; qui versus hi
sunt:
Iuppiter omnipotens regum rerumque deumque
Progenitor genetrixque deum, deus unus et omnes 28.
Exponuntur autem in eodem libro ita: cum marem existimarent qui semen emitteret, feminam quae
acciperet, Iovemque esse mundum et eum omnia semina ex se emittere et in se recipere: Cum
causa, inquit, scripsit Soranus Iuppiter progenitor genetrixque nec minus cum causa unum et omnia
idem esse; mundus enim unus, et in eo uno omnia sunt 29.

An mundus sit Iuppiter simulque Ianus.
10. Cum ergo et Ianus mundus sit et Iuppiter mundus sit unusque sit mundus, quare duo dii sunt
Ianus et Iuppiter? Quare seorsus habent templa seorsus aras, diversa sacra dissimilia simulacra? Si
propterea, quod alia vis est primordiorum, alia causarum, et illa Iani, illa Iovis nomen accepit:
numquid si unus homo in diversis rebus duas habeat potestates aut duas artes, quia singularum
diversa vis est, ideo duo iudices aut duo dicuntur artifices? Sic ergo et unus Deus cum ipse habeat
potestatem primordiorum, ipse causarum, num propterea illum duos deos esse necesse est putari,
quia primordia causaeque res suae sunt? Quod si hoc iustum putant, etiam ipsum Iovem tot deos
esse dicant, quotquot ei cognomina propter multas potestates dederunt, quoniam res omnes, ex
quibus illa cognomina sunt adhibita, multae atque diversae sunt, ex quibus pauca commemoro.

Quae alia nomina de Iove dixerint...
11. Dixerunt eum Victorem, Invictum, Opitulum, Impulsorem, Statorem, Centumpedam, Supinalem,
Tigillum, Almum, Ruminum et alia quae persequi longum est 30. Haec autem cognomina
imposuerunt uni deo propter causas potestatesque diversas, non tamen propter tot res etiam tot
deos eum esse coegerunt: quod omnia vinceret, quod a nemine vinceretur, quod opem indigentibus
ferret, quod haberet impellendi, statuendi, stabiliendi, resupinandi potestatem, quod tamquam
tigillus mundum contineret ac sustineret, quod aleret omnia, quod ruma, id est mamma, aleret
animalia. In his, ut advertimus, quaedam magna sunt, quaedam exigua; et tamen unus utraque
facere perhibetur. Puto inter se propinquiora esse causas rerum atque primordia, propter quas res
unum mundum duos deos esse voluerunt, Iovem atque Ianum, quam continere mundum et
mammam dare animalibus; nec tamen propter haec opera duo tam longe inter se vi et dignitate
diversa duo dii esse compulsi sunt; sed unus Iuppiter propter illud Tigillus, propter illud Ruminus
appellatus est. Nolo dicere, quod animalibus mammam praebere sugentibus magis Iunonem potuit
decere quam Iovem, praesertim cum esset etiam diva Rumina, quae in hoc opus adiutorium illi
famulatumve praeberet. Cogito enim posse responderi, et ipsam Iunonem nihil aliud esse quam
Iovem, secundum illos Valerii Sorani versus, ubi dictum est:
Iuppiter omnipotens regum rerumque deumque
progenitor genetrixque deum.
Quare ergo dictus est et Ruminus, cum diligentius fortasse quaerentibus ipse inveniatur esse etiam

104

