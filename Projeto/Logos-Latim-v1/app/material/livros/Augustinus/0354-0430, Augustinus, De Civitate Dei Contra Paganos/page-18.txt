gravissimum proprium, quem non polluebat alienum; neminem propter sua peccata praeterita,
propter quae magis hac vita opus est, ut possint paenitendo sanari; neminem velut desiderio vitae
melioris, quae post mortem speratur, quia reos suae mortis melior post mortem vita non suscipit.

Bonum vitae semper anteponendum.
27. Restat una causa, de qua dicere coeperam, qua utile putatur, ut se quisque interficiat, scilicet
ne in peccatum irruat vel blandiente voluptate vel dolore saeviente. Quam causam si voluerimus
admittere, eo usque progressa perveniet, ut hortandi sint homines tunc se potius interimere, cum
lavacro sanctae regenerationis abluti universorum remissionem acceperint peccatorum. Tunc enim
tempus est cavendi omnia futura peccata, cum sunt omnia deleta praeterita. Quod si morte
spontanea recte fit, cur non tunc potissimum fit? Cur baptizatus sibi quisque parcit? Cur liberatum
caput tot rursus vitae huius periculis inserit, cum sit facillimae potestatis illata sibi nece omnia
devitare scriptumque sit: Qui amat periculum, incidet in illud 83? Cur ergo amantur tot et tanta
pericula vel certe, etiamsi non amantur, suscipiuntur, cum manet in hac vita, cui abscedere licitum
est? An vero tam insulsa perversitas cor evertit et a consideratione veritatis avertit, ut, si se
quisque interimere debet, ne unius captivantis dominatu corruat in peccatum, vivendum sibi
existimet, ut ipsum perferat mundum per omnes horas temptationibus plenum, et talibus, qualis
sub uno domino formidatur, et innumerabilibus ceteris, sine quibus haec vita non ducitur? Quid
igitur causae est, cur in eis exhortationibus tempora consumamus, quibus baptizatos alloquendo
studemus accendere sive ad virginalem integritatem sive ad continentiam vidualem sive ad ipsam
tori coniugalis fidem 84, cum habeamus meliora et ab omnibus peccandi periculis remota
compendia ut, quibuscumque post remissionem recentissimam peccatorum arripiendam mortem
sibique ingerendam persuadere potuerimus, eos ad Dominum saniores purioresque mittamus?
Porro si, quisquis hoc aggrediendum et suadendum putat, non dico desipit, sed insanit: qua tandem
fronte homini dicit: "interfice te, ne parvis tuis peccatis adicias gravius, dum vivis sub domino
barbaris moribus impudico," qui non potest nisi sceleratissime dicere: "interfice te peccatis tuis
omnibus absolutis, ne rursus talia vel etiam peiora committas, dum vivis in mundo tot impuris
voluptatibus illecebroso, tot nefandis crudelitatibus furioso, tot erroribus et terroribus inimico"? Hoc
quia nefas est dicere, nefas est profecto se occidere. Nam si hoc sponte faciendi ulla causa iusta
esse posset, procul dubio iustior quam ista non esset. Quia vero nec ista est, ergo nulla est.

Quod invitus quis passus sit humilem monet esse...
28. 1. Non itaque vobis, o fideles Christi, sit taedio vita vestra, si ludibrio fuit hostibus castitas
vestra. Habetis magnam veramque consolationem, si fidam conscientiam retinetis non vos
consensisse peccatis eorum, qui in vos peccare permissi sunt. Quod si forte, cur permissi sint,
quaeritis, alta quidem est providentia Creatoris mundi atque Rectoris, et inscrutabilia sunt iudicia
eius et investigabiles viae eius 85; verum tamen interrogate fideliter animas vestras, ne forte de isto
integritatis et continentiae vel pudicitiae bono vos inflatius extulistis et humanis laudibus
delectatae in hoc etiam aliquibus invidistis. Non accuso quod nescio, nec audio quod vobis
interrogata vestra corda respondent. Tamen si ita esse responderint, nolite admirari hoc vos
amisisse, unde hominibus placere gestistis, illud vobis remansisse, quod ostendi hominibus non
potest. Si peccantibus non consensistis, divinae gratiae, ne amitteretur, divinum accessit auxilium;
humanae gloriae, ne amaretur, humanum successit opprobrium. In utroque consolamini,
pusillanimes, illinc probatae hinc castigatae, illinc iustificatae hinc emendatae. Quarum vero corda
interrogata respondent numquam se de bono virginitatis vel viduitatis vel coniugalis pudicitiae
superbisse, sed humilibus consentiendo de dono Dei cum tremore exultasse 86, nec invidisse
cuiquam paris excellentiam sanctitatis et castitatis, sed humana laude postposita, quae tanto maior
deferri solet, quanto est bonum rarius, quod exigit laudem, optasse potius ut amplior earum
numerus esset, quam ut ipsae in paucitate amplius eminerent: nec istae, quae tales sunt, si earum
quoque aliquas barbarica libido compressit, permissum hoc esse causentur, nec ideo Deum credant
ista neglegere, quia permittit quod nemo impune committit. Quaedam enim veluti pondera
malarum cupiditatum et per occultum praesens divinum iudicium relaxantur et manifesto ultimo
reservantur. Fortassis autem istae, quae bene sibi sunt consciae non se ex isto castitatis bono cor
inflatum extulisse, et tamen vim hostilem in carne perpessae sunt, habebant aliquid latentis
infirmitatis, quae posset in superbiae fastum, si hanc humilitatem in vastatione illa evasissent,
extolli. Sicut ergo quidam morte rapti sunt, ne malitia mutaret intellectum eorum 87, ita quiddam ab
istis vi raptum est, ne prosperitas mutaret modestiam earum. Utrisque igitur, quae de carne sua,
quod turpem nullius esset perpessa contactum, vel iam superbiebant vel superbire, si nec hostium
violentia contrectata esset, forsitan poterant, non ablata est castitas, sed humilitas persuasa;
illarum tumori succursum est immanenti, istarum occursum est imminenti.

... atque intentum qua conscientia Deo servierit.
18

