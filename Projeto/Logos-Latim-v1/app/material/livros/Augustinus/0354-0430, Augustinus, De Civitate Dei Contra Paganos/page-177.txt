agnoscimus, adhuc reformatione perficiendam, ut sit etiam similitudine proxima. Nam et sumus et
nos esse novimus et id esse ac nosse diligimus. In his autem tribus, quae dixi, nulla nos falsitas veri
similis turbat. Non enim ea sicut illa, quae foris sunt, ullo sensu corporis tangimus, velut colores
videndo, sonos audiendo, odores olfaciendo, sapores gustando, dura et mollia contrectando
sentimus, quorum sensibilium etiam imagines eis simillimas nec iam corporeas cogitatione
versamus, memoria tenemus et per ipsas in istorum desideria concitamur; sed sine ulla
phantasiarum vel phantasmatum imaginatione ludificatoria mihi esse me idque nosse et amare
certissimum est. Nulla in his veris Academicorum argumenta formido dicentium: Quid si falleris? Si
enim fallor, sum. Nam qui non est, utique nec falli potest; ac per hoc sum, si fallor. Quia ergo sum si
fallor, quomodo esse me fallor, quando certum est me esse, si fallor? Quia igitur essem qui fallerer,
etiamsi fallerer, procul dubio in eo, quod me novi esse, non fallor. Consequens est autem, ut etiam
in eo, quod me novi nosse, non fallar. Sicut enim novi esse me, ita novi etiam hoc ipsum, nosse me.
Eaque duo cum amo, eumdem quoque amorem quiddam tertium nec imparis aestimationis eis quas
novi rebus adiungo. Neque enim fallor amare me, cum in his quae amo non fallar; quamquam etsi
illa falsa essent, falsa me amare verum esset. Nam quo pacto recte reprehenderer et recte
prohiberer ab amore falsorum, si me illa amare falsum esset? Cum vero illa vera atque certa sint,
quis dubitet quod eorum, cum amantur, et ipse amor verus et certus est? Tam porro nemo est qui
esse se nolit, quam nemo est qui non esse beatus velit. Quo modo enim potest beatus esse, si nihil
sit?

Omnia esse volunt.
27. 1. Ita vero vi quadam naturali ipsum esse iucundum est, ut non ob aliud et hi qui miseri sunt
nolint interire et, cum se miseros esse sentiant, non se ipsos de rebus, sed miseriam suam potius
auferri velint. Illis etiam, qui et sibi miserrimi apparent et plane sunt et non solum a sapientibus,
quoniam stulti, verum et ab his, qui se beatos putant, miseri iudicantur, quia pauperes atque
mendici sunt, si quis immortalitatem daret, qua nec ipsa miseria moreretur, proposito sibi quod, si
in eadem miseria semper esse nollent, nulli et nusquam essent futuri, sed omni modo perituri,
profecto exsultarent laetitia et sic semper eligerent esse quam omnino non esse. Huius rei testis
est notissimus sensus illorum. Unde enim mori metuunt et malunt in illa aerumna vivere, quam
eam morte finire, nisi quia satis apparet quam refugiat natura non esse? Atque ideo cum se
noverint esse morituros, pro magno beneficio sibi hanc impendi misericordiam desiderant, ut
aliquanto productius in eadem miseria vivant tardiusque moriantur. Procul dubio ergo indicant,
immortalitatem, saltem talem quae non habeat finem mendicitatis, quanta gratulatione
susciperent. Quid? animalia omnia etiam irrationalia, quibus datum non est ista cogitare, ab
immensis draconibus usque ad exiguos vermiculos nonne se esse velle atque ob hoc interitum
fugere omnibus quibus possunt motibus indicant? Quid? arbusta omnesque frutices, quibus nullus
est sensus ad vitandam manifesta motione perniciem, nonne ut in auras tutum cacuminis germen
emittant, aliud terrae radicis affigunt, quo alimentum trahant atque ita suum quodam modo esse
conservent? Ipsa postremo corpora, quibus non solum sensus, sed nec ulla saltem seminalis est
vita, ita tamen vel exiliunt in superna vel in ima descendunt vel librantur in mediis, ut essentiam
suam, ubi secundum naturam possunt esse, custodiant.

Omnia esse quodam modo noverunt.
27. 2. Iam vero nosse quantum ametur quamque falli nolit humana natura, vel hinc intellegi potest,
quod lamentari quisque sana mente mavult quam laetari in amentia. Quae vis magna atque
mirabilis mortalibus praeter homini animantibus nulla est, licet eorum quibusdam ad istam lucem
contuendam multo quam nobis sit acrior sensus oculorum; sed lucem illam incorpoream contingere
nequeunt, qua mens nostra quodam modo radiatur, ut de his omnibus recte iudicare possimus.
Nam in quantum eam capimus, in tantum id possumus. Verumtamen inest in sensibus irrationalium
animantium, etsi scientia nullo modo, at certe quaedam scientiae similitudo; cetera autem rerum
corporalium, non quia sentiunt, sed quia sentiuntur, sensibilia nuncupata sunt. Quorum in arbustis
hoc simile est sensibus, quod aluntur et gignunt. Verumtamen et haec et omnia corporalia latentes
in natura causas habent; sed formas suas, quibus mundi huius visibilis structura formosa est,
sentiendas sensibus praebent, ut pro eo, quod nosse non possunt, quasi innotescere velle
videantur. Sed nos ea sensu corporis ita capimus, ut de his non sensu corporis iudicemus. Habemus
enim alium interioris hominis sensum isto longe praestantiorem, quo iusta et iniusta sentimus, iusta
per intellegibilem speciem, iniusta per eius privationem. Ad huius sensus officium non acies
pupulae, non foramen auriculae, non spiramenta narium, non gustus faucium, non ullus corporeus
tactus accedit. Ibi me et esse et hoc nosse certus sum, et haec amo atque amare me similiter
certus sum.

Amor qui amat et amatur ad Deum fertur.
177

