quid fieri debeat, ibi quid fiat. Physicos dixit utilitatis causa scripsisse, poetas delectationis. Ac per
hoc ea, quae a poetis conscripta populi sequi non debent, crimina sunt deorum, quae tamen
delectant et populos et deos. Delectationis enim causa, sicut dicit, scribunt poetae, non utilitatis; ea
tamen scribunt, quae dii expetant, populi exhibeant.

Indigna sunt simulacra et fabulae.
7. 1. Revocatur igitur ad theologian civilem theologia fabulosa theatrica scaenica, indignitatis et
turpitudinis plena, et haec tota, quae merito culpanda et respuenda iudicatur, pars huius est, quae
colenda et observanda censetur; non sane pars incongrua, sicut ostendere institui, et quae ab
universo corpore aliena importune illi conexa atque suspensa sit, sed omnino consona et tamquam
eiusdem corporis membrum convenientissime copulata. Quid enim aliud ostendunt illa simulacra,
formae, aetates, sexus, habitus deorum? Numquid barbatum Iovem, imberbem Mercurium poetae
habent, pontifices non habent? Numquid Priapo mimi, non etiam sacerdotes enormia pudenda
fecerunt? An aliter stat adorandus in locis sacris, quam procedit ridendus in theatris? Num Saturnus
senex, Apollo ephebus ita personae sunt histrionum, ut non sint statuae delubrorum? Cur Forculus,
qui foribus praeest, et Limentinus, qui limini, dii sunt masculi, atque inter hos Cardea femina est,
quae cardinem servat? Nonne ista in rerum divinarum libris reperiuntur, quae graves poetae suis
carminibus indigna duxerunt? Numquid Diana theatrica portat arma et urbana simpliciter virgo est?
Numquid scaenicus Apollo citharista est et ab hac arte Delphicus vacat? Sed haec honestiora sunt
in comparatione turpiorum. Quid de ipso Iove senserunt, qui eius nutricem in Capitolio posuerunt?
Nonne attestati sunt Euhemero, qui omnes tales deos non fabulosa garrulitate, sed historica
diligentia homines fuisse mortalesque conscripsit? Epulones etiam deos, parasitos Iovis, ad eius
mensam qui constituerunt, quid aliud quam mimica sacra esse voluerunt? Nam parasitos Iovis ad
convivium eius adhibitos si mimus dixisset, utique risum quaesisse videretur. Varro dixit! non cum
irrideret deos, sed cum commendaret hoc dixit; divinarum, non humanarum rerum libri hoc eum
scripsisse testantur, nec ubi ludos scaenicos exponebat, sed ubi Capitolina iura pandebat. Denique
talibus vincitur et fatetur, sicut forma humana deos fecerunt, ita eos delectari humanis voluptatibus
credidisse 17.

Quid de Hercule et Larentina fabula dixerit.
7. 2. Non enim et maligni spiritus suo negotio defuerunt, ut has noxias opiniones humanarum
mentium ludificatione firmarent. Unde etiam illud est, quod Herculis aedituus otiosus atque feriatus
lusit tesseris secum utraque manu alternante, in una constituens Herculem, in altera se ipsum, sub
ea condicione, ut, si ipse vicisset, de stipe templi sibi cenam pararet amicamque conduceret; si
autem victoria Herculis fieret, hoc idem de pecunia sua voluptati Herculis exhiberet; deinde cum a
se ipso tamquam ab Hercule victus esset, debitam cenam et nobilissimam meretricem Larentinam
Deo Herculi dedit. At illa cum dormisset in templo, vidit in somnis Herculem sibi esse commixtum
sibique dixisse, quod inde discedens, cui primum iuveni obvia fieret, apud illum esset inventura
mercedem, quam sibi credere deberet ab Hercule persolutam. Ac sic abeunti cum primus iuvenis
ditissimus Tarutius occurrisset eamque dilectam secum diutius habuisset, illa herede defunctus est.
Quae amplissimam adepta pecuniam ne divinae mercedi videretur ingrata, quod acceptissimum
putavit esse numinibus, populum Romanum etiam ipsa scripsit heredem, atque illa non comparente
inventum est testamentum; quibus meritis eam ferunt etiam honores meruisse divinos.

Obscaena sunt sacra mysteriorum.
7. 3. Haec si poetae fingerent, si mimi agerent, ad fabulosam theologian dicerentur procul dubio
pertinere et a civilis theologiae dignitate separanda iudicarentur. Cum vero haec dedecora non
poetarum, sed populorum; non mimorum, sed sacrorum; non theatrorum, sed templorum; id est
non fabulosae, sed civilis theologiae, a tanto doctore produntur: non frustra histriones ludicris
artibus fingunt deorum quae tanta est turpitudinem, sed plane frustra sacerdotes velut sacris
ritibus conantur fingere deorum quae nulla est honestatem. Sacra sunt Iunonis, et haec in eius
dilecta insula Samo celebrabantur, ubi nuptum data est Iovi; sacra sunt Cereris, ubi a Plutone rapta
Proserpina quaeritur; sacra sunt Veneris, ubi amatus eius Adon aprino dente exstinctus iuvenis
formosissimus plangitur; sacra sunt Matris deum, ubi Attis pulcher adulescens ab ea dilectus et
muliebri zelo abscisus etiam hominum abscisorum, quos Gallos vocant, infelicitate deploratur. Haec
cum deformiora sint omni scaenica foeditate, quid est quod fabulosa de diis figmenta poetarum ad
theatrum videlicet pertinentia velut secernere nituntur a civili theologia, quam pertinere ad urbem
volunt, quasi ab honestis et dignis indigna et turpia? Itaque potius est unde gratiae debeantur
histrionibus, qui oculis hominum pepercerunt nec omnia spectaculis nudaverunt, quae sacrarum
aedium parietibus occuluntur. Quid de sacris eorum boni sentiendum est, quae tenebris operiuntur,
cum tam sint detestabilia, quae proferuntur in lucem? Et certe quid in occulto agant per abscisos et

93

