caro, nam per se ipsa invulnerabilis est. Prorsus quod mutari non potest, nulla re potest, ac per hoc
quod corpore mutari potest, aliqua re potest et ideo incommutabile recte dici non potest.

Philosophia naturali platonici Deum quaerunt...
6. Viderunt ergo isti philosophi, quos ceteris non immerito fama atque gloria praelatos videmus,
nullum corpus esse Deum, et ideo cuncta corpora transcenderunt quaerentes Deum. Viderunt,
quidquid mutabile est, non esse summum Deum, et ideo animam omnem mutabilesque omnes
spiritus transcenderunt quaerentes summum Deum 19. Deinde viderunt omnem speciem in re
quacumque mutabili, qua est, quidquid illud est, quoquo modo et qualiscumque natura est, non
esse posse nisi ab illo, qui vere est, quia incommutabiliter est. Ac per hoc sive universi mundi
corpus figuras, qualitates ordinatumque motum et elementa disposita a caelo usque ad terram et
quaecumque corpora in eis sunt, sive omnem vitam, vel quae nutrit et continet, qualis est in
arboribus, vel quae et hoc habet et sentit, qualis est in pecoribus, vel quae et haec habet et
intellegit, qualis est in hominibus, vel quae nutritorio subsidio non indiget, sed tantum continet
sentit intellegit, qualis est in angelis, nisi ab illo esse non posse, qui simpliciter est; quia non aliud
illi est esse, aliud vivere, quasi possit esse non vivens; nec aliud illi est vivere, aliud intellegere,
quasi possit vivere non intellegens; nec aliud illi est intellegere, aliud beatum esse, quasi possit
intellegere non beatus; sed quod est illi vivere, intellegere, beatum esse, hoc est illi esse. Propter
hanc incommutabilitatem et simplicitatem intellexerunt eum et omnia ista fecisse, et ipsum a nullo
fieri potuisse. Consideraverunt enim, quidquid est, vel corpus esse vel vitam, meliusque aliquid
vitam esse quam corpus, speciemque corporis esse sensibilem, intellegibilem vitae. Proinde
intellegibilem speciem sensibili praetulerunt. Sensibilia dicimus, quae visu tactuque corporis sentiri
queunt; intellegibilia, quae conspectu mentis intellegi. Nulla est enim pulchritudo corporalis sive in
statu corporis, sicut est figura, sive in motu, sicut est cantilena, de qua non animus iudicet. Quod
profecto non posset, nisi melior in illo esset haec species, sine tumore molis, sine strepitu vocis,
sine spatio vel loci vel temporis. Sed ibi quoque nisi mutabilis esset, non alius alio melius de specie
sensibili iudicaret; melius ingeniosior quam tardior, melius peritior quam imperitior, melius
exercitatior quam minus exercitatus, et idem ipse unus, cum proficit, melius utique postea quam
prius. Quod autem recipit magis et minus, sine dubitatione mutabile est. Unde ingeniosi et docti et
in his exercitati homines facile collegerunt non esse in eis rebus primam speciem, ubi mutabilis
esse convincitur 20. Cum igitur in eorum conspectu et corpus et animus magis minusque speciosa
essent, si autem omni specie carere possent, omnino nulla essent: viderunt esse aliquid ubi prima
esset incommutabilis et ideo nec comparabilis; atque ibi esse rerum principium rectissime
crediderunt, quod factum non esset et ex quo facta cuncta essent. Ita quod notum est Dei,
manifestavit eis ipse, cum ab eis invisibilia eius per ea, quae facta sunt, intellecta conspecta sunt;
sempiterna quoque virtus eius et divinitas 21; a quo etiam visibilia et temporalia cuncta creata sunt.
Haec de illa parte, quam physicam, id est naturalem, nuncupant, dicta sint.

...rationali conspiciunt lumen veritatis...
7. Quod autem attinet ad doctrinam, ubi versatur pars altera, quae ab eis logica, id est rationalis,
vocatur: absit ut his comparandi videantur, qui posuerunt iudicium veritatis in sensibus corporis
eorumque infidis et fallacibus regulis omnia, quae discuntur, metienda esse censuerunt, ut Epicurei
et quicumque alii tales 22, ut etiam ipsi Stoici, qui cum vehementer amaverint sollertiam disputandi,
quam dialecticam nominant, a corporis sensibus eam ducendam putarunt, hinc asseverantes
animum concipere notiones, quas appellant
, earum rerum scilicet quas definiendo
explicant; hinc propagari atque conecti totam discendi docendique rationem 23. Ubi ego multum
mirari soleo, cum pulchros dicant non esse nisi sapientes, quibus sensibus corporis istam
pulchritudinem viderint, qualibus oculis carnis formam sapientiae decusque conspexerint. Hi vero,
quos merito ceteris anteponimus, discreverunt ea, quae mente conspiciuntur, ab his, quae sensibus
attinguntur, nec sensibus adimentes quod possunt, nec eis dantes ultra quam possunt. Lumen
autem mentium esse dixerunt ad discenda omnia eundem ipsum Deum, a quo facta sunt omnia 24.

...morali finem boni Deum esse praecipiunt.
8. Reliqua est pars moralis, quam Graeco vocabulo dicunt
ubi quaeritur de summo bono,
quo referentes omnia quae agimus, et quod non propter aliud, sed propter se ipsum appetentes
idque adipiscentes nihil, quo beati simus, ulterius requiramus. Ideo quippe et finis est dictus, quia
propter hunc cetera volumus, ipsum autem non nisi propter ipsum. Hoc ergo beatificum bonum alii
a corpore, alii ab animo, alii ab utroque homini esse dixerunt 25. Videbant quippe ipsum hominem
constare ex animo et corpore et ideo ab alterutro istorum duorum aut ab utroque bene sibi esse
posse credebant, finali quodam bono, quo beati essent, quo cuncta quae agebant referrent atque id

119

