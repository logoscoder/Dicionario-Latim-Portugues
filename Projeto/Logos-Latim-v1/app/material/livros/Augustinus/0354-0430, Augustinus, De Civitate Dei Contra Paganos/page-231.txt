LIBER DECIMUS QUINTUS
DUARUM CIVITATUM A CAIN ET ABEL AD DILUVIUM QUI FUERIT EXCURSUS
Quae in initio duae civitates fuerint (1-8)

Quae hoc libro contineantur.
1. 1. De felicitate paradisi vel de ipso paradiso et de vita ibi primorum hominum eorumque peccato
atque supplicio multi multa senserunt, multa dixerunt, multa litteris mandaverunt. Nos quoque
secundum Scripturas sanctas vel quod in eis legimus vel quod ex eis intellegere potuimus earum
congruentes auctoritati de his rebus in superioribus libris diximus. Enucleatius autem si ista
quaerantur, multiplices atque multimodas pariunt disputationes, quae pluribus intexendae sint
voluminibus, quam hoc opus tempusque deposcit, quod non ita largum habemus, ut in omnibus,
quae possunt requirere otiosi et scrupulosi, paratiores ad interrogandum quam capaciores ad
intellegendum, nos oporteat immorari. Arbitror tamen satis nos iam fecisse magnis et difficillimis
quaestionibus de initio vel mundi vel animae vel ipsius generis humani, quod in duo genera
distribuimus, unum eorum, qui secundum hominem, alterum eorum, qui secundum Deum vivunt;
quas etiam mystice appellamus civitates duas, hoc est duas societates hominum, quarum est una
quae praedestinata est in aeternum regnare cum Deo, altera aeternum supplicium subire cum
diabolo. Sed iste finis est earum, de quo post loquendum est 1. Nunc autem quoniam de exortu
earum sive in angelis, quorum numerus ignoratur a nobis, sive in duobus primis hominibus satis
dictum est, iam mihi videtur earum aggrediendus excursus, ex quo illi duo generare coeperunt,
donec homines generare cessabunt. Hoc enim universum tempus sive saeculum, in quo cedunt
morientes succeduntque nascentes, istarum duarum civitatum, de quibus disputamus, excursus
est.

A Cain et Abel duae incipiunt civitates.
1. 2. Natus est igitur prior Cain ex illis duobus generis humani parentibus, pertinens ad hominum
civitatem, posterior Abel, ad civitatem Dei 2. Sicut enim in uno homine, quod dixit Apostolus,
experimur, quia non primum quod spiritale est, sed quod animale, postea spiritale 3 : unde
unusquisque, quoniam ex damnata propagine exoritur, primo sit necesse est ex Adam malus atque
carnalis; quod si in Christum renascendo profecerit, post erit bonus et spiritalis: sic in universo
genere humano, cum primum duae istae coeperunt nascendo atque moriendo procurrere civitates,
prior est natus civis huius saeculi, posterius autem isto peregrinus in saeculo et pertinens ad
civitatem Dei, gratia praedestinatus, gratia electus, gratia peregrinus deorsum, gratia civis sursum.
Nam quantum ad ipsum attinet, ex eadem massa oritur, quae originaliter est tota damnata; sed
tamquam figulus Deus (hanc enim similitudinem non impudenter, sed prudenter introducit
Apostolus) ex eadem massa fecit aliud vas in honorem, aliud in contumeliam 4. Prius autem factum
est vas in contumeliam, post vero alterum in honorem, quia et in ipso uno, sicut iam dixi, homine
prius est reprobum, unde necesse est incipiamus et ubi non est necesse ut remaneamus, posterius
vero probum, quo proficientes veniamus et quo pervenientes maneamus. Proinde non quidem
omnis homo malus erit bonus, nemo tamen erit bonus qui non erat malus; sed quanto quisque
citius mutatur in melius, hoc in se facit nominari, quod apprehendit celerius et posteriore cooperit
vocabulum prius. Scriptum est itaque de Cain, quod condiderit civitatem 5; Abel autem tamquam
peregrinus non condidit. Superna est enim sanctorum civitas, quamvis hic pariat cives, in quibus
peregrinatur, donec regni eius tempus adveniat, cum congregatura est omnes in suis corporibus
resurgentes, quando eis promissum dabitur regnum, ubi cum suo principe rege saeculorum sine
ullo temporis fine regnabunt.

A Sarra et Agar duae civitates praefigurantur.
2. Umbra sane quaedam civitatis huius et imago prophetica ei significandae potius quam
praesentandae servivit in terris, quo eam tempore demonstrari oportebat, et dicta est etiam ipsa
civitas sancta merito significantis imaginis, non expressae, sicut futura est, veritatis. De hac
imagine serviente et de illa, quam significat, libera civitate sic Apostolus ad Galatas loquitur: Dicite
mihi, inquit, sub lege volentes esse legem non audistis ? Scriptum est enim, quod Abraham duos
filios habuit, unum de ancilla et unum de libera. Sed ille quidem, qui de ancilla, secundum carnem
natus est; qui autem de libera, per repromissionem; quae sunt in allegoria. Haec enim sunt duo
testamenta, unum quidem a monte Sina in servitutem generans, quod est Agar; Sina enim mons
est in Arabia, quae coniuncta est huic quae nunc est Ierusalem; servit enim cum filiis suis. Quae
autem sursum est Ierusalem, libera est, quae est mater nostra. Scriptum est enim: Laetare sterilis,

231

