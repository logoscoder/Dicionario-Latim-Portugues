generaret. A quo peccati vinculo si per Mediatoris Christi gratiam solvuntur infantes, hanc solam
mortem perpeti possunt, quae animam seiungit a corpore; in secundam vero illam sine fine
poenalem liberati a peccati obligatione non transeunt.

Quae sit mors parvulorum et martyrum.
4. Si quem vero movet, cur vel ipsam patiantur, si et ipsa peccati poena est, quorum per gratiam
reatus aboletur: iam ista quaestio in alio nostro opere, quod scripsimus de baptismo parvulorum,
tractata ac soluta est; ubi dictum est ad hoc relinqui animae experimentum separationis a corpore,
quamvis ablato iam criminis nexu, quoniam, si regenerationis sacramentum continuo sequeretur
immortalitas corporis, ipsa fides enervaretur, quae tunc est fides, quando exspectatur in spe, quod
in re nondum videtur 10. Fidei autem robore atque certamine, in maioribus dumtaxat aetatibus,
etiam mortis fuerat superandus timor, quod in sanctis martyribus maxime eminuit; cuius profecto
certaminis esset nulla victoria, nulla gloria (quia nec ipsum omnino posset esse certamen), si post
lavacrum regenerationis 11 iam sancti non possent mortem perpeti corporalem. Cum parvulis autem
baptizandis quis non ad Christi gratiam propterea potius curreret, ne a corpore solveretur? Atque
ita non invisibili praemio probaretur fides, sed iam nec fides esset, confestim sui operis quaerendo
et sumendo mercedem. Nunc vero maiore et mirabiliore gratia Salvatoris in usus iustitiae peccati
poena conversa est. Tunc enim dictum est homini: Morieris, si peccaveris 12; nunc dicitur martyri:
Morere, ne pecces. Tunc dictum est: Si mandatum transgressi fueritis, morte moriemini; nunc
dicitur: Si mortem recusaveritis, mandatum transgrediemini. Quod tunc timendum fuerat, ut non
peccaretur, nunc suscipiendum est, ne peccetur. Sic per ineffabilem Dei misericordiam et ipsa
poena vitiorum transit in arma virtutis, et fit iusti meritum etiam supplicium peccatoris. Tunc enim
mors est acquisita peccando, nunc impletur iustitia moriendo. Verum hoc in sanctis martyribus,
quibus alterutrum a persecutore proponitur, ut aut deserant fidem aut sufferant mortem. Iusti enim
malunt credendo perpeti, quod sunt primi iniqui non credendo perpessi. Nisi enim peccassent illi,
non morerentur; peccabunt autem isti, nisi moriantur. Mortui sunt ergo illi, quia peccaverunt; non
peccant isti, quia moriuntur. Factum est per illorum culpam, ut veniretur in poenam; fit per istorum
poenam, ne veniatur in culpam; non quia mors bonum aliquod facta est, quae antea malum fuit;
sed tantam Deus fidei praestitit gratiam, ut mors, quam vitae constat esse contrariam,
instrumentum fieret, per quod transiretur ad vitam.

Quae virtus peccati sit lex.
5. Apostolus cum vellet ostendere, quantum peccatum gratia non subveniente ad nocendum
valeret, etiam ipsam legem, qua prohibetur peccatum, non dubitavit dicere virtutem esse peccati.
Aculeus, inquit, mortis est peccatum, virtus autem peccati lex 13. Verissime omnino. Auget enim
prohibitio desiderium operis illiciti, quando iustitia non sic diligitur, ut peccandi cupiditas eius
delectatione vincatur. Ut autem diligatur et delectet vera iustitia, non nisi divina subvenit gratia.
Sed ne propterea lex putaretur malum, quoniam virtus est dicta peccati: ideo ipse alio loco versans
huiusmodi quaestionem: Itaque, inquit, lex quidem sancta et mandatum sanctum et iustum et
bonum. Quod ergo bonum est, inquit, mihi factum est mors? Absit. Sed peccatum, ut appareat
peccatum, per bonum mihi operatum est mortem, ut fiat super modum peccator aut peccatum per
mandatum 14. Super modum dixit, quia etiam praevaricatio additur, cum peccandi aucta libidine
etiam lex ipsa contemnitur. Cur hoc commemorandum putavimus? Quia scilicet, sicut lex non est
malum, quando auget peccantium concupiscentiam, ita nec mors bonum est, quando auget
patientium gloriam, cum vel illa pro iniquitate deseritur et efficit praevaricatores, vel ista pro
veritate suscipitur et efficit martyres. Ac per hoc lex quidem bona est, quia prohibitio est peccati;
mors autem mala, quia stipendium est peccati 15; sed quemadmodum iniustitia male utitur non
tantum malis, verum etiam bonis: ita iustitia bene non tantum bonis, sed etiam malis. Hinc fit, ut et
mali male lege utantur, quamvis sit lex bonum, et boni bene moriantur, quamvis sit mors malum.

Pie potest mors tolerari.
6. Quapropter quod attinet ad corporis mortem, id est separationem animae a corpore, cum eam
patiuntur, qui morientes appellantur, nulli bona est 16. Habet enim asperum sensum et contra
naturam vis ipsa, qua utrumque divellitur, quod fuerat in vivente coniunctum atque consertum,
quamdiu moratur, donec omnis adimatur sensus, qui ex ipso inerat animae carnisque complexu.
Quam totam molestiam nonnumquam unus ictus corporis vel animae raptus intercipit nec eam
sentiri praeveniente celeritate permittit. Quidquid tamen illud est in morientibus, quod cum gravi
sensu adimit sensum, pie fideliterque tolerando auget meritum patientiae, non aufert vocabulum
poenae. Ita cum ex hominis primi perpetuata propagine procul dubio sit mors poena nascentis,

199

