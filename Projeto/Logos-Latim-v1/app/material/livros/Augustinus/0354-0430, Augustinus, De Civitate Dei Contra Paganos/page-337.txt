feritatis (nam et semiferus dictus est 28), genus proprium quadam pace custodiunt coeundo,
gignendo, pariendo, fetus fovendo atque nutriendo, cum sint pleraeque insociabiles et solivagae;
non scilicet ut oves, cervi, columbae, sturni, apes; sed ut leones, lupi, vulpes, aquilae, noctuae.
Quae enim tigris non filiis suis mitis immurmurat et pacata feritate blanditur? Quis milvus,
quantumlibet solitarius rapinis circumvolet, non coniugium copulat, nidum congerit, ova confovet,
pullos alit et quasi cum sua matre familias societatem domesticam quanta potest pace conservat?
Quanto magis homo fertur quodam modo naturae suae legibus ad ineundam societatem pacemque
cum hominibus, quantum in ipso est, omnibus obtinendam, cum etiam mali pro suorum pace
belligerent omnesque, si possint, suos facere velint, ut uni cuncti et cuncta deserviant; quo pacto,
nisi in eius pacem vel amando vel timendo consentiant? Sic enim superbia perverse imitatur Deum.
Odit namque cum sociis aequalitatem sub illo, sed imponere vult sociis dominationem suam pro illo.
Odit ergo iustam pacem Dei et amat iniquam pacem suam. Non amare tamen qualemcumque
pacem nullo modo potest. Nullius quippe vitium ita contra naturam est, ut naturae deleat etiam
extrema vestigia.

Pax est etiam in rebus quae eam negare videntur.
12. 3. Itaque pacem iniquorum in pacis comparatione iustorum ille videt nec pacem esse
dicendam, qui novit praeponere recta pravis et ordinata perversis. Quod autem perversum est,
etiam hoc necesse est ut in aliqua et ex aliqua et cum aliqua rerum parte pacatum sit, in quibus est
vel ex quibus constat; alioquin nihil esset omnino. Velut si quisquam capite deorsum pendeat,
perversus est utique situs corporis et ordo membrorum, quia id, quod desuper esse natura postulat,
subter est, et quod illa subter vult esse, desuper factum est; conturbavit carnis pacem ista
perversitas et ideo molesta est: verumtamen anima corpori suo pacata est et pro eius salute
satagit, et ideo est qui doleat; quae si molestiis eius exclusa discesserit, quamdiu compago
membrorum manet, non est sine quadam partium pace quod remanet, et ideo est adhuc qui
pendeat. Et quod terrenum corpus in terram nititur et vinculo quo suspensum est renititur, in suae
pacis ordinem tendit et locum quo requiescat quodam modo voce ponderis poscit, iamque exanime
ac sine ullo sensu a pace tamen naturali sui ordinis non recedit, vel cum tenet eam, vel cum fertur
ad eam. Si enim adhibeantur medicamenta atque curatio, quae formam cadaveris dissolvi dilabique
non sinat, adhuc pax quaedam partes partibus iungit totamque molem applicat terreno et
convenienti ac per hoc pacato loco. Si autem nulla adhibeatur cura condendi, sed naturali cursui
relinquatur, tamdiu quasi tumultuatur dissidentibus exhalationibus et nostro inconvenientibus
sensui (id enim est quod in putore sentitur), donec mundi conveniat elementis et in eorum pacem
paulatim particulatimque discedat. Nullo modo tamen inde aliquid legibus summi illius Creatoris
Ordinatorisque subtrahitur, a quo pax universitatis administratur; quia etsi de cadavere maioris
animantis animalia minuta nascantur, eadem lege Creatoris quaeque corpuscula in salutis pace suis
animulis serviunt; etsi mortuorum carnes ab aliis animalibus devorentur, easdem leges per cuncta
diffusas ad salutem generis cuiusque mortalium congrua congruis pacificantes, quaquaversum
trahantur et rebus quibuscumque iungantur et in res quaslibet convertantur et commutentur,
inveniunt.

Pax est in tranquillitate ordinis.
13. 1. Pax itaque corporis est ordinata temperatura partium, pax animae irrationalis ordinata
requies appetitionum, pax animae rationalis ordinata cognitionis actionisque consensio, pax
corporis et animae ordinata vita et salus animantis, pax hominis mortalis et Dei ordinata in fide sub
aeterna lege oboedientia, pax hominum ordinata concordia, pax domus ordinata imperandi atque
oboediendi concordia cohabitantium, pax civitatis ordinata imperandi atque oboediendi concordia
civium, pax caelestis civitatis ordinatissima et concordissima societas fruendi Deo et invicem in
Deo, pax omnium rerum tranquillitas ordinis. Ordo est parium dispariumque rerum sua cuique loca
tribuens dispositio. Proinde miseri, quia, in quantum miseri sunt, utique in pace non sunt,
tranquillitate quidem ordinis carent, ubi perturbatio nulla est; verumtamen quia merito iusteque
sunt miseri, in ea quoque ipsa miseria sua praeter ordinem esse non possunt; non quidem coniuncti
beatis, sed ab eis tamen ordinis lege seiuncti. Qui cum sine perturbatione sunt, rebus, in quibus
sunt, quantacumque congruentia coaptantur; ac per hoc inest eis ordinis nonnulla tranquillitas,
inest ergo nonnulla pax. Verum ideo miseri sunt, quia, etsi in aliqua securitate non dolent, non
tamen ibi sunt, ubi securi esse ac dolere non debeant; miseriores autem, si pax eis cum ipsa lege
non est, qua naturalis ordo administratur. Cum autem dolent, ex qua parte dolent, pacis perturbatio
facta est; in illa vero adhuc pax est, in qua nec dolor urit nec compago ipsa dissolvitur. Sicut ergo
est quaedam vita sine dolore, dolor autem sine aliqua vita esse non potest: sic est quaedam pax
sine ullo bello, bellum vero esse sine aliqua pace non potest; non secundum id, quod bellum est,
sed secundum id, quod ab eis vel in eis geritur, quae aliquae naturae sunt; quod nullo modo essent,
si non qualicumque pace subsisterent.

337

