in carne corruptibili hanc aerumnosam ducentibus vitam, ita in plerisque motionibus et
affectionibus extra usitatum naturae modum mirabiliter serviat: quid causae est, ut non credamus
ante inoboedientiae peccatum corruptionisque supplicium ad propagandam prolem sine ulla libidine
servire voluntati humanae humana membra potuisse? Donatus est itaque homo sibi, quia deseruit
Deum placendo sibi, et non oboediens Deo non potuit oboedire nec sibi. Hinc evidentior miseria,
qua homo non vivit ut vult. Nam si ut vellet viveret, beatum se putaret; sed nec sic tamen esset, si
turpiter viveret.

Vivere quis potest ut vult si vult quod potest.
25. Quamquam si diligentius attendamus, nisi beatus non vivit ut vult, et nullus beatus nisi iustus.
Sed etiam ipse iustus non vivet ut vult, nisi eo pervenerit, ubi mori falli offendi omnino non possit
eique sit certum ita semper futurum. Hoc enim natura expetit, nec plene atque perfecte beata erit
nisi adepta quod expetit. Nunc vero quis hominum potest ut vult vivere, quando ipsum vivere non
est in potestate? Vivere enim vult, mori cogitur. Quomodo ergo vivit ut vult, qui non vivit quamdiu
vult? Quod si mori voluerit, quomodo potest ut vult vivere, qui non vult vivere? Et si ideo mori velit,
non quo nolit vivere, sed ut post mortem melius vivat: nondum ergo ut vult vivit, sed cum ad id
quod vult moriendo pervenerit. Verum ecce vivat ut vult, quoniam sibi extorsit sibique imperavit
non velle quod non potest, atque hoc velle quod potest; sicut ait Terentius:
Quoniam non potest id fieri quod vis,
Id velis quod possis 153:
num ideo beatus est, quia patienter miser est? Beata quippe vita si non amatur, non habetur. Porro
si amatur et habetur, ceteris omnibus rebus excellentius necesse est ametur, quoniam propter hanc
amandum est quidquid aliud amatur. Porro si tantum amatur, quantum amari digna est (non enim
beatus est, a quo ipsa beata vita non amatur ut digna est): fieri non potest, ut eam, qui sic amat,
non aeternam velit. Tunc igitur beata erit, quando aeterna erit.

Beati erant in paradiso quia sine libidine.
26. Vivebat itaque homo in paradiso sicut volebat, quamdiu hoc volebat quod Deus iusserat;
vivebat fruens Deo, ex quo bono erat bonus; vivebat sine ulla egestate, ita semper vivere habens in
potestate. Cibus aderat ne esuriret, potus ne sitiret, lignum vitae ne ullum senecta dissolveret. Nihil
corruptionis in corpore vel ex corpore ullas molestias ullis eius sensibus ingerebat. Nullus
intrinsecus morbus, nullus ictus metuebatur extrinsecus. Summa in carne sanitas, in animo tota
tranquillitas. Sicut in paradiso nullus aestus aut frigus, sic in eius habitatore nulla ex cupiditate vel
timore accidebat bonae voluntatis offensio. Nihil omnino triste, nihil erat inaniter laetum. Gaudium
verum perpetuabatur ex Deo, in quem flagrabat caritas de corde puro et conscientia bona et fide
non ficta 154, atque inter se coniugum fida ex honesto amore societas, concors mentis corporisque
vigilia et mandati sine labore custodia. Non lassitudo fatigabat otiosum, non somnus premebat
invitum. In tanta facilitate rerum et felicitate hominum absit ut suspicemur non potuisse prolem seri
sine libidinis morbo, sed eo voluntatis nutu moverentur membra illa quo cetera, et sine ardoris
illecebroso stimulo cum tranquillitate animi et corporis nulla corruptione integritatis infunderetur
gremio maritus uxoris 155. Neque enim quia experientia probari non potest, ideo credendum non
est, quando illas corporis partes non ageret turbidus calor, sed spontanea potestas, sicut opus
esset, adhiberet, ita tunc potuisse utero coniugis salva integritate feminei genitalis virile semen
immitti, sicut nunc potest eadem integritate salva ex utero virginis fluxus menstrui cruoris emitti.
Eadem quippe via posset illud inici, qua hoc potest eici. Ut enim ad pariendum non doloris gemitus,
sed maturitatis impulsus feminea viscera relaxaret, sic ad fetandum et concipiendum non libidinis
appetitus, sed voluntarius usus naturam utramque coniungeret. De rebus loquimur nunc pudendis
et ideo, quamvis, antequam earum puderet, quales esse potuissent coniciamus ut possumus,
tamen necesse est, ut nostra disputatio magis frenetur ea, quae nos revocat, verecundia, quam
eloquentia, quae nobis parum suppetit, adiuvetur. Nam cum id quod dico nec ipsi experti fuerint,
qui experiri potuerunt (quoniam praeoccupante peccato exilium de paradiso ante meruerunt, quam
sibi in opere serendae propaginis tranquillo arbitrio convenirent), quomodo nunc, cum ista
commemorantur, sensibus occurrit humanis nisi experientia libidinis turbidae, non coniectura
placidae voluntatis? Hinc est quod impedit loquentem pudor, etsi non deficiat ratio cogitantem.
Verumtamen omnipotenti Deo, summo ac summe bono creatori omnium naturarum, voluntatum
autem bonarum adiutori et remuneratori, malarum autem relictori et damnatori, utrarumque
ordinatori, non defuit utique consilium, quo certum numerum civium in sua sapientia
praedestinatum etiam ex damnato genere humano suae civitatis impleret, non eos iam meritis,
quando quidem universa massa tamquam in vitiata radice damnata est, sed gratia discernens et
liberatis non solum de ipsis, verum etiam de non liberatis, quid eis largiatur, ostendens. Non enim
debita, sed gratuita bonitate tunc se quisque agnoscit erutum malis, cum ab eorum hominum
consortio fit immunis, cum quibus illi iuste esset poena communis. Cur ergo non crearet Deus, quos

228

