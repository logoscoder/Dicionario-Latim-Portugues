quod numquam antea fecerat, exhibenda arbitratus est 70? Lecti autem sternebantur in honorem
deorum, unde hoc sacrum vel potius sacrilegium nomen accepit. Ubi erant, quando per decem
continuos annos male pugnando crebras et magnas clades apud Veios exercitus Romanus
acceperat, nisi per Furium Camillum tandem subveniretur, quem postea civitas ingrata
damnavit 71? Ubi erant, quando Galli Romam ceperunt spoliaverunt, incenderunt caedibus
impleverunt 72? Ubi erant, cum illa insignis pestilentia tam ingentem stragem dedit, qua et ille
Furius Camillus exstinctus est, qui rem publicam ingratam et a Veientibus ante defendit et de Gallis
postea vindicavit? In hac pestilentia scaenicos ludos aliam novam pestem non corporibus
Romanorum, sed, quod est multo perniciosius, moribus intulerunt 73. Ubi erant, quando alia
pestilentia gravis de venenis matronarum exorta credita est, quarum supra fidem multarum atque
nobilium mores deprehensi sunt omni pestilentia graviores 74? Vel quando in Caudinas furculas a
Samnitibus obsessi ambo cum exercitu consules foedus cum eis foedum facere coacti sunt, ita ut
equitibus Romanis sescentis obsidibus datis ceteri amissis armis aliisque spoliati privatique
tegminibus sub iugum hostium in vestimentis singulis mitterentur 75? Vel quando gravi pestilentia
ceteris laborantibus multi etiam in exercitu icti fulmine perierunt 76? Vel quando item alia
intolerabili pestilentia Aesculapium ab Epidauro quasi medicum deum Roma advocare atque
adhibere compulsa est 77, quoniam regem omnium Iovem, qui iam diu in Capitolio sedebat, multa
stupra, quibus adulescens vacaverat, non permiserant fortasse discere medicinam? Vel cum
conspirantibus uno tempore hostibus Lucanis, Bruttiis, Samnitibus, Etruscis et Senonibus Gallis
primo ab eis legati perempti sunt, deinde cum praetore oppressus exercitus septem tribunis cum
illo pereuntibus et militum tredecim milibus 78? Vel quando post longas et graves Romae seditiones,
quibus ad ultimum plebs in Ianiculum hostili diremptione secesserat, huius mali tam dira calamitas
erat, ut eius rei causa, quod in extremis periculis fieri solebat, dictator crearetur Hortensius, qui
plebe revocata in eodem magistratu exspiravit 79, quod nulli dictatori ante contigerat et quod illis
diis iam praesente Aesculapio gravius crimen fuit?

Graves post Pyrrhum pestilentiae fuerunt.
17. 3. Tum vero tam multa bella ubique crebruerunt, ut inopia militum proletarii illi, qui eo, quod
proli gignendae vacabant, ob egestatem militare non valentes hoc nomen acceperant, militiae
conscriberentur. Accitus etiam a Tarentinis Pyrrhus, rex Graeciae, tunc ingenti gloria celebratus,
Romanorum hostis effectus est. Cui sane de rerum futuro eventu consulenti satis urbane Apollo sic
ambiguum oraculum edidit, ut, e duobus quidquid accidisset, ipse divinus haberetur (ait enim: Dico
te, Pyrrhe, vincere posse Romanos) atque ita, sive Pyrrhus a Romanis sive Romani a Pyrrho
vincerentur, securus fatidicus utrumlibet exspectaret eventum. Quae tunc et quam horrenda
utriusque exercitus clades 80! In qua tamen superior Pyrrhus exstitit, ut iam posset Apollinem pro
suo intellectu praedicare divinum, nisi proxime alio proelio Romani abscederent superiores. Atque
in tanta strage bellorum etiam pestilentia gravis exorta est mulierum. Nam priusquam maturos
partus ederent, gravidae moriebantur. Ubi se, credo, Aesculapius excusabat, quod archiatrum, non
obstetricem profitebatur. Pecudes quoque similiter interibant, ita ut etiam defecturum genus
animalium crederetur 81. Quid? Hiems illa memorabilis tam incredibili immanitate saeviens, ut
nivibus horrenda altitudine etiam in foro per dies quadraginta manentibus Tiberis quoque glacie
duraretur, si nostris temporibus accidisset, quae isti et quanta dixissent! quid? Illa itidem ingens
pestilentia, quamdiu saeviit, quam multos peremit! quae cum in annum alium multo gravius
tenderetur frustra praesente Aesculapio, aditum est ad libros Sibyllinos 82. In quo genere
oraculorum, sicut Cicero in libris De divinatione commemorat, magis interpretibus ut possunt seu
volunt dubia coniectantibus credi solet 83. Tunc ergo dictum est eam esse causam pestilentiae,
quod plurimas aedes sacras multi occupatas privatim tenerent: sic interim a magno imperitiae vel
desidiae crimine Aesculapius liberatus est. Unde autem a multis aedes illae fuerant occupatae
nemine prohibente, nisi quia tantae numinum turbae diu frustra fuerat supplicatum, atque ita
paulatim loca deserebantur a cultoribus, ut tamquam vacua sine ullius offensione possent humanis
saltem usibus vindicari? Namque tunc velut ad sedandam pestilentiam diligenter repetita atque
reparata nisi postea eodem modo neglecta atque usurpata latitarent, non utique magnae peritiae
Varronis tribueretur, quod scribens de aedibus sacris tam multa ignorata commemorat 84. Sed tunc
interim elegans non pestilentiae depulsio, sed deorum excusatio procurata est.

Incertae res primi belli punici fuerunt...
18. 1. Iam vero Punicis bellis, cum inter utrumque imperium victoria diu anceps atque incerta
penderet populique duo praevalidi impetus in alterutrum fortissimos et opulentissimos agerent,
quot minutiora regna contrita sunt! quae urbes amplae nobilesque deletae, quot afflictae, quot
perditae civitates! quam longe lateque tot regiones terraeque vastatae sunt! Quotiens victi hinc
atque inde victores! quid hominum consumptum est vel pugnantium militum vel ab armis

47

