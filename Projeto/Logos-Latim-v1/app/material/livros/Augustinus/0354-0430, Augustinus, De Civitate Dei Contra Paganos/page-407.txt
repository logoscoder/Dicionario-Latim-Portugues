oblivisci ulla ratione potuerit. Decem quidam fratres (quorum septem sunt mares, tres feminae) de
Caesarea Cappadociae, suorum civium non ignobiles, maledicto matris recenti patris eorum obitu
destitutae, quae iniuriam sibi ab eis factam acerbissime tulit, tali poena sunt divinitus coherciti, ut
horribiliter quaterentur omnes tremore membrorum; in qua foedissima specie oculos suorum civium
non ferentes, quaqua versum cuique ire visum est, toto paene vagabantur orbe Romano. Ex his
etiam ad nos venerunt duo, frater et soror, Paulus et Palladia, multis aliis locis miseria diffamante
iam cogniti 39. Venerunt autem ante Pascha ferme dies quindecim, ecclesiam quotidie et in ea
memoriam gloriosissimi Stephani frequentabant, orantes ut iam sibi placaretur Deus et salutem
pristinam redderet. Et illic et quacumque ibant convertebant in se civitatis aspectum. Nonnulli, qui
eos alibi viderant causamque tremoris eorum noverant, aliis, ut cuique poterant, indicabant. Venit
et Pascha, atque ipso die dominico mane, cum iam frequens populus praesens esset et loci sancti
cancellos, ubi martyrium erat, idem iuvenis orans teneret, repente prostratus est et dormienti
simillimus iacuit, non tamen tremens, sicut etiam per somnum solebant. Stupentibus qui aderant
atque aliis paventibus, aliis dolentibus, cum eum quidam vellent erigere, nonnulli prohibuerunt et
potius exitum exspectandum esse dixerunt. Et ecce surrexit, et non tremebat, quoniam sanatus
erat, et stabat incolumis, intuens intuentes. Quis ergo se tenuit a laudibus Dei? Clamantium
gratulantiumque vocibus ecclesia usquequaque completa est. Inde ad me curritur, ubi sedebam
iam processurus; irruit alter quisque post alterum, omnis posterior quasi novum, quod alius prior
dixerat, nuntiantes; meque gaudente et apud me Deo gratias agente ingreditur etiam ipse cum
pluribus, inclinatur ad genua mea, erigitur ad osculum meum. Procedimus ad populum, plena erat
ecclesia, personabat vocibus gaudiorum: Deo gratias, Deo laudes! nemine tacente hinc atque inde
clamantium. Salutavi populum, et rursus eadem ferventiore voce clamabant. Facto tandem silentio
Scripturarum divinarum sunt lecta sollemnia. Ubi autem ventum est ad mei sermonis locum, dixi
pauca pro tempore et pro illius iucunditate laetitiae 40. Magis enim eos in opere divino quamdam
Dei eloquentiam non audire, sed considerare permisi. Nobiscum homo prandit et diligenter nobis
omnem suae fraternaeque ac maternae calamitatis indicavit historiam. Sequenti itaque die post
sermonem redditum narrationis eius libellum in crastinum populo recitandum promisi 41. Quod cum
ex dominico Paschae die tertio fieret in gradibus exedrae, in qua de superiore loquebar loco, feci
stare ambos fratres, cum eorum legeretur libellus. Intuebatur populus universus sexus utriusque
unum stantem sine deformi motu, alteram membris omnibus contrementem. Et qui ipsum non
viderant, quid in eo divinae misericordiae factum esset, in eius sorore cernebant. Videbant enim
quid in illo gratulandum, quid pro illa esset orandum. Inter haec recitato eorum libello de conspectu
populi eos abire praecepi 42, et de tota ipsa causa aliquanto diligentius coeperam disputare, cum
ecce me disputante voces aliae de memoria martyris novae gratulationis audiuntur. Conversi sunt
eo, qui me audiebant, coeperuntque concurrere 43. Illa enim, ubi de gradibus descendit in quibus
steterat, ad sanctum martyrem orare perrexerat; quae mox ut cancellos attigit, collapsa similiter
velut in somnum, sana surrexit. Dum ergo requireremus quid factum fuerit, unde ille strepitus
laetus exstiterit, ingressi sunt cum illa in basilicam, in qua eramus, adducentes eam sanam de
martyris loco. Tum vero tantus ab utroque sexu admirationis clamor exortus est, ut vox continuata
cum lacrimis non videretur posse finiri. Perducta est ad eum locum, ubi paulo ante steterat
tremens. Exsultabant eam similem fratri, cui doluerant remansisse dissimilem, et nondum fusas
preces suas pro illa, iam tamen praeviam voluntatem tam cito exauditam esse cernebant.
Exsultabant in Dei laudem voce sine verbis, tanto sonitu, quantum nostrae aures ferre vix possent.
Quid erat in cordibus exsultantium nisi fides Christi, pro qua Stephani sanguis effusus est?

Miracula attestantur fidei de carnis resurrectione.
9. Cui, nisi huic fidei attestantur ista miracula, in qua praedicatur Christus resurrexisse in carne et
in caelum ascendisse cum carne? quia et ipsi martyres huius fidei martyres, id est, huius fidei
testes, fuerunt; huic fidei testimonium perhibentes mundum inimicissimum et crudelissimum
pertulerunt eumque non repugnando, sed moriendo vicerunt; pro ista fide mortui sunt, qui haec a
Domino impetrare possunt, propter cuius nomen occisi sunt; pro hac fide praecessit eorum mira
patientia, ut in his miraculis tanta ista potentia sequeretur. Nam si carnis in aeternum resurrectio
vel non praevenit in Christo vel non ventura est, sicut praenuntiatur a Christo vel sicut praenuntiata
est a Prophetis, a quibus praenuntiatus est Christus: cur et mortui tanta possunt, qui pro ea fide,
qua haec resurrectio praedicatur, occisi sunt? Sive enim Deus ipse per se ipsum miro modo, quo res
temporales operatur aeternus, sive per suos ministros ista faciat; et eadem ipsa, quae per ministros
facit, sive quaedam faciat etiam per martyrum spiritus, sicut per homines adhuc in corpore
constitutos, sive omnia ista per angelos, quibus invisibiliter, incorporaliter, immutabiliter imperat,
operetur, ut, quae per martyres fieri dicuntur, eis orantibus tantum et impetrantibus, non etiam
operantibus fiant; sive alia istis, alia illis modis, qui nullo modo comprehendi a mortalibus possunt:
ei tamen adtestantur haec fidei, in qua carnis in aeternum resurrectio praedicatur.

Martyrum memoria miracula fiunt.
407

