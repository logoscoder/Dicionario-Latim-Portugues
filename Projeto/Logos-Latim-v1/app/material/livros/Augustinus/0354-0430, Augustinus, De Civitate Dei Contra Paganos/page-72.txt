numquid ista dicimus, quando in moribus operibus casibusque geminorum plurima plurimumque
diversa monstramus?

Moribus diversa vita fuit geminorum Esau et Iacob.
4. Nati sunt duo gemini antiqua patrum memoria (ut de insignibus loquar) sic alter post alterum, ut
posterior plantam prioris teneret 11. Tanta in eorum vita fuerunt moribusque diversa, tanta in
actibus disparilitas, tanta in parentum amore dissimilitudo, ut etiam inimicos eos inter se faceret
ipsa distantia. Numquid hoc dicitur, quia uno ambulante alius sedebat, et alio dormiente alius
vigilabat, et alio loquente tacebat alius; quae pertinent ad illas minutias, quae non possunt ab eis
comprehendi, qui constitutionem siderum, qua quisque nascitur, scribunt, unde mathematici
consulantur? Unus duxit mercenariam servitutem, alius non servivit; unus a matre diligebatur, alius
non diligebatur; unus honorem, qui magnus apud eos habebatur, amisit, alter indeptus est. Quid de
uxoribus, quid de filiis, quid de rebus, quanta diversitas! si ergo haec ad illas pertinent minutias
temporum, quae inter se habent gemini, et constellationibus non adscribuntur: quare aliorum
constellationibus inspectis ista dicuntur? Si autem ideo dicuntur, quia non ad minuta
incomprehensibilia, sed ad temporum spatia pertinent, quae observari notarique possunt: quid hic
agit rota illa figuli, nisi ut homines luteum cor habentes in gyrum mittantur, ne mathematicorum
vaniloquia convincantur?

Quid de horoscopo conceptus et nativitatis geminorum sentiendum...
5. Quid idem ipsi, quorum morbum, quod eodem tempore gravior leviorque apparebat amborum,
medicinaliter inspiciens Hippocrates geminos suspicatus est, nonne satis istos redarguunt, qui
volunt sideribus dare, quod de corporum simili temperatione veniebat? Cur enim similiter
eodemque tempore, non alter prior, alter posterior aegrotabant, sicut nati fuerant, quia utique
simul nasci ambo non poterant? Aut si nihil momenti attulit, ut diversis temporibus aegrotarent,
quod diversis temporibus nati sunt: quare tempus in nascendo diversum ad aliarum rerum
diversitates valere contendunt? Cur potuerunt diversis temporibus peregrinari diversis temporibus
ducere uxores, diversis temporibus filios procreare et multa alia, propterea quia diversis temporibus
nati sunt, et non potuerunt eadem causa diversis etiam temporibus aegrotare? Si enim dispar
nascendi mora mutavit horoscopum et disparilitatem intulit ceteris rebus: cur illud in aegritudinibus
mansit, quod habebat in temporis aequalitate conceptus? Aut si fata valetudinis in conceptu sunt,
aliarum vero rerum in ortu esse dicuntur, non deberent inspectis natalium constellationibus de
valetudine aliquid dicere, quando eis inspicienda conceptionalis hora non datur. Si autem ideo
praenuntiant aegritudines non inspecto conceptionis horoscopo, quia indicant eas momenta
nascentium: quo modo dicerent cuilibet eorum geminorum ex nativitatis hora, quando aegrotaturus
esset, cum et alter, qui non habebat eamdem horam nativitatis, necesse haberet pariter aegrotare?
Deinde quaero: si tanta distantia est temporis in nativitate geminorum, ut per hanc oporteat eis
constellationes fieri diversas propter diversum horoscopum et ob hoc diversos omnes cardines 12,
ubi tanta vis ponitur, ut hinc etiam diversa sint fata: unde hoc accidere potuit, cum eorum
conceptus diversum tempus habere non possit? Aut si duorum uno momento temporis
conceptorum potuerunt esse ad nascendum fata disparia, cur non et duorum uno momento
temporis natorum possint esse ad vivendum atque moriendum fata disparia? Nam si unum
momentum, quo ambo concepti sunt, non impedivit, ut alter prior, alter posterior nasceretur: cur,
uno momento si duo nascantur, impedit aliquid, ut alter prior, alter posterior moriatur? Si conceptio
momenti unius diversos casus in utero geminos habere permittit, cur nativitas momenti unius non
etiam quoslibet duos in terra diversos casus habere permittat, ac sic omnis huius artis vel potius
vanitatis commenta tollantur? Quid est hoc, cur uno tempore, momento uno, sub una eademque
caeli positione concepti diversa habent fata, quae illos perducant ad diversarum horarum
nativitatem, et uno momento temporis sub una eademque caeli positione de duabus matribus duo
pariter nati diversa fata habere non possint, quae illos perducant ad diversam vivendi vel moriendi
necessitatem? An concepti nondum habent fata, quae nisi nascantur habere non poterunt? Quid est
ergo quod dicunt, si hora conceptionalis inveniatur, multa ab istis dici posse divinius? Unde etiam
illud a nonnullis praedicatur, quod quidam sapiens horam elegit, qua cum uxore concumberet, unde
filium mirabilem gigneret. Unde postremo et hoc est, quod de illis pariter aegrotantibus geminis
Posidonius magnus astrologus idemque philosophus respondebat, ideo fieri, quod eodem tempore
fuissent nati eodemque concepti. Nam utique propter hoc addebat conceptionem, ne diceretur ei
non ad liquidum eodem tempore potuisse nasci, quos constabat omnino eodem tempore fuisse
conceptos; ut hoc, quod similiter simulque aegrotabant, non daret de proximo pari corporis
temperamento, sed eamdem quoque valetudinis parilitatem sidereis nexibus alligaret. Si igitur in
conceptu tanta vis est ad aequalitatem fatorum, non debuerunt nascendo eadem fata mutari. Aut si
propterea mutantur fata geminorum quia temporibus diversis nascuntur, cur non potius

72

