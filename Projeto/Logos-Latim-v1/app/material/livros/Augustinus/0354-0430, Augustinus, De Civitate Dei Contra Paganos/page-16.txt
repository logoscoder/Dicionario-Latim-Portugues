proelio victori primitus occurrisset 70; nec Samson aliter excusatur, quod se ipsum cum hostibus
ruina domus oppressit 71, nisi quia Spiritus latenter hoc iusserat, qui per illum miracula faciebat. His
igitur exceptis, quos vel lex iusta generaliter vel ipse fons iustitiae Deus specialiter occidi iubet,
quisquis hominem vel se ipsum vel quemlibet occiderit, homicidii crimine innectitur.

Animi magnitudo non excusat qui se occiderit...
22. 1. Et quicumque hoc in se ipsis perpetraverunt, animi magnitudine fortasse mirandi, non
sapientiae sanitate laudandi sunt. Quamquam si rationem diligentius consulas, ne ipsa quidem
animi magnitudo recte nominabitur, ubi quisque non valendo tolerare vel quaeque aspera vel aliena
peccata se ipse interemerit. Magis enim mens infirma deprehenditur, quae ferre non potest vel
duram sui corporis servitutem vel stultam vulgi opinionem, maiorque animus merito dicendus est,
qui vitam aerumnosam magis potest ferre quam fugere et humanum iudicium maximeque vulgare,
quod plerumque caligine erroris involvitur, prae conscientiae luce ac puritate contemnere. Quam ob
rem si magno animo fieri putandum est, cum sibi homo ingerit mortem, ille potius Theombrotus 72
in hac animi magnitudine reperitur, quem ferunt lecto Platonis libro, ubi de immortalitate animae
disputavit, se praecipitem dedisse de muro atque ita ex hac vita emigrasse ad eam, quam credidit
esse meliorem. Nihil enim urguebat aut calamitatis aut criminis seu verum seu falsum, quod non
valendo ferre se auferret; sed ad capessendam mortem atque <ad> huius vitae suavia vincula
rumpenda sola adfuit animi magnitudo. Quod tamen magne potius factum esse quam bene testis ei
esse potuit Plato ipse 73, quem legerat, qui profecto id praecipue potissimumque fecisset vel etiam
praecepisset, nisi ea mente, qua immortalitatem animae vidit, nequaquam faciendum, quin etiam
prohibendum esse iudicasset.

... maxime si christianus.
22. 2. At enim multi se interemerunt, ne in manus hostium pervenirent. Non modo quaerimus
utrum sit factum, sed utrum fuerit faciendum. Sana quippe ratio etiam exemplis anteponenda est,
cui quidem et exempla concordant, sed illa, quae tanto digniora sunt imitatione, quanto
excellentiora pietate. Non fecerunt Patriarchae, non prophetae, non Apostoli, quia et ipse Dominus
Christus, quando eos, si persecutionem paterentur, fugere admonuit de civitate in civitatem 74,
potuit admonere ut sibi manus inferrent, ne in manus persequentium pervenirent. Porro si hoc ille
non iussit aut monuit, ut eo modo sui ex hac vita emigrarent, quibus migrantibus mansiones
aeternas praeparaturum esse se promisit 75, quaelibet exempla proponant gentes, quae ignorant
Deum, manifestum est hoc non licere colentibus unum verum Deum.

Cato minor insipienter se occidit.
23. Sed tamen etiam illi praeter Lucretiam, de qua supra satis quod videbatur diximus, non facile
reperiunt de cuius auctoritate praescribant, nisi illum Catonem, qui se Uticae occidit 76; non quia
solus id fecit, sed quia vir doctus et probus habebatur, ut merito putetur etiam recte fieri potuisse
vel posse quod fecit. De cuius facto quid potissimum dicam, nisi quod amici eius etiam docti
quidam viri, qui hoc fieri prudentius dissuadebant, imbecillioris quam fortioris animi facinus esse
censuerunt, quo demonstraretur non honestas turpia praecavens, sed infirmitas adversa non
sustinens? Hoc et ipse Cato in suo carissimo filio iudicavit. Nam si turpe erat sub victoria Caesaris
vivere, cur auctor huius turpitudinis filio fuit, quem de Caesaris benignitate omnia sperare
praecepit 77? Cur non et illum secum coegit ad mortem? Nam si eum filium, qui contra imperium in
hostem pugnaverat, etiam victorem laudabiliter Torquatus occidit 78, cur victus victo filio pepercit
Cato, qui non pepercit sibi? An turpius erat contra imperium esse victorem, quam contra decus
ferre victorem? Nullo modo igitur Cato turpe esse iudicavit sub victore Caesare vivere; alioquin ab
hac turpitudine paterno ferro filium liberaret. Quid ergo, nisi quod filium quantum amavit, cui parci
a Caesare et speravit et voluit, tantum gloriae ipsius Caesaris, ne ab illo etiam sibi parceretur, ut
ipse Caesar dixisse fertur 79, invidit, aut ut aliquid nos mitius dicamus, erubuit?

Regulum Catoni praeferimus.
24. Nolunt autem isti, contra quos agimus, ut sanctum virum Iob, qui tam horrenda mala in sua
carne perpeti maluit quam illata sibi morte omnibus carere cruciatibus, vel alios sanctos ex Litteris
nostris summa auctoritate celsissimis fideque dignissimis, qui captivitatem dominationemque
hostium ferre quam sibi necem inferre maluerunt, Catoni praeferamus; sed ex litteris eorum
eundem illum Marco Catoni Marcum Regulum praeferam. Cato enim numquam Caesarem vicerat,
cui victus dedignatus est subici et, ne subiceretur, a se ipso elegit occidi: Regulus autem Poenos

16

