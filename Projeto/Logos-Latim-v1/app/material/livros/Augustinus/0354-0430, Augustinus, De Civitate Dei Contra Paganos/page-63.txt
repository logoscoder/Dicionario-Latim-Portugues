21. Has deas non veritas, sed vanitas facit; haec enim veri Dei munera sunt, non ipsae sunt deae.
Verum tamen ubi est virtus et felicitas, quid aliud quaeritur? Quid ei sufficit, cui virtus felicitasque
non sufficit? Omnia quippe agenda complectitur virtus; omnia optanda felicitas. Si Iuppiter, ut haec
daret, ideo colebatur, quia, si bonum aliquid est latitudo regni atque diuturnitas, ad eamdem
pertinet felicitatem: cur non intellectum est dona Dei esse, non deas? Si autem putatae sunt deae,
saltem alia tanta deorum turba non quaereretur. Consideratis enim officiis deorum dearumque
omnium, quae sicut voluerunt pro sua opinatione finxerunt, inveniant si possunt aliquid, quod
praestari ab aliquo deo possit homini habenti virtutem, habenti felicitatem. Quid doctrinae vel a
Mercurio, vel a Minerva petendum esset, cum virtus omnia se cum haberet? Ars quippe ipsa bene
recteque vivendi virtus a veteribus definita est 43. Unde ab eo, quod Graece
dicitur virtus,
nomen artis Latinos traduxisse putaverunt 44. Sed si virtus non nisi ad ingeniosum posset venire,
quid opus erat deo Catio patre, qui catos, id est acutos faceret, cum hoc posset conferre felicitas?
Ingeniosum quippe nasci felicitatis est, unde, etiamsi non potuit a nondum nato coli dea Felicitas, ut
hoc ei conciliata donaret, conferret hoc parentibus eius cultoribus suis, ut eis ingeniosi filii
nascerentur. Quid opus erat parturientibus invocare Lucinam, cum, si adesset Felicitas, non solum
bene parerent, sed etiam bonos? Quid necesse erat Opi deae commendare nascentes, deo Vaticano
vagientes, deae Cuninae iacentes, deae Ruminae sugentes, deo Statilino stantes, deae Adeonae
adeuntes, Abeonae abeuntes; deae Menti, ut bonam haberent mentem, deo Volumno et deae
Volumnae, ut bona vellent; diis nuptialibus, ut bene coniugarentur, diis agrestibus, ut fructus
uberrimos caperent, et maxime ipsi divae Fructeseae; Marti et Bellonae, ut bene belligerarent, deae
Victoriae, ut vincerent; deo Honori, ut honorarentur, deae Pecuniae, ut pecuniosi essent, deo
Aesculano et filio eius Argentino, ut haberent aeream argenteamque pecuniam? Nam ideo patrem
Argentini Aesculanum posuerunt, quia prius aerea pecunia in usu coepit esse, post argentea. Miror
autem, quod Argentinus non genuit Aurinum, quia et aurea subsecuta est. Quem deum isti si
haberent, sicut Saturno Iovem, ita et patri Argentino et avo Aesculano Aurinum praeponerent. Quid
ergo erat necesse propter haec bona vel animi vel corporis vel externa tantam deorum turbam
colere et invocare (quos neque omnes commemoravi, nec ipsi potuerunt omnibus bonis humanis
minutatim singillatimque digestis deos minutos et singulos providere), cum posset magno facilique
compendio una dea Felicitas cuncta conferre, nec solum ad bona capienda quisquam alius, sed
neque ad depellenda mala quaereretur? Cur enim esset invocanda propter fessos diva Fessona,
propter hostes depellendos diva Pellonia, propter aegros medicus vel Apollo vel Aesculapius vel
ambo simul, quando esset grande periculum? Nec deus Spiniensis, ut spinas ex agris eradicaret;
nec dea Robigo, ut non accederet, rogaretur: una Felicitate praesente et tuente vel nulla mala
exorirentur, vel facillime pellerentur. Postremo quoniam de duabus istis deabus Virtute et Felicitate
tractamus: si felicitas virtutis est praemium, non dea, sed Dei donum est; si autem dea est, cur non
dicatur et virtutem ipsa conferre, quando quidem etiam virtutem consequi felicitas magna est?

Varro testis est cuique deo aliquid spectare.
22. Quid est ergo, quod pro ingenti beneficio Varro iactat praestare se civibus suis, quia non solum
commemorat deos, quos coli oporteat a Romanis, verum etiam dicit quid ad quemque pertineat?
Quoniam nihil prodest, inquit, hominis alicuius medici nomen formamque nosse, et quod sit
medicus ignorare: ita dicit nihil prodesse scire deum esse Aesculapium, si nescias eum valetudini
opitulari atque ita ignores cur ei debeas supplicare. Hoc etiam alia similitudine affirmat dicens, non
modo bene vivere, sed vivere omnino neminem posse, si ignoret quisnam sit faber, quis pistor, quis
tector, a quo quid utensile petere possit, quem adiutorem assumere, quem ducem, quem
doctorem; eo modo nulli dubium esse asserens ita esse utilem cognitionem deorum, si sciatur
quam quisque Deus vim et facultatem ac potestatem cuiusque rei habeat. Ex eo enim poterimus,
inquit, scire quem cuiusque causa deum advocare atque invocare debeamus, ne faciamus, ut mimi
solent, et optemus a Libero aquam, a Lymphis vinum 45. Magna sane utilitas. Quis non huic gratias
ageret, si vera monstraret, et si unum verum Deum, a quo essent omnia bona, hominibus colendum
doceret?

Felicitas recens dea...
23. 1. Sed (unde nunc agitur) si libri et sacra eorum vera sunt et Felicitas dea est, cur non ipsa una
quae coleretur constituta est, quae posset universa conferre et compendio facere felicem? Quis
enim optat aliquid propter aliud quam ut felix fiat? Cur denique tam sero huic tantae deae post tot
Romanos principes Lucullus aedem constituit? Cur ipse Romulus felicem cupiens condere civitatem
non huic templum potissimum struxit nec propter aliquid diis ceteris supplicavit, quando nihil
deesset, si haec adesset? Nam et ipse nec prius rex, nec ut putant, postea deus fieret, si hanc
deam propitiam non haberet. Ut quid ergo constituit Romanis deos Ianum, Iovem, Martem, Picum,
Faunum, Tiberinum, Herculem et si quos alios? Ut quid Titus Tatius addidit Saturnum, Opem, Solem,
Lunam, Vulcanum, Lucem et quoscumque alios addidit, inter quos etiam deam Cloacinam, Felicitate

63

