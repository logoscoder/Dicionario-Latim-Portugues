17. Quo fructu Romani bella gesserint et quantum his quos vicere contulerint.
18. Quam alieni a iactantia esse debeant Christiani, si aliquid fecerint pro dilectione patriae
aeternae, cum tanta Romani gesserint pro humana gloria et civitate terrena.
19. Quo inter se differant cupiditas gloriae et cupiditas dominationis.
20. Tam turpiter servire virtutes humanae gloriae quam corporis voluptati.
21. Romanum regnum a Deo vero esse dispositum, a quo est omnis potestas et cuius providentia
reguntur universa.
22. Tempora exitusque bellorum ex Dei pendere iudicio.
23. De bello, in quo Radagaisus rex Gothorum, daemonum cultor, uno die cum ingentibus copiis
suis victus est.
24. Quae sit Christianorum imperatorum et quam vera felicitas.
25. De prosperitatibus, quas Constantino imperatori Christiano Deus contulit.
26. De fide ac pietate Theodosii Augusti.
LIBER QUINTUS
UTRUM RERUM GESTARUM RATIO SIT AN NON
Quae de fato aut ratione praemittantur in rebus humanis pensandis (1-11)

PRAEFATIO.
Quoniam constat omnium rerum optandarum plenitudinem esse felicitatem, quae non est dea, sed
donum Dei, et ideo nullum deum colendum esse ab hominibus, nisi qui potest eos facere felices
(unde si illa dea esset, sola colenda merito diceretur): iam consequenter videamus, qua causa
Deus, qui potest et illa bona dare, quae habere possunt etiam non boni ac per hoc etiam non
felices, Romanum imperium tam magnum tamque diuturnum esse voluerit. Quia enim hoc deorum
falsorum illa quam colebant multitudo non fecit, et multa iam diximus, et ubi visum fuerit
opportunum esse dicemus.

Quae de fato et sideribus quidam opinentur...
1. Causa ergo magnitudinis imperii Romani nec fortuita est nec fatalis secundum eorum sententiam
sive opinionem, qui ea dicunt esse fortuita, quae vel nullas causas habent vel non ex aliquo
rationabili ordine venientes, et ea fatalia, quae praeter Dei et hominum voluntatem cuiusdam
ordinis necessitate contingunt 1. Prorsus divina providentia regna constituuntur humana. Quae si
propterea quisquam fato tribuit, quia ipsam Dei voluntatem vel potestatem fati nomine appellat,
sententiam teneat, linguam corrigat. Cur enim non hoc primum dicit, quod postea dicturus est, cum
ab illo quisquam quaesierit quid dixerit fatum? Nam, id homines quando audiunt, usitata loquendi
consuetudine non intellegunt nisi vim positionis siderum, qualis est quando quis nascitur sive
concipitur; quod aliqui alienant a Dei voluntate 2, aliqui ex illa etiam hoc pendere confirmant 3. Sed
illi, qui sine Dei voluntate decernere opinantur sidera quid agamus vel quid bonorum habeamus
malorumve patiamur, ab auribus omnium repellendi sunt, non solum eorum qui veram religionem
tenent sed <et> qui deorum qualiumcumque, licet falsorum, volunt esse cultores. Haec enim opinio
quid agit aliud, nisi ut nullus omnino colatur aut rogetur Deus? Contra quos modo nobis disputatio
non est instituta, sed contra hos qui pro defensione eorum, quos deos putant, Christianae religioni
adversantur. Illi vero, qui positionem stellarum quodam modo decernentium qualis quisque sit et
quid ei proveniat boni quidve mali accidat ex Dei voluntate suspendunt, si easdem stellas putant
habere hanc potestatem traditam sibi a summa illius potestate, ut volentes ista decernant:
magnam caelo faciunt iniuriam, in cuius velut clarissimo senatu ac splendidissima curia opinantur
scelera facienda decerni, qualia si aliqua terrena civitas decrevisset, genere humano decernente

70

