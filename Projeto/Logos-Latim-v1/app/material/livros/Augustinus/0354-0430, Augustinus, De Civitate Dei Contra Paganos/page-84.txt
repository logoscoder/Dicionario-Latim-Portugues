noxium aliquid valetudinem turbet et voluptas, quam etiam in corporis sanitate Epicurei maximam
ponunt, graviter offendatur 80. Ita virtutes cum tota suae gloriae dignitate tamquam imperiosae
cuidam et inhonestae mulierculae servient voluptati. Nihil hac pictura dicunt esse ignominiosius et
deformius et quod minus ferre bonorum possit aspectus; et verum dicunt. Sed non existimo satis
debiti decoris esse picturam, si etiam talis fingatur, ubi virtutes humanae gloriae serviunt. Licet
enim ipsa gloria delicata mulier non sit, inflata est et multum inanitatis habet. Unde non ei digne
servit soliditas quaedam firmitasque virtutum, ut nihil provideat prudentia, nihil distribuat iustitia,
nihil toleret fortitudo, nihil temperantia moderetur, nisi unde placeatur hominibus et ventosae
gloriae serviatur. Nec illi se ab ista foeditate defenderint, qui, cum aliena spernant iudicia velut
gloriae contemptores, sibi sapientes videntur et sibi placent. Nam eorum virtus, si tamen ulla est,
alio modo quodam humanae subditur laudi; neque enim ipse, qui sibi placet, homo non est. Qui
autem vera pietate in Deum, quem diligit, credit et sperat, plus intendit in ea, <in> quibus sibi
displicet, quam in ea, si qua in illo sunt, quae non tam ipsi quam veritati placent; neque id tribuit,
unde iam potest placere, nisi eius misericordiae, cui metuit displicere; de his sanatis gratias agens,
de illis sanandis preces fundens.

Deus dat dominatum in serie temporum...
21. Quae cum ita sint, non tribuamus dandi regni atque imperii potestatem nisi Deo vero, qui dat
felicitatem in regno caelorum solis piis; regnum vero terrenum et piis et impiis, sicut ei placet, cui
nihil iniuste placet. Quamvis enim aliquid dixerimus, quod apertum nobis esse voluit: tamen
multum est ad nos et valde superat vires nostras hominum occulta discutere et liquido examine
merita diiudicare regnorum. Ille igitur unus verus Deus, qui nec iudicio nec adiutorio deserit genus
humanum, quando voluit et quantum voluit Romanis regnum dedit; qui dedit Assyriis, vel etiam
Persis, a quibus solos duos deos coli, unum bonum, alterum malum 81, continent litterae istorum, ut
taceam de populo Hebraeo, de quo iam dixi, quantum satis visum est 82, qui praeter unum Deum
non coluit et quando regnavit. Qui ergo Persis dedit segetes sine cultu deae Segetiae, qui alia dona
terrarum sine cultu tot deorum, quos isti rebus singulis singulos, vel etiam rebus singulis plures
praeposuerunt: ipse etiam regnum dedit sine cultu eorum, per quorum cultum se isti regnasse
crediderunt. Sic etiam hominibus: qui Mario, ipse Gaio Caesari; qui Augusto, ipse et Neroni; qui
Vespasianis, vel patri vel filio, suavissimis imperatoribus, ipse et Domitiano crudelissimo; et ne per
singulos ire necesse sit, qui Constantino christiano, ipse apostatae Iuliano, cuius egregiam indolem
decepit amore dominandi sacrilega et detestanda curiositas, cuius vanis deditus oraculis erat,
quando fretus securitate victoriae naves, quibus victus necessarius portabatur, incendit; deinde
fervide instans immodicis ausibus et mox merito temeritatis occisus in locis hostilibus egenum
reliquit exercitum, ut aliter inde non posset evadi, nisi contra illud auspicium dei Termini, de quo
superiore libro diximus, Romani imperii termini moverentur 83. Cessit enim Terminus deus
necessitati, qui non cesserat Iovi. Haec plane Deus unus et verus regit et gubernat, ut placet; et si
occultis causis, numquid iniustis?

...et tempora ipsa bellorum.
22. Sic etiam tempora ipsa bellorum, sicut in eius arbitrio est iustoque iudicio et misericordia vel
atterere vel consolari genus humanum, ut alia citius, alia tardius finiantur. Bellum piratarum a
Pompeio, bellum Punicum tertium ab Scipione incredibili celeritate et temporis brevitate confecta
sunt. Bellum quoque fugitivorum gladiatorum, quamvis multis Romanis ducibus et duobus
consulibus victis Italiaque horribiliter contrita atque vastata, tertio tamen anno post multa
consumpta consumptum est. Picentes, Marsi et Peligni, gentes non exterae, sed Italicae, post
diuturnam et devotissimam sub Romano iugo servitutem in libertatem caput erigere temptaverunt,
iam multis nationibus Romano imperio subiugatis deletaque Carthagine; in quo bello Italico
Romanis saepissime victis ubi et duo consules perierunt et alii nobilissimi senatores, non diuturno
tamen tempore tractum est hoc malum; nam quintus ei annus finem dedit. Sed bellum Punicum
secundum cum maximis detrimentis et calamitate rei publicae per annos decem et octo Romanas
vires extenuavit et paene consumpsit; duobus proeliis ferme septuaginta Romanorum milia
ceciderunt. Bellum Punicum primum per viginti et tres annos peractum est; bellum Mithridaticum
quadraginta annis. Ac ne quisquam arbitretur rudimenta Romanorum fuisse fortiora ad bella citius
peragenda, superioribus temporibus multum in omni virtute laudatis bellum Samniticum annis
tractum est ferme quinquaginta; in quo bello ita Romani victi sunt, ut sub iugum etiam mitterentur.
Sed quia non diligebant gloriam propter iustitiam, sed iustitiam propter gloriam diligere videbantur,
pacem factam foedusque ruperunt. Haec ideo commemoro, quoniam multi praeteritarum rerum
ignari, quidam etiam dissimulatores suae scientiae, si temporibus christianis aliquod bellum paulo
diutius trahi vident, ilico in nostram religionem protervissime insiliunt, exclamantes, quod, si ipsa
non esset et vetere ritu numina colerentur, iam Romana illa virtute, quae adiuvante Marte et
Bellona tanta celeriter bella confecit, id quoque celerrime finiretur. Recolant igitur qui legerunt,

84

