convertit ab iniquitate; quoniam labia sacerdotis custodient scientiam et legem inquirent ex ore
eius; quoniam angelus Domini omnipotentis est 148. Nec mirandum est, quia Domini omnipotentis
angelus dictus est Christus Iesus. Sicut enim servus propter formam servi, in qua venit ad homines,
sic angelus propter Evangelium, quod nuntiavit hominibus. Nam si graeca ista interpretemur, et
Evangelium bona nuntiatio est et angelus nuntius. De ipso quippe iterum dicit: Ecce mittam
angelum meum, et prospiciet viam ante faciem meam; et subito veniet in templum suum Dominus,
quem vos quaeritis, et angelus testamenti, quem vos vultis. Ecce venit, dicit Dominus omnipotens;
et quis sustinebit diem introitus eius? aut quis resistet in aspectu eius? 149 Hoc loco et primum et
secundum Christi praenuntiavit adventum; primum scilicet, de quo ait: Et subito veniet in templum
suum, id est in carnem suam, de qua dixit in Evangelio: Solvite templum hoc, et in triduo
resuscitabo illud 150; secundum vero, ubi ait: Ecce venit, dicit Dominus omnipotens, et quis
sustinebit diem introitus eius? aut quis resistet in aspectu eius? Quod autem dixit : Dominus, quem
vos quaeritis, et angelus testamenti, quem vos vultis, significavit utique etiam Iudaeos secundum
Scripturas, quas legunt, Christum quaerere et velle. Sed multi eorum, quem quaesierunt et
voluerunt, venisse non agnoverunt, excaecati in cordibus suis praecedentibus meritis suis. Quod
sane hic nominat testamentum, vel supra, ubi ait: Testamentum meum erat cum eo, vel hic, ubi
eum dixit angelum testamenti, Novum procul dubio Testamentum debemus accipere, ubi
sempiterna, non Vetus, ubi temporalia sunt promissa; quae pro magno habentes plurimi infirmi et
Deo vero talium rerum mercede servientes, quando vident eis impios abundare, turbantur. Propter
quod idem propheta, ut Novi Testamenti aeternam beatitudinem, quae non dabitur nisi bonis,
distingueret a Veteris terrena felicitate, quae plerumque datur et malis: Ingravastis, inquit, super
me verba vestra, dicit Dominus, et dixistis: In quo detraximus de te? Dixistis: Vanus est omnis qui
servit Deo, et quid plus, quia custodivimus observationes eius, et quia ambulavimus supplicantes
ante faciem Domini omnipotentis? Et nunc nos beatificamus alienos, et reaedificantur omnes, qui
faciunt iniqua; et adversati sunt Deo, et salvi facti sunt. Haec oblocuti sunt, qui timebant Dominum,
unusquisque ad proximum suum; et animadvertit Dominus et audivit; et scripsit librum memoriae
in conspectu suo eis, qui timent Dominum et reverentur nomen eius 151. Isto libro significatum est
Testamentum Novum. Denique quod sequitur audiamus: Et erunt mihi, dicit Dominus omnipotens,
in diem quam ego facio in acquisitionem, et eligam eos sicut eligit homo filium suum servientem
sibi; et convertimini, et videbitis inter iustum et iniustum, et inter servientem Deo et non
servientem. Quoniam ecce dies venit ardens sicut clibanus et concremabit eos, et erunt omnes
alienigenae et omnes facientes iniquitatem stipula, et incendet illos dies, qui adveniet, dicit
Dominus omnipotens; et non derelinquetur eorum radix neque sarmentum. Et orietur vobis
timentibus nomen meum sol iustitiae, et sanitas in pinnis eius; et exibitis et exsultabitis sicut vituli
ex vinculis resoluti; et conculcabitis iniquos, et erunt cinis sub pedibus vestris in die, in quo ego
facio, dicit Dominus omnipotens 152. Hic est qui dicitur dies iudicii; de quo suo loco, si Deus voluerit,
loquemur uberius 153.

Quid adiunxerint libri Esdrae, Esther et Macchabaeorum.
36. Post hos tres prophetas, Aggaeum, Zachariam, Malachiam, per idem tempus liberationis populi
ex Babyloniae servitute scripsit etiam Esdras, qui magis rerum gestarum scriptor est habitus quam
propheta: sicuti est et liber, qui appellatur Esther, cuius res gesta in laudem Dei non longe ab his
temporibus invenitur; nisi forte Esdras in eo Christum prophetasse intellegendus est, quod inter
quosdam iuvenes orta quaestione, quid amplius valeret in rebus, cum reges unus dixisset, alter
vinum, tertius mulieres, quae plerumque regibus imperarent, idem tamen tertius veritatem super
omnia demonstravit esse victricem 154. Consulto autem Evangelio Christum esse cognoscimus
veritatem. Ab hoc tempore apud Iudaeos restituto templo non reges, sed principes fuerunt usque
ad Aristobolum 155; quorum supputatio temporum non in Scripturis sanctis, quae appellantur
canonicae, sed in aliis invenitur, in quibus sunt et Macchabaeorum libri, quos non Iudaei, sed
Ecclesia pro canonicis habet propter quorumdam martyrum passiones vehementes atque mirabiles,
qui, antequam Christus venisset in carne, usque ad mortem pro Dei lege certaverunt et mala
gravissima atque horribilia pertulerunt 156.

Prophetae priusquam philosophi extiterunt.
37. Tempore igitur Prophetarum nostrorum, quorum iam scripta ad notitiam fere omnium gentium
pervenerunt, et multo magis post eos fuerunt philosophi gentium, qui hoc etiam nomine
vocarentur, quod coepit a Samio Pythagora, qui eo tempore, quo Iudaeorum est soluta
captivitas 157, coepit excellere atque cognosci. Multo magis ergo ceteri philosophi post prophetas
reperiuntur fuisse. Nam ipse Socrates Atheniensis, magister omnium, qui tunc maxime claruerunt,
tenens in ea parte, quae moralis vel activa dicitur, principatum, post Esdram in Chronicis
invenitur 158. Non multo post etiam Plato natus est, qui longe ceteros Socratis discipulos anteiret.

315

