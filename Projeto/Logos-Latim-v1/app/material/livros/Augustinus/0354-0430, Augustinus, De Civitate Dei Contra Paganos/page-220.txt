Primi homines in paradiso beati erant.
10. Sed utrum primus homo vel primi homines (duorum erat quippe coniugium) habebant istos
affectus in corpore animali ante peccatum, quales in corpore spiritali non habebimus omni purgato
finitoque peccato, non immerito quaeritur. Si enim habebant, quomodo erant beati in illo
memorabili beatitudinis loco, id est paradiso? Quis tandem absolute dici beatus potest, qui timore
afficitur vel dolore? Quid autem timere aut dolere poterant illi homines in tantorum tanta affluentia
bonorum, ubi nec mors metuebatur nec ulla corporis mala valetudo, nec aberat quicquam, quod
bona voluntas adipisceretur, nec inerat quod carnem animumve hominis feliciter viventis
offenderet? Amor erat imperturbatus in Deum atque inter se coniugum fida et sincera societate
viventium, et ex hoc amore grande gaudium, non desistente quod amabatur ad fruendum. Erat
devitatio tranquilla peccati, qua manente nullum omnino alicunde malum, quod contristaret,
irruebat. An forte cupiebant prohibitum lignum ad vescendum contingere, sed mori metuebant, ac
per hoc et cupiditas et metus iam tunc illos homines etiam in illo perturbabat loco? Absit ut hoc
existimemus fuisse, ubi nullum erat omnino peccatum. Neque enim nullum peccatum est ea quae
lex Dei prohibet concupiscere atque ab his abstinere timore poenae, non amore iustitiae. Absit,
inquam, ut ante omne peccatum iam ibi fuerit tale peccatum, ut hoc de ligno admitterent, quod de
muliere Dominus ait: Si quis viderit mulierem ad concupiscendum eam, iam moechatus est eam in
corde suo 101. Quam igitur felices erant et nullis agitabantur perturbationibus animorum, nullis
corporum laedebantur incommodis: tam felix universa societas esset humana, si nec illi malum,
quod etiam in posteros traicerent, nec quisquam ex eorum stirpe iniquitate committeret, quod
damnatione reciperet; atque ista permanente felicitate, donec per illam benedictionem, qua dictum
est: Crescite et multiplicamini 102, praedestinatorum sanctorum numerus compleretur, alia maior
daretur, quae beatissimis angelis data est, ubi iam esset certa securitas peccaturum neminem
neminemque moriturum, et talis esset vita sanctorum post nullum laboris, doloris, mortis
experimentum, qualis erit post haec omnia in incorruptione corporum reddita resurrectione
mortuorum.

Deus praesciens hominem peccaturum statuit salvare.
11. 1. Sed quia Deus cuncta praescivit et ideo quoque hominem peccaturum ignorare non potuit:
secundum id, quod praescivit atque disposuit, civitatem sanctam debemus asserere, non secundum
illud, quod in nostram cognitionem pervenire non potuit, quia in Dei dispositione non fuit. Neque
enim homo peccato suo divinum potuit perturbare consilium, quasi Deum quod statuerat mutare
compulerit; cum Deus praesciendo utrumque praevenerit, id est, et homo, quem bonum ipse
creavit, quam malus esset futurus, et quid boni etiam sic de illo esset ipse facturus. Deus enim etsi
dicitur statuta mutare (unde tropica locutione in Scripturis etiam paenituisse legitur Deum 103 ),
iuxta id dicitur, quod homo speraverat vel naturalium causarum ordo gestabat, non iuxta id, quod
se Omnipotens facturum esse praesciverat. Fecit itaque Deus. sicut scriptum est, hominem
rectum 104 ac per hoc voluntatis bonae. Non enim rectus esset bonam non habens voluntatem.
Bona igitur voluntas opus est Dei; cum ea quippe ab illo factus est homo. Mala vero voluntas prima,
quoniam omnia opera mala praecessit in homine, defectus potius fuit quidam ab opere Dei ad sua
opera quam opus ullum, et ideo mala opera, quia secundum se, non secundum Deum; ut eorum
operum tamquam fructuum malorum voluntas ipsa esset velut arbor mala 105 aut ipse homo in
quantum malae voluntatis. Porro mala voluntas quamvis non sit secundum naturam, sed contra
naturam, quia vitium est, tamen eius naturae est, cuius est vitium, quod nisi in natura non potest
esse; sed in ea, quam creavit ex nihilo, non quam genuit Creator de semetipso, sicut genuit
Verbum, per quod facta sunt omnia 106; quia, etsi de terrae pulvere Deus finxit hominem 107, eadem
terra omnisque terrena materies omnino de nihilo est, animamque de nihilo factam dedit corpori,
cum factus est homo. Usque adeo autem mala vincuntur a bonis, ut, quamvis sinantur esse ad
demonstrandum quam possit et ipsis bene uti iustitia providentissima Creatoris, bona tamen sine
malis esse possint, sicut Deus ipse verus et summus, sicut omnis super istum caliginosum aerem
caelestis invisibilis visibilisque creatura; mala vero sine bonis esse non possint, quoniam naturae, in
quibus sunt, in quantum naturae sunt, utique bonae sunt. Detrahitur porro malum non aliqua
natura, quae accesserat, vel ulla eius parte sublata, sed ea, quae vitiata ac depravata fuerat,
sanata atque correcta. Arbitrium igitur voluntatis tunc est vere liberum, cum vitiis peccatisque non
servit. Tale datum est a Deo; quod amissum proprio vitio, nisi a quo dari potuit, reddi non potest.
Unde Veritas dicit: Si vos Filius liberaverit, tunc vere liberi eritis 108. Idipsum est autem, ac si
diceret: Si vos Filius salvos fecerit, tunc vere salvi eritis. Inde quippe liberator, unde salvator.

Aliter primi homines peccaverunt.

220

