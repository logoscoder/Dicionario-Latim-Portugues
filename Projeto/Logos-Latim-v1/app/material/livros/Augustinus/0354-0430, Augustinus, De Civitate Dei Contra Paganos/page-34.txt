Lucium Titium ei mandatum est a Iove, quod esset Mithridatem superaturus, et factum est. Ac
postea molienti redire in Urbem et suas amicorumque iniurias civili sanguine ulcisci, iterum
mandatum est ab eodem Iove per militem quendam legionis sextae, prius se de Mithridate
praenuntiasse victoriam, et tunc promittere daturum se potestatem, qua recuperaret ab inimicis
rem publicam non sine multo sanguine. Tum percontatus Sulla, quae forma militi visa fuerit, cum
ille indicasset, eam recordatus est, quam prius ab illo audierat, qui de Mithridatica victoria ab
eodem mandata pertulerat. Quid hic responderi potest, quare dii curaverint velut felicia ista
nuntiare, et nullus eorum curaverit Sullam monendo corrigere mala tanta facturum scelestis armis
civilibus, qualia non foedarent, sed auferrent omnino rem publicam? Nempe intelleguntur
daemones, sicut saepe dixi notumque nobis est in Litteris sacris resque ipsae satis indicant,
negotium suum agere, ut pro diis habeantur et colantur, ut ea illis exhibeantur, quibus hi qui
exhibent sociati unam pessimam causam cum eis habeant in iudicio Dei.

...daemones ad flagitia excitare.
24. 2. Deinde cum venisset Tarentum Sulla atque ibi sacrificasset, vidit in capite vitulini iecoris
similitudinem coronae aureae. Tunc postumius haruspex ille respondit praeclaram ei significare
victoriam iussitque ut extis illis solus vesceretur. Postea parvo intervallo servus cuiusdam Lucii
Pontii vaticinando clamavit: "a Bellona nuntius venio, victoria tua est, Sulla". Deinde adiecit
arsurum esse Capitolium. Hoc cum dixisset, continuo egressus e castris postero die concitatior
reversus est et Capitolium arsisse clamavit. Arserat autem re vera Capitolium. Quod quidem
daemoni et praevidere facile fuit et celerrime nuntiare. Illud sane intende, quod ad causam maxime
pertinet, sub qualibus diis esse cupiant, qui blasphemant Salvatorem voluntates fidelium a
dominatu daemonum liberantem. Clamavit homo vaticinando: "victoria tua est, Sulla," atque ut id
divino spiritu clamare crederetur, nuntiavit etiam aliquid et prope futurum et mox factum, unde
longe aberat per quem ille spiritus loquebatur; non tamen clamavit: "ab sceleribus parce, Sulla",
quae illic victor tam horrenda commisit, cui corona aurea ipsius victoriae illustrissimum signum in
vitulino iecore apparuit, qualia signa si dii iusti dare solerent ac non daemones impii, profecto illis
extis nefaria potius atque ipsi Sullae graviter noxia mala futura monstrarent. Neque enim eius
dignitati tantum profuit illa victoria, quantum nocuit cupiditati; qua factum est, ut immoderatis
inhians et secundis rebus elatus ac praecipitatus magis ipse periret in moribus, quam inimicos in
corporibus perderet. Haec illi dii vere tristia vereque lugenda non exstis, non auguriis, non
cuiusquam somnio vel vaticinio praenuntiabant. Magis enim timebant ne corrigeretur quam ne
vinceretur. Immo satis agebant, ut victor civium gloriosus victus atque captivus nefandis vitiis et
per haec ipsis etiam daemonibus multo obstrictius subderetur.

Dii ad crudelitatem atque scelus propellunt...
25. 1. Illinc vero quis non intellegat, quis non videat, nisi qui tales deos imitari magis elegit quam
divina gratia ab eorum societate separari, quantum moliantur maligni isti spiritus exemplo suo velut
divinam auctoritatem praebere sceleribus? Quod etiam in quadam Campaniae lata planitie, ubi non
multo post civiles acies nefario proelio conflixerunt, ipsi inter se prius pugnare visi sunt. Namque ibi
auditi sunt primum ingentes fragores, moxque multi se vidisse nuntiarunt per aliquot dies duas
acies proeliari. Quae pugna ubi destitit, vestigia quoque velut hominum et equorum, quanta de illa
conflictatione exprimi poterant, invenerunt 58. Si ergo veraciter inter se numina pugnaverunt, iam
bella civilia excusantur humana; consideretur tamen quae sit talium deorum vel malitia vel miseria:
si autem se pugnasse finxerunt, quid aliud egerunt, nisi ut sibi Romani bellando civiliter tamquam
deorum exemplo nullum nefas admittere viderentur? Iam enim coeperant bella civilia, et aliquot
nefandorum proeliorum strages exsecranda praecesserat. Iam multos moverat, quod miles quidam,
dum occiso spolia detraheret, fratrem nudato cadavere agnovit ac detestatus bella civilia se ipsum
ibi perimens fraterno corpori adiunxit 59. Ut ergo huius tanti mali minime taederet, sed armorum
scelestorum magis magisque ardor incresceret, noxii daemones, quos illi deos putantes colendos et
venerandos arbitrabantur, inter se pugnantes hominibus apparere voluerunt, ne imitari tales
pugnas civica trepidaret affectio, sed potius humanum scelus divino excusaretur exemplo. Hac
astutia maligni spiritus etiam ludos, unde multa iam dixi, scaenicos sibi dicari sacrarique iusserunt,
ubi tanta deorum flagitia theatricis canticis atque fabularum actionibus celebrata et quisquis eos
fecisse crederet et quisquis non crederet, sed tamen illos libentissime sibi talia exhiberi cerneret,
securus imitaretur. Ne quis itaque existimaret in deos convicia potius quam eis dignum aliquid
scriptitasse, ubicumque illos inter se pugnasse poetae commemorarunt, ipsi ad decipiendos
homines poetarum carmina firmaverunt, pugnas videlicet suas non solum per scaenicos in theatro,
verum etiam per se ipsos in campo humanis oculis exhibentes.

...Christus ad optimos mores.
34

