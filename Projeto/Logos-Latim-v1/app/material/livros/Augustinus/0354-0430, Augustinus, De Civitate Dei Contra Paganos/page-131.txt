imminere maerebant. In multis enim talibus locis torquentur et confitentur et de possessis
hominum corporibus eiciuntur.

Martyrum sacra non instituimus...
27. 1. Nec tamen nos eisdem martyribus templa, sacerdotia, sacra et sacrificia constituimus,
quoniam non ipsi, sed Deus eorum nobis est Deus. Honoramus sane memorias eorum tamquam
sanctorum hominum Dei, qui usque ad mortem corporum suorum pro veritate certarunt, ut
innotesceret vera religio falsis fictisque convictis; quod etiam si qui antea sentiebant, timendo
reprimebant. Quis autem audivit aliquando fidelium stantem sacerdotem ad altare, etiam super
sanctum corpus martyris ad Dei honorem cultumque constructum, dicere in precibus: offero tibi
sacrificium Petre vel Paule vel Cypriane, cum apud eorum memorias offeratur Deo, qui eos et
homines et martyres fecit et sanctis suis Angelis caelesti honore sociavit, ut ea celebritate et Deo
vero de illorum victoriis gratias agamus et nos ad imitationem talium coronarum atque palmarum
eodem invocato in auxilium ex illorum memoriae renovatione adhortemur? Quaecumque igitur
adhibentur religiosorum obsequia in martyrum locis, ornamenta sunt memoriarum, non sacra vel
sacrificia mortuorum tamquam deorum. Quicumque etiam epulas suas eo deferunt (quod quidem a
Christianis melioribus non fit, et in plerisque terrarum nulla talis est consuetudo); tamen quicumque
id faciunt, quas cum apposuerint, orant et auferunt, ut vescantur vel ex eis etiam indigentibus
largiantur, sanctificari sibi eas volunt per merita martyrum in nomine Domini martyrum. Non autem
esse ista sacrificia martyrum novit, qui novit unum, quod etiam illic offertur, sacrificium
Christianorum.

...sed eorum memoria ad virtutem vocat.
27. 2. Nos itaque martyres nostros nec divinis honoribus nec humanis criminibus colimus, sicut
colunt illi deos suos, nec sacrificia illis offerimus, nec eorum probra in eorum sacra convertimus.
Nam de Iside, uxore Osiris, Aegyptia dea, et de parentibus eorum, qui omnes reges fuisse
scribuntur (quibus parentibus suis illa cum sacrificaret, invenit hordei segetem atque inde spicas
marito regi et eius consiliario Mercurio demonstravit, unde eamdem et Cererem volunt) 97, quae et
quanta mala non a poetis, sed mysticis eorum litteris memoriae mandata sint, sicut Leone
sacerdote prodente ad Olympiadem matrem scribit Alexander, legant qui volunt vel possunt, et
recolant qui legerunt, et videant quibus hominibus mortuis vel de quibus eorum factis tamquam diis
sacra fuerint instituta. Absit ut eos, quamvis deos habeant, sanctis martyribus nostris, quos tamen
deos non habemus, ulla ex parte audeant comparare. Sic enim non constituimus sacerdotes nec
offerimus sacrificia martyribus nostris, quia incongruum indebitum illicitum est atque uni Deo
tantummodo debitum, ut nec criminibus suis nec ludis eos turpissimis oblectemus, ubi vel flagitia
isti celebrant deorum suorum, si, cum homines essent, talia commiserunt, vel conficta
delectamenta daemonum noxiorum, si homines non fuerunt. Ex isto genere daemonum Socrates
non haberet deum, si haberet Deum; sed fortasse homini ab illa arte faciendi deos alieno et
innocenti illi importaverint talem deum, qui eadem arte excellere voluerunt. Quid ergo plura? Non
esse spiritus istos colendos propter vitam beatam, quae post mortem futura est, nullus vel
mediocriter prudens ambigit. Sed fortasse dicturi sunt deos quidem esse omnes bonos, daemones
autem alios malos, alios bonos, et eos, per quos ad vitam in aeternum beatam perveniamus,
colendos esse censebunt, quos bonos opinantur. Quod quale sit iam in volumine sequenti videndum
est.

11

LIBER IX

BREVICULUS
1. Ad quem articulum disputatio praemissa pervenerit et quid discutiendum sit de residua
quaestione.
2. An inter daemones, quibus dii superiores sunt, sit aliqua pars bonorum, quorum praesidio ad
veram beatitudinem possit humana anima pervenire.
3. Quae daemonibus Apuleius ascribat, quibus cum rationem non subtrahat, nihil virtutis assignat.
4. De perturbationibus, quae animo accidunt, quae sit Peripateticorum Stoicorumque sententia.

131

