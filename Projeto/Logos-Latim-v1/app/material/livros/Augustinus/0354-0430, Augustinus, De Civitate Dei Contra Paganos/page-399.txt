meum laetitiam; et exsultabo in Hierusalem et laetabor in populo meo, et ultra non audietur in illa
vox fletus 12; et per alium Prophetam quod praenuntiavit dicens eidem Prophetae: In tempore illo
salvabitur populus tuus omnis qui inventus fuerit scriptus in libro, et multi dormientium in terrae
pulvere (sive, ut quidam interpretati sunt 13, aggere) exsurgent, hi in vitam aeternam et hi in
opprobrium et in confusionem aeternam 14; et alio loco per eumdem Prophetam: Accipient regnum
sancti Altissimi et obtinebunt illud usque in saeculum et usque in saeculum saeculorum 15; et paulo
post: Regnum, inquit, eius regnum sempiternum 16; et alia quae ad hoc pertinentia in libro vicesimo
posui 17, sive quae non posui et tamen in eisdem litteris scripta sunt, venient et haec, sicut ista
venerunt, quae increduli non putabant esse ventura. Idem quippe Deus utraque promisit, utraque
ventura esse praedixit, quem perhorrescunt numina paganorum, etiam teste Porphyrio, nobilissimo
philosopho paganorum 18.

Quae dicant docti contra corporum resurrectionem.
4. Sed videlicet homines docti atque sapientes contra vim tantae auctoritatis, quae omnia genera
hominum, sicut tanto ante praedixit, in hoc credendum sperandumque convertit, acute sibi
argumentari videntur adversus corporum resurrectionem et dicere quod in tertio De re publica libro
a Cicerone commemoratum est. Nam cum Herculem et Romulum ex hominibus deos esse factos
asseveraret: Quorum non corpora, inquit, sunt in caelum elata; neque enim natura pateretur, ut id
quod esset e terra nisi in terra maneret 19. Haec est magna ratio sapientium, quorum Dominus
novit cogitationes, quoniam vanae sunt 20. Si enim animae tantummodo essemus, id est sine ullo
corpore spiritus, et in caelo habitantes terrena animalia nesciremus nobisque futurum esse
diceretur, ut terrenis corporibus animandis quodam vinculo mirabili necteremur: nonne multo
fortius argumentaremur id credere recusantes et diceremus naturam non pati, ut res incorporea
ligamento corporeo vinciretur? Et tamen plena est terra vegetantibus animis haec membra terrena,
miro sibi modo connexa et implicita. Cur ergo eodem volente Deo, qui fecit hoc animal, non poterit
terrenum corpus in caeleste corpus attolli, si animus omni ac per hoc etiam caelesti corpore
praestabilior terreno corpori potuit illigari? An terrena particula tam exigua potuit aliquid caelesti
corpore melius apud se tenere, ut sensum haberet et vitam, et eam sentientem atque viventem
dedignabitur caelum suscipere aut susceptam non poterit sustinere, cum de re sentiat et vivat ista
meliore, quam est corpus omne caeleste? Sed ideo nunc non fit, quia nondum est tempus quo id
fieri voluit, qui hoc, quod videndo iam viluit, multo mirabilius quam illud, quod ab istis non creditur,
fecit. Cur enim non vehementius admiramur incorporeos animos, caelesti corpore potiores, terrenis
illigari corporibus quam corpora licet terrena sedibus quamvis caelestibus, tamen corporeis
sublimari, nisi quia hoc videre consuevimus et hoc sumus, illud vero nondum sumus nec aliquando
adhuc vidimus? Nam profecto sobria ratione consulta mirabilioris esse divini operis reperitur
incorporalibus corporalia quodam modo attexere quam licet diversa, quia illa caelestia, ista
terrestria, tamen corpora et corpora copulare.

Mundus credidit quae sacrae litterae dicunt.
5. Sed hoc incredibile fuerit aliquando: ecce iam credidit mundus sublatum terrenum Christi corpus
in caelum; resurrectionem carnis et ascensionem in supernas sedes, paucissimis remanentibus
atque stupentibus vel doctis vel indoctis, iam crediderunt et docti et indocti. Si rem credibilem
crediderunt, videant quam sint stolidi, qui non credunt; si autem res incredibilis credita est, etiam
hoc utique incredibile est, sic creditum esse, quod incredibile est. Haec igitur duo incredibilia,
resurrectionem scilicet nostri corporis in aeternum et rem tam incredibilem mundum esse
crediturum, idem Deus, antequam vel unum eorum fieret, ambo futura esse praedixit 21. Unum
duorum incredibilium iam factum videmus, ut, quod erat incredibile, crederet mundus; cur id quod
reliquum est desperatur, ut etiam hoc veniat, quod incredibile credidit mundus, sicut iam venit,
quod similiter incredibile fuit, ut rem tam incredibilem crederet mundus, quando quidem hoc
utrumque incredibile, quorum videmus unum, alterum credimus, in eisdem litteris praedictum sit,
per quas credidit mundus? Et ipse modus, quo mundus credidit, si consideretur, incredibilior
invenitur. Ineruditos liberalibus disciplinis et omnino, quantum ad istorum doctrinas attinet,
impolitos, non peritos grammatica, non armatos dialectica, non rhetorica inflatos, piscatores
Christus cum retibus fidei ad mare huius saeculi paucissimos misit atque ita et ex omni genere tam
multos pisces et tanto mirabiliores, quanto rariores, etiam ipsos philosophos cepit. Duobus illis
incredibilibus, si placet, immo quia placere debet, addamus hoc tertium. Iam ergo tria sunt
incredibilia, quae tamen facta sunt. Incredibile est Christum resurrexisse in carne et in caelum
ascendisse cum carne; incredibile est mundum rem tam incredibilem credidisse; incredibile est
homines ignobiles, infimos, paucissimos, imperitos rem tam incredibilem tam efficaciter mundo et
in illo etiam doctis persuadere potuisse. Horum trium incredibilium primum nolunt isti, cum quibus
agimus, credere; secundum coguntur et cernere; quod non inveniunt unde sit factum, si non
credunt tertium. Resurrectio certe Christi et in caelum cum carne in qua resurrexit ascensio toto

399

