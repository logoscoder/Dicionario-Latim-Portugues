amplioris numeri in arca illa fuerint, quam qui est definitus, cum hoc imperaret Deus, prius
admonendi sunt, quos haec movent, sic accipiendum esse quod dictum est: Quae repunt super
terram 145, ut necesse non fuerit conservari in arca, quae possunt in aquis vivere, non solum mersa,
sicut pisces, verum etiam supernatantia, sicut multae alites. Deinde cum dicitur: Masculus et
femina erunt 146, profecto intellegitur ad reparandum genus dici; ac per hoc nec illa necesse fuerat
ibi esse, quae possunt sine concubitu de quibusque rebus vel rerum corruptionibus nasci; vel si
fuerunt, sicut in domibus esse consuerunt, sine ullo numero definito esse potuisse; aut si
mysterium sacratissimum, quod agebatur, et tantae rei figura etiam veritate facti aliter non posset
impleri, nisi ut omnia ibi certo illo numero essent, quae vivere in aquis natura prohibente non
possent, non fuit ista cura illius hominis vel illorum hominum, sed divina. Non enim ea Noe capta
intromittebat, sed venientia et intrantia permittebat. Ad hoc enim valet quod dictum est: Intrabunt
ad te 147; non scilicet hominis actu, sed Dei nutu; ita sane, ut non illic fuisse credenda sint, quae
sexu carent. Praescriptum enim atque definitum est: Masculus et femina erunt. Alia sunt quippe
quae de quibusque rebus sine concubitu ita nascuntur, ut postea concumbant et generent, sicut
muscae; alia vero in quibus nihil sit maris et feminae, sicut apes. Ea porro quae sic habent sexum,
ut non habeant fetum, sicut muli et mulae, mirum si fuerunt ibi, ac non potius parentes eorum ibi
fuisse suffecerit, equinum videlicet atque asininum genus; et si qua alia sunt, quae commixtione
diversi generis genus aliquod gignunt. Sed si et hoc ad mysterium pertinebat, ibi erant. Habet enim
et hoc genus masculum et feminam.

Pro omnibus fuit esca.
27. 5. Solet etiam movere nonnullos, genera escarum, quae illic habere poterant animalia, quae
non nisi carne vesci putantur, utrum praeter numerum ibi fuerint sine transgressione mandati, quae
aliorum alendorum necessitas illic coegisset includi; an vero, quod potius est credendum, praeter
carnes aliqua alimenta esse potuerunt, quae omnibus convenirent. Novimus enim quam multa
animalia, quibus caro cibus est, frugibus pomisque vescantur et maxime fico atque castaneis. Quid
ergo mirum, si vir ille sapiens et iustus, etiam divinitus admonitus, quid cuique congrueret, sine
carnibus aptam cuique generi alimoniam praeparavit et condidit ? Quid est autem, quo vesci non
cogeret fames? aut quid non suave ac salubre facere posset Deus, qui etiam, ut sine cibo viverent,
divina facilitate donaret, nisi ut pascerentur etiam hoc implendae figurae tanti mysterii conveniret?
Non autem ad praefigurandam Ecclesiam pertinere tam multiplicia rerum signa gestarum, nisi fuerit
contentiosus, nemo permittitur opinari. Iam enim gentes ita Ecclesiam repleverunt, mundique et
immundi, donec certum veniatur ad finem, ita eius unitatis quadam compagine continentur, ut ex
hoc uno manifestissimo etiam de ceteris, quae obscurius aliquanto dicta sunt et difficilius agnosci
queunt, dubitare fas non sit. Quae cum ita sint, si nec inaniter ista esse conscripta putare quisquam
vel durus audebit, nec nihil significare cum gesta sint, nec sola dicta esse significativa non facta,
nec aliena esse ab Ecclesia significanda probabiliter dici potest; sed magis credendum est et
sapienter esse memoriae litterisque mandata, et gesta esse, et significare aliquid, et ipsum aliquid
ad praefigurandam Ecclesiam pertinere. Iam usque ad hunc articulum perductus liber iste
claudendus est, ut ambarum civitatum cursus, terrenae scilicet secundum hominem viventis et
caelestis secundum Deum, post diluvium et deinceps in rebus consequentibus requiratur.

18

LIBER XVI
BREVICULUS

1. An post diluvium a Noe usque ad Abraham aliquae familiae secundum Deum viventium
reperiantur.
2. Quid in filiis Noe prophetice fuerit figuratum.
3. De generationibus trium filiorum Noe.
4. De diversitate linguarum principioque Babylonis.
5. De descensione Domini ad confundendam linguam aedificantium turrem.
6. Qualis intellegenda sit esse locutio, qua Deus angelis loquitur.
7. An omne bestiarum genus etiam remotissimae a terris insulae ex eo numero acceperint, qui in
arca a diluvii inundatione servatus est.

250

