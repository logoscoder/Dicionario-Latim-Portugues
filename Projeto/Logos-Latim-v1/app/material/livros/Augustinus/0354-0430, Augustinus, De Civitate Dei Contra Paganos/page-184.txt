in aliquo bono. Sola ergo bona alicubi esse possunt, sola mala nusquam; quoniam naturae etiam
illae, quae ex malae voluntatis initio vitiatae sunt, in quantum vitiosae sunt, malae sunt, in
quantum autem naturae sunt, bonae sunt. Et cum in poenis est natura vitiosa, excepto eo, quod
natura est, etiam hoc ibi bonum est, quod impunita non est. Hoc enim est iustum et omne iustum
procul dubio bonum. Non enim quisquam de vitiis naturalibus, sed de voluntariis poenas luit. Nam
etiam quod vitium consuetudine nimiove progressu roboratum velut naturaliter inolevit, a voluntate
sumpsit exordium. De vitiis quippe nunc loquimur eius naturae, cui mens inest capax intellegibilis
lucis, qua discernitur iustum ab iniusto.

Cuilibet naturae conveniens bonum fuit.
4. Ceterum vitia pecorum et arborum aliarumque rerum mutabilium atque mortalium vel intellectu
vel sensu vel vita omnino carentium, quibus eorum dissolubilis natura corrumpitur, damnabilia
putare ridiculum est, cum istae creaturae eum modum nutu Creatoris acceperint, ut cedendo ac
succedendo 4 peragant infimam pulchritudinem temporum in genere suo istius mundi partibus
congruentem. Neque enim caelestibus fuerant terrena coaequanda, aut ideo universitati deesse
ista debuerunt, quoniam sunt illa meliora. Cum ergo in his locis, ubi esse talia competebat, aliis alia
deficientibus oriuntur et succumbunt minora maioribus atque in qualitates superantium superata
vertuntur, rerum est ordo transeuntium. Cuius ordinis decus nos propterea non delectat, quoniam
parti eius pro condicione nostrae mortalitatis intexti universum, cui particulae, quae nos offendunt,
satis apte decenterque conveniunt, sentire non possumus. Unde nobis, in quibus eam contemplari
minus idonei sumus, rectissime credenda praecipitur providentia Conditoris, ne tanti artificis opus
in aliquo reprehendere vanitate humanae temeritatis audeamus. Quamquam et vitia rerum
terrenarum non voluntaria neque poenalia naturas ipsas, quarum nulla omnino est, cuius non sit
auctor et conditor Deus, si prudenter attendamus, eadem ratione commendant, quia et in eis hoc
nobis per vitium tolli displicet, quod in natura placet; nisi quia hominibus etiam ipsae naturae
plerumque displicent, cum eis fiunt noxiae, non eas considerantibus, sed utilitatem suam, sicut illa
animalia, quorum abundantia Aegyptiorum superbia vapulavit 5. Sed isto modo possunt et solem
vituperare, quoniam quidam peccantes vel debita non reddentes poni a iudicibus iubentur ad
solem. Non itaque ex commodo vel incommodo nostro, sed per se ipsam considerata natura dat
artifici suo gloriam. Sic est et natura ignis aeterni sine ulla dubitatione laudabilis, quamvis damnatis
impiis futura poenalis. Quid enim est igne flammante vigente lucente pulchrius? quid calefaciente
curante coquente utilius? quamvis eo nihil sit urente molestius. Idem igitur ipse aliter appositus
perniciosus, qui convenienter adhibitus commodissimus invenitur. Nam eius in universo mundo
utilitates verbis explicare quis sufficit? Nec audiendi sunt, qui laudant in igne lucem, ardorem
autem vituperant, videlicet non ex vi naturae, sed ex suo commodo vel incommodo. Videre enim
volunt, ardere nolunt. Sed parum attendunt eam ipsam lucem, quae certe et illis placet, oculis
infirmis per inconvenientiam nocere, et in illo ardore, qui eis displicet, nonnulla animalia per
convenientiam salubriter vivere.

Est ratio gubernandae universitatis.
5. Naturae igitur omnes, quoniam sunt et ideo habent modum suum, speciem suam et quamdam
secum pacem suam, profecto bonae sunt; et cum ibi sunt, ubi esse per naturae ordinem debent,
quantum acceperunt, suum esse custodiunt; et quae semper esse non acceperunt, pro usu
motuque rerum, quibus Creatoris lege subduntur, in melius deteriusve mutantur, in eum divina
providentia tendentes exitum, quem ratio gubernandae universitatis includit; ita ut nec tanta
corruptio, quanta usque ad interitum naturas mutabiles mortalesque perducit, sic faciat non esse
quod erat, ut non inde fiat consequenter quod esse debebat. Quae cum ita sint, Deus, qui summe
est atque ob hoc ab illo facta est omnis essentia, quae non summe est (quia neque illi aequalis esse
deberet, quae de nihilo facta esset, neque ullo modo esse posset, si ab illo facta non esset), nec
ullorum vitiorum offensione vituperandus et omnium naturarum consideratione laudandus est.

Miseria naturae rationalis fuit ex aversione a Deo.
6. Proinde causa beatitudinis angelorum bonorum ea verissima reperitur, quod ei adhaerent qui
summe est. Cum vero causa miseriae malorum angelorum quaeritur, ea merito occurrit, quod ab
illo, qui summe est, aversi ad se ipsos conversi sunt, qui non summe sunt; et hoc vitium quid aliud
quam superbia nuncupetur ? Initium quippe omnis peccati superbia 6. Noluerunt ergo ad illum
custodire fortitudinem suam 7, et qui magis essent, si ei qui summe est adhaererent, se illi
praeferendo id quod minus est praetulerunt. Hic primus defectus et prima inopia primumque vitium
eius naturae, quae ita creata est, ut nec summe esset, et tamen ad beatitudinem habendam eo, qui
summe est, frui posset, a quo aversa non quidem nulla, sed tamen minus esset atque ob hoc

184

