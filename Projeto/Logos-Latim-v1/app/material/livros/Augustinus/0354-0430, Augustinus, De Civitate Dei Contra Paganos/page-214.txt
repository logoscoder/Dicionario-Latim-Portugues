Non omnia vitia ex carne.
3. 2. Quamvis enim Virgilius Platonicam videatur luculentis versibus explicare sententiam dicens:
Igneus est ollis vigor et caelestis origo
Seminibus, quantum non noxia corpora tardant
Terrenique hebetant artus moribundaque membra,
omnesque illas notissimas quattuor animi perturbationes, cupiditatem, timorem, laetitiam,
tristitiam, quasi origines omnium peccatorum atque vitiorum volens intellegi ex corpore accidere
subiungat et dicat:
Hinc metuunt cupiuntque, dolent gaudentque, nec auras
Suspiciunt, clausae tenebris et carcere caeco 13;
tamen aliter se habet fides nostra. Nam corruptio corporis, quae aggravat animam 14, non peccati
primi est causa, sed poena; nec caro corruptibilis animam peccatricem, sed anima peccatrix fecit
esse corruptibilem carnem. Ex qua corruptione carnis licet existant quaedam incitamenta vitiorum
et ipsa desideria vitiosa, non tamen omnia vitae iniquae vitia tribuenda sunt carni, ne ab his
omnibus purgemus diabolum, qui non habet carnem. Etsi enim diabolus fornicator vel ebriosus vel
si quid huiusmodi mali est, quod ad carnis pertinet voluptates, non potest dici, cum sit etiam talium
peccatorum suasor et instigator occultus: est tamen maxime superbus atque invidus. Quae illum
vitiositas sic obtinuit, ut propter hanc esset in carceribus caliginosi huius aeris aeterno supplicio
destinatus. Haec autem vitia, quae tenent in diabolo principatum, carni tribuit Apostolus, quam
certum est diabolum non habere. Dicit enim inimicitias, contentiones, aemulationes, animositates,
invidias opera esse carnis 15; quorum omnium malorum caput atque origo superbia est, quae sine
carne regnat in diabolo. Quis autem illo est inimicior sanctis? Quis adversus eos contentiosior,
animosior et magis aemulus atque invidus invenitur? At haec omnia cum habeat sine carne,
quomodo sunt ista opera carnis, nisi quia opera sunt hominis, quem, sicut dixi, nomine carnis
appellat? Non enim habendo carnem, quam non habet diabolus, sed vivendo secundum se ipsum,
hoc est secundum hominem, factus est homo similis diabolo; quia et ille secundum se ipsum vivere
voluit, quando in veritate non stetit, ut non de Dei, sed de suo mendacium loqueretur, qui non
solum mendax, verum etiam mendacii pater est 16. Primus est quippe mentitus, et a quo peccatum,
ab illo coepit esse mendacium.

Omne peccatum est mendacium.
4. 1. Cum ergo vivit homo secundum hominem, non secundum Deum, similis est diabolo; quia nec
angelo secundum angelum, sed secundum Deum vivendum fuit, ut staret in veritate et veritatem
de illius, non de suo mendacium loqueretur. Nam et de homine alio loco idem Apostolus ait: Si
autem veritas Dei in meo mendacio abundavit 17. Nostrum dixit mendacium, veritatem Dei. Cum
itaque vivit homo secundum veritatem, non vivit secundum se ipsum, sed secundum Deum. Deus
est enim qui dixit: Ego sum veritas 18. Cum vero vivit secundum se ipsum, hoc est secundum
hominem, non secundum Deum, profecto secundum mendacium vivit; non quia homo ipse
mendacium est, cum sit eius auctor et creator Deus, qui non est utique auctor creatorque mendacii,
sed quia homo ita factus est rectus, ut non secundum se ipsum, sed secundum eum, a quo factus
est, viveret, id est illius potius quam suam faceret voluntatem: non ita vivere, quemadmodum est
factus ut viveret, hoc est mendacium. Beatus quippe vult esse etiam non sic vivendo ut possit esse.
Quid est ista voluntate mendacius? Unde non frustra dici potest omne peccatum esse mendacium.
Non enim fit peccatum nisi ea voluntate, qua volumus ut bene sit nobis vel nolumus ut male sit
nobis. Ergo mendacium est, quod, cum fiat ut bene sit nobis, hinc potius male est nobis, vel cum
fiat, ut melius sit nobis, hinc potius peius est nobis. Unde hoc, nisi quia de Deo potest bene esse
homini, quem delinquendo deserit, non de se ipso, secundum quem vivendo delinquit?

Vivit quis secundum carnem aut secundum spiritum.
4. 2. Quod itaque diximus, hinc exstitisse duas civitates diversas inter se atque contrarias, quod alii
secundum carnem, alii secundum spiritum viverent 19 : potest etiam isto modo dici quod alii
secundum hominem, alii secundum Deum vivant. Apertissime quippe Paulus ad Corinthios dicit:
Cum enim sint inter vos aemulatio et contentio, nonne carnales estis et secundum hominem
ambulatis? 20 Quod ergo est ambulare secundum hominem, hoc est esse carnalem, quod a carne, id
est a parte hominis, intellegitur homo. Eosdem ipsos quippe dixit superius animales, quos postea
carnales, ita loquens: Quis enim scit, inquit, hominum, quae sunt hominis, nisi spiritus hominis, qui
in ipso est? Sic et quae Dei sunt, nemo scit nisi spiritus Dei. Nos autem, inquit, non spiritum huius
mundi accepimus, sed spiritum qui ex Deo est, ut sciamus quae a Deo donata sunt nobis; quae et
loquimur, non in sapientiae humanae doctis verbis, sed doctis spiritu, spiritalibus spiritalia
comparantes. Animalis autem homo non percipit quae sunt spiritus Dei; stultitia est enim illi 21.

214

