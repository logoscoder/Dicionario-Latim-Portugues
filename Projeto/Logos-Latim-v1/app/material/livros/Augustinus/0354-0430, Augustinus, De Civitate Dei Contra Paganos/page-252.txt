31. De Isaac secundum promissionem nato, cui nomen ex risu utriusque parentis est inditum.
32. De oboedientia et fide Abrahae, qua per oblationem immolandi probatus est filii, et de morte
Sarrae.
33. De Rebecca nepte Nachor, quam Isaac accepit uxorem.
34. Quid intellegendum sit in eo, quod Abraham post mortem Sarrae Cetturam accepit uxorem.
35. De geminis adhuc in utero Rebeccae matris inclusis quid indicaverit divina responsio.
36. De oraculo et benedictione, quam Isaac non aliter quam pater ipsius, merito eiusdem dilectus,
accepit.
37. De his, quae in Esau et Iacob mystice praefigurabantur.
38. De misso Iacob in Mesopotamiam ad accipiendam uxorem et de visione, quam in itinere
somniavit, et de quattuor ipsius feminis, cum unam petiisset uxorem.
39. Quae ratio fecerit ut Iacob etiam Israel cognominaretur.
40. Quomodo Iacob cum septuaginta quinque animabus Aegyptum narretur ingressus, cum
plerique ex his, qui commemorantur, tempore posteriore sint geniti.
41. De benedictione, quam Iacob in Iudam filium suum promisit.
42. De filiis Ioseph, quos Iacob prophetica manuum suarum transmutatione benedixit.
43. De temporibus Moysi et Iesu Nave ac Iudicum atque inde regum, quorum quidem Saul primus
est, sed David praecipuus et sacramento habetur et merito.
LIBER DECIMUS SEXTUS
CIVITATIS DEI QUAE FUERINT PRIMORDIA HISTORICA A NOE AD DAVID
Quae fuerit pueritia civitatis Dei a Noe ad Abraham (1-11)

Sem et Iafet benedicuntur.
1. Post diluvium procurrentis sanctae vestigia civitatis utrum continuata sint an intercurrentibus
impietatis interrupta temporibus, ita ut nullus hominum veri unius Dei cultor existeret, ad liquidum
Scripturis loquentibus invenire difficile est, propterea quia in canonicis Libris post Noe, qui cum
coniuge ac tribus filiis totidemque nuribus suis meruit per arcam vastatione diluvii liberari, non
invenimus usque Abraham cuiusquam pietatem evidenti divino eloquio praedicatam, nisi quod Noe
duos filios suos Sem et Iapheth prophetica benedictione commendat, intuens et praevidens quod
longe fuerat post futurum. Unde factum est etiam illud, ut filium suum medium, hoc est
primogenito iuniorem ultimoque maiorem, qui peccaverat in patrem, non in ipso, sed in filio eius
suo nepote malediceret his verbis: Maledictus Chanaan puer, famulus erit fratribus suis. Chanaan
porro natus fuerat ex Cham, qui patris dormientis nec texerat, sed potius prodiderat nuditatem.
Unde etiam quod secutus adiunxit benedictionem duorum maximi et minimi filiorum dicens:
Benedictus Dominus Deus Sem, et erit Chanaan puer illius; laetificet Deus Iapheth, et habitet in
domibus Sem 1, sicut ipsa eiusdem Noe et vineae plantatio et ex eius fructu inebriatio et dormientis
enudatio, et quae ibi cetera facta atque conscripta sunt, propheticis sunt gravidata sensibus et
velata tegminibus.

Quid significent Sem, Iafet, Cam.
2. 1. Sed nunc rerum effectu iam in posteris consecuto, quae operta fuerant, satis aperta sunt. Quis
enim haec diligenter et intellegenter advertens non agnoscat in Christo? Sem quippe, de cuius

252

