Deo deserente secunda facta est mors.
15. Quamobrem etiamsi in eo quod dictum est: Morte moriemini, quoniam non est dictum:
Mortibus, eam solam intellegamus, quae fit cum anima deseritur sua vita, quod illi Deus est (non
enim deserta est ut desereret, sed ut desereretur deseruit; ad malum quippe eius prior est voluntas
eius; ad bonum vero eius prior est voluntas Creatoris eius; sive ut eam faceret, quae nulla erat, sive
ut reficiat, quia lapsa perierat), etiamsi ergo hanc intellegamus Deum denuntiasse mortem in eo
quod ait: Qua die ederitis ex illo, morte moriemini 30; tamquam diceret: Qua die me deserueritis per
inoboedientiam, deseram vos per iustitiam: profecto in ea morte etiam ceterae denuntiatae sunt,
quae procul dubio fuerant secuturae. Nam in eo, quod inoboediens motus in carne animae
inoboedientis exortus est, propter quem pudenda texerunt, sensa est mors una, in qua deseruit
animam Deus. Ea significata est verbis eius, quando timore dementi sese abscondenti homini dixit:
Adam, ubi es? 31 non utique ignorando quaerens, sed increpando admonens, ut attenderet ubi
esset, in quo Deus non esset. Cum vero corpus anima ipsa deseruit aetate corruptum et senectute
confectum, venit in experimentum mors altera, de qua Deus peccatum adhuc puniens homini
dixerat: Terra es et in terram ibis 32; ut ex his duabus mors illa prima, quae totius est hominis,
compleretur, quam secunda in ultimo sequitur, nisi homo per gratiam liberetur. Neque enim corpus,
quod de terra est, rediret in terram nisi sua morte, quae illi accidit, cum deseritur sua vita, id est
anima. Unde constat inter Christianos veraciter catholicam tenentes fidem etiam ipsam nobis
corporis mortem non lege naturae, qua nullam mortem homini Deus fecit, sed merito inflictam esse
peccati, quoniam peccatum vindicans Deus dixit homini, in quo tunc omnes eramus: Terra es et in
terram ibis.

Quid de anima senserit Plato...
16. 1. Sed philosophi, contra quorum calumnias defendimus civitatem Dei, hoc est eius ecclesiam,
sapienter sibi videntur irridere, quod dicimus animae a corpore separationem inter poenas eius
esse deputandam, quia videlicet eius perfectam beatitudinem tunc illi fieri existimant, cum omni
prorsus corpore exuta ad Deum simplex et sola et quodammodo nuda redierit. Ubi si nihil, quo ista
refelleretur opinio, in eorum litteris invenirem, operosius mihi disputandum esset, quo
demonstrarem non corpus esse animae, sed corruptibile corpus onerosum. Unde illud est quod de
Scripturis nostris in superiore libro commemoravimus 33 : Corpus enim corruptibile aggravat
animam 34. Addendo utique corruptibile non qualicumque corpore, sed quale factum est ex peccato
consequente vindicta, animam perhibuit aggravari. Quod etiamsi non addidisset, nihil aliud
intellegere deberemus. Sed cum apertissime Plato deos a summo Deo factos habere immortalia
corpora praedicet eisque ipsum Deum, a quo facti sunt, inducat pro magno beneficio pollicentem,
quod in aeternum cum suis corporibus permanebunt nec ab eis ulla morte solventur: quid est quod
isti ad exagitandam Christianam fidem fingunt se nescire quod sciunt, aut etiam sibi repugnantes
adversum se ipsos malunt dicere, dum nobis non desinant contradicere? Nempe Platonis haec
verba sunt, sicut ea Cicero in Latinum vertit, quibus inducit summum Deum deos quos fecit
alloquentem ac dicentem: Vos, qui deorum satu orti estis, attendite: quorum operum ego parens
effectorque sum, haec sunt indissolubilia me invito, quamquam omne colligatum solvi potest; sed
haudquaquam bonum est ratione vinctum velle dissolvere. Sed quoniam estis orti, immortales vos
quidem esse et indissolubiles non potestis; ne utiquam tamen dissolvemini, neque vos ulla mortis
fata periment, nec erunt valentiora quam consilium meum, quod maius est vinculum ad
perpetuitatem vestram, quam illa quibus estis tum, cum gignebamini, colligati 35. Ecce deos Plato
dicit et corporis animaeque colligatione mortales, et tamen immortales Dei a quo facti sunt
voluntate atque consilio. Si ergo animae poena est in qualicumque corpore colligari, quid est quod
eos alloquens Deus tamquam sollicitos, ne forte moriantur, id est dissolvantur a corpore, de sua
facit immortalitate securos; non propter eorum naturam, quae sit compacta, non simplex, sed
propter suam invictissimam voluntatem, qua potens est facere, ut nec orta occidant nec connexa
solvantur, sed incorruptibiliter perseverent?

... et de non terrestri corpore.
16. 2. Et hoc quidem utrum Plato verum de sideribus dicat, alia quaestio est. Neque enim ei
continuo concedendum est globos istos luminum sive orbiculos luce corporea super terras seu die
seu nocte fulgentes suis quibusdam propriis animis vivere eisque intellectualibus et beatis, quod
etiam de ipso universo mundo, tamquam uno animali maximo, quo cuncta cetera continerentur
animalia, instanter affirmat. Sed haec, ut dixi, alia quaestio est, quam nunc discutiendam non
suscepimus. Hoc tantum contra istos commemorandum putavi, qui se Platonicos vocari vel esse
gloriantur, cuius superbia nominis erubescunt esse Christiani, ne commune illis cum vulgo
vocabulum vilem faciat palliatorum tanto magis inflatam, quanto magis exiguam paucitatem; et
quaerentes, quid in doctrina Christiana reprehendant, exagitant aeternitatem corporum, tamquam

203

