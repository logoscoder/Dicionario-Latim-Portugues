maius et aliud brevius est, quod iam pariter non est. Quid autem interest, quo mortis genere vita
ista finiatur, quando ille, cui finitur, iterum mori non cogitur? Cum autem unicuique mortalium sub
cotidianis vitae huius casibus innumerabiles mortes quodam modo comminentur, quamdiu
incertum est quaenam earum ventura sit: quaero utrum satius sit unam perpeti moriendo an omnes
timere vivendo. Nec ignoro quam citius eligatur diu vivere sub timore tot mortium quam semel
moriendo nullam deinceps formidare. Sed aliud est quod carnis sensus infirmiter pavidus refugit,
aliud quod mentis ratio diligenter enucleata convincit. Mala mors putanda non est, quam bona vita
praecesserit. Neque enim facit malam mortem, nisi quod sequitur mortem. Non itaque multum
curandum est eis, qui necessario morituri sunt, quid accidat ut moriantur, sed moriendo quo ire
cogantur. Cum igitur Christiani noverint longe meliorem fuisse religiosi pauperis mortem inter
lingentium canum linguas quam impii divitis in purpura et bysso 37, horrenda illa genera mortium
quid mortuis obfuerunt, qui bene vixerunt?

... aut caruerunt sepultura...
12. 1. At enim in tanta strage cadaverum nec sepeliri potuerunt 38. Neque istuc pia fides nimium
reformidat, tenens praedictum nec absumentes bestias resurrecturis corporibus obfuturas, quorum
capillus capitis non peribit 39. Nullo modo diceret Veritas: Nolite timere eos, qui corpus occidunt,
animam autem non possunt occidere 40, si quicquam obesset futurae vitae, quidquid inimici de
corporibus occisorum facere voluissent. Nisi forte quispiam sic absurdus est, ut contendat eos, qui
corpus occidunt, non debere timeri ante mortem, ne corpus occidant, et timeri debere post
mortem, ne corpus occisum sepeliri non sinant. Falsum est ergo quod ait <Christus>: Qui corpus
occidunt, et postea non habent quid faciant 41; si habent tanta, quae de cadaveribus faciant. Absit,
ut falsum sit quod Veritas dixit. Dictum est enim aliquid eos facere cum occidunt, quia in corpore
sensus est occidendo; postea vero nihil habere quod faciant, quia nullus sensus est in corpore
occiso. Multa itaque corpora Christianorum terra non texit, sed nullum eorum quisquam a caelo et
terra separavit, quam totam implet praesentia sui, qui novit unde resuscitet quod creavit. Dicitur
quidem in psalmo: Posuerunt mortalia servorum tuorum escam volatilibus caeli, carnes sanctorum
tuorum bestiis terrae; effuderunt sanguinem eorum sicut aquam in circuitu Hierusalem, et non erat
qui sepeliret 42, sed magis ad exaggerandam crudelitatem eorum, qui ista fecerunt, non ad eorum
infelicitatem, qui ista perpessi sunt. Quamvis enim haec in conspectu hominum dura et dira
videantur, sed pretiosa in conspectu Domini mors sanctorum eius 43. Proinde ista omnia, <id est>
curatio funeris, conditio sepulturae, pompa exsequiarum, magis sunt vivorum solacia, quam
subsidia mortuorum 44. Si aliquid prodest impio sepultura pretiosa, oberit pio vilis aut nulla.
Praeclaras exsequias in conspectu hominum exhibuit purpurato illi diviti turba famulorum, sed
multo clariores in conspectu Domini ulceroso illi pauperi ministerium praebuit angelorum, qui eum
non extulerunt in marmoreum tumulum, sed in Abrahae gremium sustulerunt 45

... quam etiam philosophi spreverunt.
12. 2. Rident haec illi, contra quos defendendam suscepimus civitatem Dei. Verum tamen
sepulturae curam etiam eorum philosophi contempserunt 46. Et saepe universi exercitus, dum pro
terrena patria morerentur, ubi postea iacerent vel quibus bestiis esca fierent, non curarunt,
licuitque de hac re poetis plausibiliter dicere:
Caelo tegitur, qui non habet urnam 47.
Quanto minus debent de corporibus insepultis insultare Christianis, quibus et ipsius carnis
membrorumque omnium reformatio non solum ex terra, verum etiam ex aliorum elementorum
secretissimo sinu, quo dilapsa cadavera recesserunt, in temporis puncto 48 reddenda et
redintegranda promittitur.

Officium pietatis est non abicere corpora.
13. Nec ideo tamen contemnenda et abicienda sunt corpora defunctorum maximeque iustorum
atque fidelium, quibus tamquam organis et vasis ad omnia bona opera sancte usus est Spiritus. Si
enim paterna vestis et anulus, ac si quid huiusmodi, tanto carius est posteris, quanto erga parentes
maior affectus: nullo modo ipsa spernenda sunt corpora, quae utique multo familiarius atque
coniunctius quam quaelibet indumenta gestamus. Haec enim non ad ornamentum vel adiutorium,
quod adhibetur extrinsecus, sed ad ipsam naturam hominis pertinent. Unde et antiquorum iustorum
funera officiosa pietate curata sunt et exsequiae celebratae et sepultura provisa, ipsique cum
viverent de sepeliendis vel etiam transferendis suis corporibus filiis mandaverunt 49, et Tobias
sepeliendo mortuos Deum promeruisse, teste angelo, commendatur 50. Ipse quoque Dominus die
tertio resurrecturus religiosae mulieris bonum opus praedicat praedicandumque commendat, quod

11

