secura; sed rationalem vitam licet insipientem sic habent, ut eam non possint amittere, nec si
velint. Quatenus autem, antequam peccassent, illius sapientiae fuerint participes, definire quis
potest? In eius tamen participatione aequales fuisse istos illis, qui propterea vere pleneque beati
sunt, quoniam nequaquam de suae beatitudinis aeternitate falluntur, quo modo dicturi sumus?
quando quidem si aequales in ea fuissent, etiam isti in eius aeternitate mansissent pariter beati,
quia pariter certi. Neque enim sicut vita, quamdiucumque fuerit, ita aeterna vita veraciter dici
poterit, si finem habitura sit; si quidem vita tantummodo vivendo, aeterna vero finem non habendo
nominata est. Quapropter, quamvis non quidquid aeternum, continuo beatum sit (dicitur enim
etiam poenalis ignis aeternus); tamen si vere perfecteque beata vita non nisi aeterna est, non erat
talis istorum, quandoque desitura et propterea non aeterna, sive id scirent, sive nescientes aliud
putarent; quia scientes timor, nescientes error beatos esse utique non sinebat. Si autem hoc ita
nesciebant, ut falsis incertisve non fiderent, sed utrum sempiternum an quandoque finem
habiturum esset bonum suum, in neutram partem firma assensione ferrentur, ipsa de tanta
felicitate cunctatio eam beatae vitae plenitudinem, quam in sanctis angelis esse credimus, non
habebat. Neque enim beatae vitae vocabulum ita contrahimus ad quasdam significationis
angustias, ut solum Deum dicamus beatum; qui tamen vere ita beatus est, ut maior beatitudo esse
non possit, in cuius comparatione, quod angeli beati sunt summa quadam sua beatitudine, quanta
esse in angelis potest, quid aut quantum est?

De beatitudine quae sit certitudo.
12. Nec ipsos tantum, quod attinet ad rationalem vel intellectualem creaturam, beatos
nuncupandos putamus. Quis enim primos illos homines in paradiso negare audeat beatos fuisse
ante peccatum, quamvis sua beatitudo quam diuturna vel utrum aeterna esset incertos (esset
autem aeterna, nisi peccassent), cum hodie non impudenter beatos vocemus, quos videmus iuste
ac pie cum spe futurae immortalitatis hanc vitam ducere sine crimine vastante conscientiam, facile
impetrantes peccatis huius infirmitatis divinam misericordiam. Qui licet de suae perseverantiae
praemio certi sint, de ipsa tamen perseverantia sua reperiuntur incerti. Quis enim hominum se in
actione provectuque iustitiae perseveraturum usque in finem sciat, nisi aliqua revelatione ab illo
fiat certus, qui de hac re iusto latentique iudicio non omnes instruit, sed neminem fallit? Quantum
itaque pertinet ad delectationem praesentis boni, beatior erat primus homo in paradiso, quam
quilibet iustus in hac infirmitate mortali; quantum autem ad spem futuri, beatior quilibet in
quibuslibet cruciatibus corporis, cui non opinione, sed certa veritate manifestum est, sine fine se
habiturum omni molestia carentem societatem angelorum in participatione summi Dei, quam erat
ille homo sui casus incertus in magna illa felicitate paradisi.

Poena secuta est lapsum diabuli...
13. Quocirca cuivis iam non difficulter occurrit utroque coniuncto effici beatitudinem, quam recto
proposito intellectualis natura desiderat, hoc est, ut et bono incommutabili, quod Deus est, sine ulla
molestia perfruatur et in eo se in aeternum esse mansurum nec ulla dubitatione cunctetur nec ullo
errore fallatur. Hanc habere angelos lucis pia fide credimus; hanc nec antequam caderent habuisse
angelos peccatores, qui sua pravitate illa luce privati sunt, consequenti ratione colligimus; habuisse
tamen aliquam, etsi non praesciam, beatitudinem, si vitam egerunt ante peccatum, profecto
credendi sunt. Aut si durum videtur, quando facti sunt angeli, alios credere ita factos ut non
acciperent praescientiam vel perseverantiae vel casus sui, alios autem ita ut veritate certissima
aeternitatem suae beatitudinis nossent, sed aequalis felicitatis omnes ab initio creati sunt, et ita
fuerunt, donec isti, qui nunc mali sunt, ab illo bonitatis lumine sua voluntate cecidissent: procul
dubio multo est durius nunc putare angelos sanctos aeternae suae beatitudinis incertos, et ipsos de
semetipsis ignorare, quod nos de illis per Scripturas sanctas nosse potuimus. Quis enim catholicus
christianus ignorat nullum novum diabolum ex bonis angelis ulterius futurum, sicut nec istum in
societatem bonorum angelorum ulterius rediturum? Veritas quippe in evangelio sanctis fidelibusque
promittit, quod erunt aequales angelis Dei 28; quibus etiam promittitur, quod ibunt in vitam
aeternam 29. Porro autem si nos certi sumus numquam nos ex illa immortali felicitate casuros, illi
vero certi non sunt: iam potiores, non aequales eis erimus. Sed quia nequaquam Veritas fallit et
aequales eis erimus, profecto etiam ipsi certi sunt suae felicitatis aeternae. Cuius illi alii quia certi
non fuerunt (non enim erat eorum aeterna felicitas cuius certi essent, quae finem fuerat habitura),
restat, ut aut impares fuerint, aut, si pares fuerunt, post istorum ruinam illis certa scientia suae
sempiternae felicitatis accesserit. Nisi forte quis dicat id, quod Dominus ait de diabolo in evangelio:
Ille homicida erat ab initio et in veritate non stetit 30, sic esse accipiendum, ut non solum homicida
fuerit ab initio, id est initio humani generis, ex quo utique homo factus est, quem decipiendo posset
occidere, verum etiam ab initio suae conditionis in veritate non steterit et ideo numquam beatus
cum sanctis angelis fuerit, suo recusans esse subditus Creatori et sua per superbiam velut privata
potestate laetatus, ac per hoc falsus et fallax, quia nec quisquam potestatem Omnipotentis evadit,

171

