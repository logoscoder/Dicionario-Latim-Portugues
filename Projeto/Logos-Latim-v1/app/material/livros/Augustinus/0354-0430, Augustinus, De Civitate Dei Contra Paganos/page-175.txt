specie visibilis hominis, si unum radatur supercilium, quam propemodum nihil corpori, et quam
multum detrahitur pulchritudini, quoniam non mole constat, sed parilitate ac dimensione
membrorum! Nec sane multum mirandum est, quod hi, qui nonnullam malam putant esse naturam
suo quodam contrario exortam propagatamque principio, nolunt accipere istam causam creationis
rerum, ut bonus Deus conderet bona, credentes eum potius ad haec mundana molimina rebellantis
adversum se mali repellendi extrema necessitate perductum suamque naturam bonam malo
cohercendo superandoque miscuisse, quam turpissime pollutam et crudelissime captivatam et
oppressam labore magno vix mundet ac liberet; non tamen totam, sed quod eius non potuerit ab
illa inquinatione purgari, tegmen ac vinculum futurum hostis victi et inclusi. Sic autem Manichaei
non desiperent vel potius insanirent, si Dei naturam, sicuti est, incommutabilem atque omnino
incorruptibilem crederent, cui nocere nulla res possit; animam vero, quae voluntate mutari in
deterius et peccato corrumpi potuit atque ita incommutabilis veritatis luce privari, non Dei partem
nec eius naturae, quae Dei est, sed ab illo conditam longe imparem Conditori christiana sanitate
sentirent.

Errat Origenes putans animas a Deo recessisse...
23. 1. Sed multo est mirandum amplius, quod etiam quidam, qui unum nobiscum credunt omnium
rerum esse principium, ullamque naturam, quae non est quod Deus est, nisi ab illo conditore esse
non posse, noluerunt tamen istam causam fabricandi mundi tam bonam ac simplicem bene ac
simpliciter credere, ut Deus bonus conderet bona et essent post Deum quae non essent quod est
Deus, bona tamen, quae non faceret nisi bonus Deus; sed animas dicunt, non quidem partes Dei,
sed factas a Deo, peccasse a Conditore recedendo et diversis progressibus pro diversitate
peccatorum a caelis usque ad terras diversa corpora quasi vincula meruisse, et hunc esse mundum
eamque causam mundi fuisse faciendi, non ut conderentur bona, sed ut mala cohiberentur. Hinc
Origenes iure culpatur. In libris enim, quos appellat
, id est De principiis, hoc sensit,
hoc scripsit. Ubi plus quam dici potest miror hominem in ecclesiasticis litteris tam doctum et
exercitatum non attendisse, primum quam hoc esset contrarium Scripturae huius tantae
auctoritatis intentioni, quae per omnia opera Dei subiungens: Et vidit Deus, quia bonum est 53,
completisque omnibus inferens: Et vidit Deus omnia, quae fecit, et ecce bona valde 54, nullam aliam
causam faciendi mundi intellegi voluit, nisi ut bona fierent a bono Deo. Ubi si nemo peccasset,
tantummodo naturis bonis esset mundus ornatus et plenus; et quia peccatum est, non ideo cuncta
sunt impleta peccatis, cum bonorum longe maior numerus in caelestibus suae naturae ordinem
servet; nec mala voluntas, quia naturae ordinem servare noluit, ideo iusti Dei leges omnia bene
ordinantis effugit; quoniam sicut pictura cum colore nigro loco suo posito, ita universitas rerum, si
quis possit intueri, etiam cum peccatoribus pulchra est, quamvis per se ipsos consideratos sua
deformitas turpet.

... et meruisse corporibus includi.
23. 2. Deinde videre debuit Origenes et quicumque ista sapiunt, si haec opinio vera esset, mundum
ideo factum, ut animae pro meritis peccatorum suorum tamquam ergastula, quibus poenaliter
includerentur, corpora acciperent, superiora et leviora quae minus, inferiora vero et graviora quae
amplius peccaverunt, daemones, quibus deterius nihil est, terrena corpora, quibus inferius et
gravius nihil est, potius quam homines etiam bonos habere debuisse. Nunc vero, ut intellegeremus
animarum merita non qualitatibus corporum esse pensanda, aerium pessimus daemon, homo
autem, et nunc licet malus longe minoris mitiorisque malitiae, et certe ante peccatum, tamen
luteum corpus accepit 55. Quid autem stultius dici potest, quam istum solem, ut in uno mundo unus
esset, non decori pulchritudinis vel etiam saluti rerum corporalium consuluisse artificem Deum, sed
hoc potius evenisse, quia una anima sic peccaverat, ut tali corpore mereretur includi? Ac per hoc si
contigisset, ut non una, sed duae; immo non duae, sed decem vel centum similiter aequaliterque
peccassent, centum soles haberet hic mundus? Quod ut non fieret, non opificis provisione mirabili
ad rerum corporalium salutem decoremque consultum est, sed contigit potius tanta unius animae
progressione peccantis, ut sola corpus tale mereretur. Non plane animarum, de quibus nesciunt
quid loquantur, sed eorum ipsorum, qui talia sapiunt, multum longe a veritate et merito est
cohercenda progressio. Haec ergo tria, quae superius commendavi, cum in unaquaque creatura
requirantur, quis eam fecerit, per quid fecerit, quare fecerit, ut respondeatur: Deus, per Verbum,
quia bona est, utrum altitudine mystica nobis ipsa Trinitas intimetur, hoc est Pater et Filius et
Spiritus Sanctus, an aliquid occurrat, quod hoc loco Scripturarum id accipiendum esse prohibeat,
multi sermonis est quaestio, nec omnia uno volumine ut explicemus urgendum est.

Civitas Dei Trinitati comparatur.

175

