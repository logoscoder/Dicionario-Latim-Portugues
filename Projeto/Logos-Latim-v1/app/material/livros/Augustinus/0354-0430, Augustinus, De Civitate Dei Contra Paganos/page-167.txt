opera sua sine strepitu intus enarrat. Loquuntur eis quoque angeli Dei, qui semper vident faciem
Patris 12, voluntatemque eius quibus oportet adnuntiant. Ex his unus erat iste propheta, qui dixit et
scripsit: In principio fecit Deus caelum et terram. Qui tam idoneus testis est, per quem Deo
credendum sit, ut eodem spiritu Dei, quo haec sibi revelata cognovit, etiam ipsam fidem nostram
futuram tanto ante praedixerit.

... et anima etiam.
4. 2. Sed quid placuit aeterno Deo tunc facere caelum et terram, quae antea non fecisset? Qui hoc
dicunt, si mundum aeternum sine ullo initio, et ideo nec a Deo factum videri volunt, nimis aversi
sunt a veritate et letali morbo impietatis insaniunt. Exceptis enim propheticis vocibus, mundus ipse
ordinatissima sua mutabilitate et mobilitate et visibilium omnium pulcherrima specie quodam modo
tacitus et factum se esse, et non nisi a Deo ineffabiliter atque invisibiliter magno et ineffabiliter
atque invisibiliter pulchro fieri se potuisse proclamat. Qui autem a Deo quidem factum fatentur, non
tamen eum temporis volunt habere, sed suae creationis initium, ut modo quodam vix intellegibili
semper sit factus, dicunt quidem aliquid, unde sibi Deum videntur velut a fortuita temeritate
defendere, ne subito illi venisse credatur in mentem, quod numquam ante venisset, facere
mundum, et accidisse illi voluntatem novam, cum in nullo sit omnino mutabilis; sed non video quo
modo eis possit in ceteris rebus ratio ista subsistere, maximeque in anima, quam si Deo
coaeternam esse contenderint, unde illi acciderit nova miseria, quae numquam antea per
aeternum, nullo modo poterunt explicare. Si enim alternasse semper eius miseriam et beatitudinem
dixerint, necesse est dicant etiam semper alternaturam; unde illa eos sequetur absurditas, ut etiam
cum beata dicitur, in hoc utique non sit beata, si futuram suam miseriam et turpitudinem praevidet;
si autem non praevidet, nec se turpem ac miseram fore, sed beatam semper existimat, falsa
opinione sit beata; quo dici stultius nihil potest. Si autem semper quidem per saecula retro infinita
cum beatitudine alternasse animae miseriam putant, sed nunc iam de cetero, cum fuerit liberata,
ad miseriam non esse redituram, nihilo minus convincuntur numquam eam fuisse vere beatam, sed
deinceps esse incipere nova quadam nec fallaci beatitudine; ac per hoc fatebuntur accidere illi
aliquid novi, et hoc magnum atque praeclarum, quod numquam retro per aeternitatem accidisset.
Cuius novitatis causam si Deum negabunt in aeterno habuisse consilio, simul eum negabunt
beatitudinis eius auctorem, quod nefandae impietatis est; si autem dicent etiam ipsum novo
consilio excogitasse, ut de cetero sit anima in aeternum beata, quo modo eum alienum ab ea, quae
illis quoque displicet, mutabilitate monstrabunt? Porro, si ex tempore creatam, sed nullo ulterius
tempore perituram, tamquam numerum, habere initium, sed non habere finem fatentur, et ideo
semel expertam miserias, si ab eis fuerit liberata, numquam miseram postea futuram: non utique
dubitabunt hoc fieri manente incommutabilitate consilii Dei. Sic ergo credant et mundum ex
tempore fieri potuisse, nec tamen ideo Deum in eo faciendo aeternum consilium voluntatemque
mutasse.

Deus non in loco et tempore creantur.
5. Deinde videndum est, isti, qui Deum conditorem mundi esse consentiunt, et tamen quaerunt de
mundi tempore quid respondeamus, quid ipsi respondeant de mundi loco. Ita enim quaeritur, cur
potius tunc et non antea factus sit, quem ad modum quaeri potest, cur hic potius ubi est et non
alibi. Nam si infinita spatia temporis ante mundum cogitant, in quibus eis non videtur Deus ab
opere cessare potuisse, similiter cogitent extra mundum infinita spatia locorum, in quibus si
quisquam dicat non potuisse vacare omnipotentem, nonne consequens erit, ut innumerabiles
mundos cum Epicuro somniare cogantur; ea tantum differentia, quod eos ille fortuitis motibus
atomorum gigni asserit et resolvi, isti autem opere Dei factos dicturi sunt, si eum per
interminabilem immensitatem locorum extra mundum circumquaque patentium vacare noluerint,
nec eosdem mundos, quod etiam de isto sentiunt, ulla causa posse dissolvi? Cum his enim agimus,
qui et Deum incorporeum, et omnium naturarum, quae non sunt quod ipse, creatorem nobiscum
sentiunt; alios autem nimis indignum est ad istam disputationem religionis admittere, maxime quod
apud eos, qui multis diis sacrorum obsequium deferendum putant, isti philosophos ceteros
nobilitate atque auctoritate vicerunt, non ob aliud, nisi quia longo quidem intervallo, verumtamen
reliquis propinquiores sunt veritati. An forte substantiam Dei, quam nec includunt, nec determinant,
nec distendunt loco, sed eam, sicut de Deo sentire dignum est, fatentur incorporea praesentia
ubique totam, a tantis locorum extra mundum spatiis absentem esse dicturi sunt, et uno tantum
atque in comparatione illius infinitatis tam exiguo loco, in quo mundus est, occupatam? Non opinor
eos in haec vaniloquia progressuros. Cum igitur unum mundum ingenti quidem mole corporea,
finitum tamen et loco suo determinatum, et operante Deo factum esse dicant: quod respondent de
infinitis extra mundum locis, cur in eis ab opere Deus cesset, hoc sibi respondeant de infinitis ante
mundum temporibus, cur in eis ab opere Deus cessaverit. Et sicut non est consequens, ut fortuito
potius quam ratione divina Deus, non alio, sed isto in quo est loco, mundum constituerit, cum
pariter infinitis ubique patentibus nullo excellentiore merito posset hic eligi, quamvis eamdem

167

