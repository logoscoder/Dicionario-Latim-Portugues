eiusque maxime dominatur, cum in virtute multiplicatur; carnales autem fetus sine libidine, quae
post peccatum exorta inspecta, confusa velata est, nec tunc nasci potuisse, sicut neque nunc
possunt, nec in paradiso futuros fuisse, sed foris, sicut et factum est. Nam postea quam inde
dimissi sunt, ad gignendos filios coierunt eosque genuerunt.

Deus nuptias benedixit ut generando crescerent.
22. Nos autem nullo modo dubitamus secundum benedictionem Dei crescere et multiplicari et
implere terram donum esse nuptiarum, quas Deus ante peccatum hominis ab initio constituit,
creando masculum et feminam, qui sexus evidens utique in carne est. Huic quippe operi Dei etiam
benedictio ipsa subiuncta est. Nam cum Scriptura dixisset: Masculum et feminam fecit eos,
continuo subdidit: Et benedixit eos Deus dicens: Crescite et multiplicamini et implete terram et
dominamini eius 146, et cetera. Quae omnia quamquam non inconvenienter possint etiam ad
intellectum spiritalem referri, masculum tamen et feminam non sicut simile aliquid etiam in homine
uno intellegi potest, quia videlicet in eo aliud est quod regit, aliud quod regitur; sed sicut
evidentissime apparet in diversi sexus corporibus, masculum et feminam ita creatos, ut prolem
generando crescerent et multiplicarentur et implerent terram, magnae absurditatis est reluctari.
Neque enim de spiritu qui imperat et carne quae obtemperat, aut de animo rationali qui regit et
irrationali cupiditate quae regitur, aut de virtute contemplativa quae excellit et de activa quae
subditur, aut de intellectu mentis et sensu corporis, sed aperte de vinculo coniugali, quo invicem
sibi uterque sexus obstringitur, Dominus interrogatus utrum liceret quacumque causa dimittere
uxorem, quoniam propter duritiam cordis Israelitarum Moyses dari permisit libellum repudii,
respondit atque ait: Non legistis, quia, qui fecit ab initio, masculum et feminam fecit eos et dixit:
Propter hoc dimittet homo patrem et matrem et adhaerebit uxori suae, et erunt duo in carne una?
Itaque iam non sunt duo, sed una caro. Quod ergo Deus coniunxit, homo non separet 147. Certum
est igitur masculum et feminam ita primitus institutos, ut nunc homines duos diversi sexus videmus
et novimus, unum autem dici vel propter coniunctionem vel propter originem feminae, quae de
masculi latere creata est. Nam et Apostolus per hoc primum, quod Deo instituente praecessit,
exemplum singulos quosque admonet, ut viri uxores suas diligant 148.

Etiam sine peccato generare potuerunt...
23. 1. Quisquis autem dicit non fuisse coituros nec generaturos, nisi peccassent, quid dicit, nisi
propter numerositatem sanctorum necessarium hominis fuisse peccatum? Si enim non peccando
soli remanerent, quia, sicut putant, nisi peccassent, generare non possent: profecto ut non soli duo
iusti homines possent esse, sed multi, necessarium peccatum fuit. Quod si credere absurdum est,
illud potius est credendum, quod sanctorum numerus quantus complendae illi sufficit beatissimae
civitati, tantus existeret, etsi nemo peccasset, quantus nunc per Dei gratiam de multitudine
colligitur peccatorum, quousque filii saeculi huius generant et generantur 149.

... sine pudenda libidine in animo.
23. 2. Et ideo illae nuptiae dignae felicitate paradisi, si peccatum non fuisset, et diligendam prolem
gignerent et pudendam libidinem non haberent. Sed quomodo id fieri posset, nunc non est quo
demonstretur exemplo. Nec ideo tamen incredibile debet videri etiam illud unum sine ista libidine
voluntati potuisse servire, cui tot membra nunc serviunt. An vero manus et pedes movemus, cum
volumus, ad ea, quae his membris agenda sunt, sine ullo renisu, tanta facilitate, quanta et in nobis
et in aliis videmus, maxime in artificibus quorumque operum corporalium, ubi ad exercendam
infirmiorem tardioremque naturam agilior accessit industria; et non credimus ad opus generationis
filiorum, si libido non fuisset, quae peccato inoboedientiae retributa est, oboedienter hominibus ad
voluntatis nutum similiter ut cetera potuisse illa membra servire? Nonne Cicero in libris de
Republica, cum de imperiorum differentia disputaret et huius rei similitudinem ex natura hominis
assumeret, ut filiis dixit imperari corporis membris propter oboediendi facilitatem; vitiosas vero
animi partes ut servos asperiore imperio coherceri 150 ? Et utique ordine naturali animus
anteponitur corpori, et tamen ipse animus imperat corpori facilius quam sibi. Verum tamen haec
libido, de qua nunc disserimus, eo magis erubescenda exstitit, quod animus in ea nec sibi
efficaciter imperat, ut omnino non libeat, nec omnimodo corpori, ut pudenda membra voluntas
potius quam libido commoveat; quod si ita esset, pudenda non essent. Nunc vero pudet animum
resisti sibi a corpore, quod ei natura inferiore subiectum est. In aliis quippe affectionibus cum sibi
resistit, ideo minus pudet, quia, cum a se ipso vincitur, ipse se vincit; etsi inordinate atque vitiose,
quia ex his partibus, quae rationi subici debent, tamen a partibus suis ac per hoc, ut dictum est, a
se ipso vincitur. Nam cum ordinate se animus vincit, ut irrationabiles motus eius menti rationique
subdantur, si tamen et illa Deo subdita est, laudis atque virtutis est. Minus tamen pudet, cum sibi

226

