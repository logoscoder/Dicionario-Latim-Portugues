ne carni concupiscenti adversus spiritum spiritu succumbente cadamus et ad perpetrandum
peccatum nostra consensione pertrahamur. Absit ergo ut, quamdiu in hoc bello intestino sumus,
iam nos beatitudinem, ad quam vincendo volumus pervenire, adeptos esse credamus. Et quis est
usque adeo sapiens, ut contra libidines nullum habeat omnino conflictum?

Quae prudentia iustitia fortitudo operentur ad finem bonorum.
4. 4. Quid illa virtus, quae prudentia dicitur, nonne tota vigilantia sua bona discernit a malis, ut in
illis appetendis istisque vitandis nullus error obrepat, ac per hoc et ipsa nos in malis vel mala in
nobis esse testatur? Ipsa enim docet malum esse ad peccandum consentire bonumque esse ad
peccandum non consentire libidini. Illud tamen malum, cui nos non consentire docet prudentia, facit
temperantia, nec prudentia nec temperantia tollit huic vitae. Quid iustitia, cuius munus est sua
cuique tribuere (unde fit in ipso homine quidam iustus ordo naturae, ut anima subdatur Deo et
animae caro, ac per hoc Deo et anima et caro), nonne demonstrat in eo se adhuc opere laborare
potius quam in huius operis iam fine requiescere? Tanto minus quippe anima subditur Deo, quanto
minus Deum in ipsis suis cogitationibus concipit; et tanto minus animae subditur caro, quanto
magis adversus spiritum concupiscit. Quamdiu ergo nobis inest haec infirmitas, haec pestis, hic
languor, quomodo nos iam salvos, et si nondum salvos, quomodo iam beatos illa finali beatitudine
dicere audebimus? Iam vero illa virtus, cuius nomen est fortitudo, in quantacumque sapientia
evidentissima testis est humanorum malorum, quae compellitur patientia tolerare. Quae mala Stoici
philosophi miror qua fronte mala non esse contendant, quibus fatentur, si tanta fuerint, ut ea
sapiens vel non possit vel non debeat sustinere, cogi eum mortem sibimet inferre atque ex hac vita
emigrare. Tantus autem superbiae stupor est in his hominibus hic se habere finem boni et a se ipsis
fieri beatos putantibus, ut sapiens eorum, hoc est, qualem mirabili vanitate describunt, etiamsi
excaecetur, obsurdescat, obmutescat, membris debilitetur, doloribus crucieturr et, si quid aliud
talium malorum dici aut cogitari potest, incidat in eum, quo sibi mortem cogatur inferre, hanc in his
malis vitam constitutam eum non pudeat beatam vocare. O vitam beatam, quae ut finiatur mortis
quaerit auxilium! Si beata est, maneatur in ea. Quomodo ista non sunt mala, quae vincunt
fortitudinis bonum eamdemque fortitudinem non solum sibi cedere, verum etiam delirare
compellunt, ut eamdem vitam et dicat beatam et persuadeat esse fugiendam? Quis usque adeo
caecus est, ut non videat, quod, si beata esset, fugienda non esset? Sed aperta infirmitatis voce
fugiendam fatentur. Quid igitur causae est, cur non etiam miseram fracta superbiae cervice
fateantur? Utrum, obsecro, Cato ille patientia an potius impatientia se peremit? Non enim hoc
fecisset, nisi victoriam Caesaris impatienter tulisset. Ubi est fortitudo? Nempe cessit, nempe
succubuit, nempe usque adeo superata est, ut vitam beatam derelinqueret, desereret, fugeret. An
non erat iam beata? Misera ergo erat. Quomodo igitur mala non erant, quae vitam miseram
fugiendamque faciebant?

Quae de beata vita incongrue dicant Academici et Peripatetici.
4. 5. Quapropter etiam ipsi, qui mala ista esse confessi sunt, sicut Peripatetici, sicut veteres
Academici, quorum sectam Varro defendit, tolerabilius quidem loquuntur, sed eorum quoque mirus
est error, quod in his malis, etsi tam gravia sint, ut morte fugienda sint ab ipso sibimet illata, qui
haec patitur, vitam beatam tamen esse contendunt. Mala sunt, inquit, tormenta atque cruciatus
corporis, et tanto sunt peiora, quanto potuerint esse maiora; quibus ut careas, ex hac vita
fugiendum est. Qua vita, obsecro? Hac, inquit, quae tantis aggravatur malis 12. Certe ergo beata est
in eisdem ipsis malis, propter quae dicis esse fugiendam? An ideo beatam dicis, quia licet tibi ab his
malis morte discedere? Quid si ergo in eis aliquo divino iudicio tenereris nec permittereris mori nec
umquam sine illis esse sinereris? Nempe tunc saltem miseram talem diceres vitam. Non igitur
propterea misera non est, quia cito relinquitur. Quando quidem si sempiterna sit, etiam abs te ipso
misera iudicatur; non itaque propterea, quoniam brevis est, nulla miseria debet videri aut, quod est
absurdius, quia brevis miseria est, ideo etiam beatitudo appellari. Magna vis est in eis malis, quae
cogunt hominem secundum ipsos etiam sapientem sibimet auferre quod homo est; cum dicant, et
verum dicant, hanc esse naturae primam quodam modo et maximam vocem, ut homo concilietur
sibi et propterea mortem naturaliter fugiat, ita sibi amicus, ut esse se animal et in hac coniunctione
corporis atque animae vivere velit vehementer atque appetat 13. Magna vis est in eis malis, quibus
iste naturae vincitur sensus, quo mors omni modo omnibus viribus conatibusque vitatur, et ita
vincitur, ut, quae vitabatur, optetur appetatur et, si non potuerit aliunde contingere, ab homine ipso
sibimet inferatur. Magna vis est in eis malis, quae fortitudinem faciunt homicidam; si tamen adhuc
dicenda est fortitudo, quae ita his malis vincitur, ut hominem, quem sicut virtus regendum
tuendumque suscepit, non modo non possit per patientiam custodire, sed ipsa insuper cogatur
occidere. Debet quidem etiam mortem sapiens ferre patienter, sed quae accidit aliunde. Secundum
istos autem si eam sibi ipse inferre compellitur, profecto fatendum est eis non solum mala, sed
intolerabilia etiam mala esse, quae hoc eum perpetrare compellunt. Vita igitur, quae istorum tam

332

