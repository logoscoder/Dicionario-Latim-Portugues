esse, quod scriptum est: Mihi autem adhaerere Deo bonum est 11. Hoc bonum quibus commune est,
habent et cum illo cui adhaerent et inter se sanctam societatem et sunt una civitas Dei eademque
vivum sacrificium eius vivumque templum eius. Cuius pars, quae coniungenda immortalibus angelis
ex mortalibus hominibus congregatur et nunc mutabiliter peregrinatur in terris vel in eis, qui
mortem obierunt, secretis animarum receptaculis sedibusque requiescit, eodem Deo creante quem
ad modum exorta sit, sicut de angelis dictum est, iam video esse dicendum. Ex uno quippe homine,
quem primum Deus condidit, humanum genus sumpsit exordium secundum sanctae Scripturae
fidem, quae mirabilem auctoritatem non immerito habet in orbe terrarum atque in omnibus
gentibus, quas sibi esse credituras inter cetera vera, quae dixit, vera divinitate praedixit 12.
Quid de temporibus in institutione humani generis dicendum (10-14)

Quid multi opinentur de institutione humani generis.
10. 1. Omittamus igitur coniecturas hominum nescientium quid loquantur de natura vel institutione
generis humani. Alii namque, sicut de ipso mundo crediderunt, semper fuisse homines opinantur.
Unde ait et Apuleius, cum hoc animantium genus describeret: Singillatim mortales, cuncti tamen
universo genere perpetui 13. Et cum illis dictum fuerit, si semper fuit humanum genus, quonam
modo verum eorum loquatur historia narrans qui fuerint quarumque rerum inventores, qui primi
liberalium disciplinarum aliarumque artium institutores, vel a quibus primum illa vel illa regio
parsque terrarum, illa atque illa insula incoli coeperit, respondent diluviis et conflagrationibus per
certa intervalla temporum non quidem omnia, sed plurima terrarum ita vastari 14, ut redigantur
homines ad exiguam paucitatem, ex quorum progenie rursus multitudo pristina reparetur; ac sic
identidem reperiri et institui quasi prima, cum restituantur potius, quae fuerant illis nimiis
vastationibus interrupta et exstincta; ceterum hominem nisi ex homine existere omnino non posse.
Dicunt autem quod putant, non quod sciunt.

Quot annis humani generis historia computetur.
10. 2. Fallunt eos etiam quaedam mendacissimae litterae, quas perhibent in historia temporum
multa annorum milia continere, cum ex Litteris sacris ab institutione hominis nondum completa
annorum sex milia computemus. Unde ne multa disputem quem ad modum illarum litterarum, in
quibus longe plura annorum milia referuntur, vanitas refellatur et nulla in illis rei huius idonea
reperiatur auctoritas: illa epistula Alexandri Magni ad Olympiadem matrem suam, quam scripsit
narrationem cuiusdam Aegyptii sacerdotis insinuans, quam protulit ex litteris quae sacrae apud illos
haberentur, continet etiam regna, quae Graeca quoque novit historia; in quibus regnum Assyriorum
in eadem epistula Alexandri quinque milia excedit annorum; in Graeca vero historia mille ferme et
trecentos habet ab ipsius Beli principatu, quem regem et ille Aegyptius in eiusdem regni ponit
exordio 15; Persarum autem et Macedonum imperium usque ad ipsum Alexandrum, cui loquebatur,
plus quam octo annorum milia ille constituit, cum apud Graecos Macedonum usque ad mortem
Alexandri quadringenti octoginta quinque reperiantur, Persarum vero, donec ipsius Alexandri
victoria finiretur, ducenti et triginta tres computentur. Longe itaque hi numeri annorum illis
Aegyptiis sunt minores, nec eis, etiamsi ter tantum computarentur, aequarent. Perhibentur enim
Aegyptii quondam tam breves annos habuisse, ut quaternis mensibus finirentur; unde annus plenior
et verior, qualis nunc et nobis et illis est, tres eorum annos complectebatur antiquos. Sed ne sic
quidem, ut dixi, Graeca Aegyptiae numero temporum concordat historia. Et ideo Graecae potius
fides habenda est, quia veritatem non excedit annorum, qui Litteris nostris, quae vere sacrae sunt,
continentur. Porro si haec epistula Alexandri, quae maxime innotuit, multum abhorret in spatiis
temporum a probabili fide rerum: quanto minus credendum est illis litteris, quas plenas fabulosis
velut antiquitatibus proferre voluerint contra auctoritatem notissimorum divinorumque Librorum,
quae totum orbem sibi crediturum esse praedixit, et cui totus orbis, sicut ab ea praedictum est 16,
credidit; quae vera se narrasse praeterita ex his, quae futura praenuntiavit, cum tanta veritate
implentur, ostendit.

Quidam ex elementis putant hominem renasci.
11. Alii vero, qui mundum istum non existimant sempiternum, sive non eum solum, sed
innumerabiles opinentur, sive solum quidem esse, sed certis saeculorum intervallis innumerabiliter
oriri et occidere, necesse est fateantur hominum genus prius sine hominibus gignentibus exstitisse.
Neque enim ut alluvionibus incendiisque terrarum, quas illi non putant toto prorsus orbe contingere,
et ideo paucos homines, ex quibus multitudo pristina reparetur, semper remanere contendunt, ita
et hi possunt putare, quod aliquid hominum pereunte mundo relinquatur in mundo; sed sicut ipsum

187

