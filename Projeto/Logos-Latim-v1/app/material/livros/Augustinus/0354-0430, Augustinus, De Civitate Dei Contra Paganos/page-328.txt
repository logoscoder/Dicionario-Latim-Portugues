Quae dixerint philosophi de fine bonorum et malorum (1-9)

Quid sit finis bonorum et malorum.
1. 1. Quoniam de civitatis utriusque, terrenae scilicet et caelestis, debitis finibus deinceps mihi
video disputandum; prius exponenda sunt, quantum operis huius terminandi ratio patitur,
argumenta mortalium, quibus sibi ipsi beatitudinem facere in huius vitae infelicitate moliti sunt, ut
ab eorum rebus vanis spes nostra quid differat, quam Deus nobis dedit, et res ipsa, hoc est vera
beatitudo, quam dabit, non tantum auctoritate divina, sed adhibita etiam ratione, qualem propter
infideles possumus adhibere, clarescat. De finibus enim bonorum et malorum multa et multipliciter
inter se philosophi disputarunt; quam quaestionem maxima intentione versantes invenire conati
sunt, quid efficiat hominem beatum 1. Illud enim est finis boni nostri, propter quod appetenda sunt
cetera, ipsum autem propter se ipsum; et illud finis mali, propter quod vitanda sunt cetera, ipsum
autem propter se ipsum. Finem boni ergo nunc dicimus, non quo consumatur, ut non sit, sed quo
perficiatur, ut plenum sit; et finem mali, non quo esse desinat, sed quo usque nocendo perducat.
Fines itaque isti sunt summum bonum et summum malum. De quibus inveniendis atque in hac vita
summo bono adipiscendo, vitando autem summo malo, multum, sicut dixi, laboraverunt, qui
studium sapientiae in saeculi huius vanitate professi sunt; nec tamen eos, quamvis diversis
errantes modis, naturae limes in tantum ab itinere veritatis deviare permisit, ut non alii in animo,
alii in corpore, alii in utroque fines bonorum ponerent et malorum. Ex qua tripertita velut
generalium distributione sectarum Marcus Varro in libro de philosophia tam multam dogmatum
varietatem diligenter et subtiliter scrutatus advertit, ut ad ducentas octoginta et octo sectas, non
quae iam essent, sed quae esse possent, adhibens quasdam differentias facillime perveniret.

Multas sectas Varro enumerat de his quae naturaliter appetuntur.
1. 2. Quod ut breviter ostendam, inde oportet incipiam, quod ipse advertit et posuit in libro
memorato, quattuor esse quaedam, quae homines sine magistro, sine ullo doctrinae adminiculo,
sine industria vel arte vivendi, quae virtus dicitur et procul dubio discitur, velut naturaliter
appetunt, aut voluptatem, qua delectabiliter movetur corporis sensus, aut quietem, qua fit ut
nullam molestiam corporis quisque patiatur, aut utramque, quam tamen uno nomine voluptatis
Epicurus appellat 2, aut universaliter prima naturae, in quibus et haec sunt et alia, vel in corpore, ut
membrorum integritas et salus atque incolumitas eius, vel in animo, ut sunt ea, quae vel parva vel
magna in hominum reperiuntur ingeniis. Haec igitur quattuor, id est: voluptas, quies, utrumque,
prima naturae, ita sunt in nobis, ut vel virtus, quam postea doctrina inserit, propter haec appetenda
sit, aut ista propter virtutem, aut utraque propter se ipsa; ac per hoc fiunt hinc duodecim sectae;
per hanc enim rationem singulae triplicantur; quod cum in una demonstravero, difficile non erit id in
ceteris invenire. Cum ergo voluptas corporis animi virtuti aut subditur aut praefertur aut iungitur,
tripertita variatur diversitate sectarum. Subditur autem virtuti, quando in usum virtutis assumitur.
Pertinet quippe ad virtutis officium et vivere patriae et propter patriam filios procreare, quorum
neutrum fieri potest sine corporis voluptate; nam sine illa nec cibus potusque sumitur, ut vivatur,
nec concumbitur, ut generatio propagetur. Cum vero praefertur virtuti, ipsa appetitur propter se
ipsam, virtus autem assumenda creditur propter illam, id est, ut nihil virtus agat nisi ad
consequendam vel conservandam corporis voluptatem; quae vita deformis est quidem, quippe ubi
virtus servit dominae voluptati (quamvis nullo modo haec dicenda sit virtus); sed tamen etiam ista
horribilis turpitudo habuit quosdam philosophos patronos et defensores suos 3. Virtuti porro
voluptas iungitur, quando neutra earum propter alteram, sed propter se ipsas ambae appetuntur.
Quapropter sicut voluptas vel subdita vel praelata vel iuncta virtuti tres sectas facit, ita quies, ita
utrumque, ita prima naturae alias ternas inveniuntur efficere. Pro varietate quippe humanarum
opinionum virtuti aliquando subduntur, aliquando praeferuntur, aliquando iunguntur, ac sic ad
duodenarium sectarum numerum pervenitur. Sed iste quoque numerus duplicatur adhibita una
differentia, socialis videlicet vitae, quoniam, quisquis sectatur aliquam istarum duodecim sectam,
profecto aut propter se tantum id agit aut etiam propter socium, cui debet hoc velle quod sibi.
Quocirca duodecim sunt eorum, qui propter se tantum unamquamque tenendam putant, et aliae
duodecim eorum, qui non solum propter se sic vel sic philosophandum esse decernunt, sed etiam
propter alios, quorum bonum appetunt sicut suum. Hae autem sectae viginti quattuor iterum
geminantur addita differentia ex Academicis novis et fiunt quadraginta octo. Illarum quippe viginti
quattuor unamquamque sectarum potest quisque sic tenere ac defendere ut certam,
quemadmodum defenderunt Stoici quod hominis bonum, quo beatus esset, in animi tantummodo
virtute consisteret; potest alius ut incertam, sicut defenderunt Academici novi, quod eis etsi non
certum, tamen veri simile videbatur. Viginti quattuor ergo fiunt per eos, qui eas velut certas propter
veritatem, et aliae viginti quattuor per eos, qui easdem quamvis incertas propter veri similitudinem
sequendas putant. Rursus, quia unamquamque istarum quadraginta octo sectarum potest quisque
sequi habitu ceterorum philosophorum, itemque alius potest habitu Cynicorum, ex hac etiam

328

