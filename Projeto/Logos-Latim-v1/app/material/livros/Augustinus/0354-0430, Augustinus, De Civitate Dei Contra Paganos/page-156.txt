numina mala quam bona, quando quidem mala impediunt adiutoria bonorum, nisi eis placata dent
locum, malisque nolentibus bona prodesse non possunt; nocere autem mala possunt, non sibi
valentibus resistere bonis. Non est ista verae veraciterque sanctae religionis via; non sic Iunonem,
hoc est aerias potestates piorum virtutibus invidentes, nostri martyres vincunt. Non omnino, si dici
usitate posset, heroes nostri supplicibus donis, sed virtutibus divinis Heram superant. Commodius
quippe Scipio Africanus est cognominatus, quod virtute Africam vicerit, quam si hostes donis
placasset, ut parcerent.

In Christo mediatore purgatio et vita aeterna sunt.
22. Vera pietate homines Dei aeriam potestatem inimicam contrariamque pietati exorcizando
eiciunt 133, non placando, omnesque temptationes adversitatis eius vincunt orando non ipsam, sed
Deum suum adversus ipsam. Non enim aliquem vincit aut subiugat nisi societate peccati. In eius
ergo nomine vincitur, qui hominem assumpsit egitque sine peccato, ut in ipso sacerdote ac
sacrificio fieret remissio peccatorum, id est per Mediatorem Dei et hominum, hominem Christum
Iesum 134, per quem facta peccatorum purgatione reconciliamur Deo. Non enim nisi peccatis
homines separantur a Deo, quorum in hac vita non fit nostra virtute, sed divina miseratione
purgatio, per indulgentiam illius, non per nostram potentiam; quia et ipsa quantulacumque virtus,
quae dicitur nostra, illius est nobis bonitate concessa. Multum autem nobis in hac carne
tribueremus, nisi usque ad eius depositionem sub venia viveremus. Propterea ergo nobis per
Mediatorem praestita est gratia, ut polluti carne peccati carnis peccati similitudine mundaremur 135.
Hac Dei gratia, qua in nos ostendit magnam misericordiam suam 136, et in hac vita per fidem
regimur, et post hanc vitam per ipsam speciem incommutabilis veritatis ad perfectionem
plenissimam perducemur.

An doceat Porphyrius principiis nos purgari.
23. Dicit etiam Porphyrius divinis oraculis fuisse responsum nos non purgari lunae teletis atque
solis, ut hinc ostenderetur nullorum deorum teletis hominem posse purgari. Cuius enim teletae
purgant, si lunae solisque non purgant, quos inter caelestes deos praecipuos habent? Denique
eodem dicit oraculo expressum principia posse purgare, ne forte, cum dictum esset non purgare
teletas solis et lunae, alicuius alterius dei de turba valere ad purgandum teletae crederentur. Quae
autem dicat esse principia tamquam Platonicus, novimus. Dicit enim Deum Patrem et Deum Filium,
quem graece appellat paternum intellectum vel paternam mentem 137; de Spiritu autem Sancto aut
nihil aut non aperte aliquid dicit; quamvis quem alium dicat horum medium, non intellego. Si enim
tertiam, sicut Plotinus, ubi de tribus principalibus substantiis disputat 138, animae naturam etiam
iste vellet intellegi, non utique diceret horum medium, id est Patris et Filii medium. Postponit
quippe Plotinus animae naturam paterno intellectui 139; iste autem cum dicit medium, non
postponit, sed interponit. Et nimirum hoc dixit, ut potuit sive ut voluit, quod nos Sanctum Spiritum,
nec Patris tantum nec Filii tantum, sed utriusque Spiritum dicimus. Liberis enim verbis loquuntur
philosophi, nec in rebus ad intellegendum difficillimis offensionem religiosarum aurium
pertimescunt. Nobis autem ad certam regulam loqui fas est, ne verborum licentia etiam de rebus,
quae his significantur, impiam gignat opinionem.

Christi incarnatione atque humilitate purgamur.
24. Nos itaque ita non dicimus duo vel tria principia, cum de Deo loquimur, sicut nec duos deos vel
tres nobis licitum est dicere, quamvis de unoquoque loquentes, vel de Patre vel de Filio vel de
Spiritu Sancto, etiam singulum quemque Deum esse fateamur, nec dicamus tamen quod haeretici
Sabelliani, eumdem esse Patrem, qui est et Filius, et eumdem Spiritum Sanctum, qui est et Pater et
Filius 140, sed Patrem esse Filii Patrem, et Filium Patris Filium, et Patris et Filii Spiritum Sanctum nec
Patrem esse nec Filium. Verum itaque dictum est non purgari hominem nisi principio, quamvis
pluraliter apud eos sint dicta principia. Sed subditus Porphyrius invidis potestatibus, de quibus et
erubescebat, et eas libere redarguere formidabat, noluit intellegere Dominum Christum esse
principium, cuius incarnatione purgamur. Eum quippe in ipsa carne contempsit, quam propter
sacrificium nostrae purgationis assumpsit 141, magnum scilicet sacramentum ea superbia non
intellegens, quam sua ille humilitate deiecit verus benignusque Mediator, in ea se ostendens
mortalitate mortalibus, quam maligni fallacesque mediatores non habendo se superbius extulerunt
miserisque hominibus adiutorium deceptorium velut immortales mortalibus promiserunt. Bonus
itaque verusque Mediator ostendit peccatum esse malum, non carnis substantiam vel naturam,
quae cum anima hominis et suscipi sine peccato potuit et haberi, et morte deponi et in melius
resurrectione mutari 142; nec ipsam mortem, quamvis esset poena peccati, quam tamen pro nobis
sine peccato ipse persolvit, peccando esse vitandam, sed potius, si facultas datur, pro iustitia

156

