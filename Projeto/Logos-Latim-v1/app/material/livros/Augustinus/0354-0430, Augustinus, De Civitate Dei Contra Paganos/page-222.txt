mala, contra naturam factum est, quia nisi vitio voluntatis, quod contra naturam est, non utique
fieret. Sed vitio depravari nisi ex nihilo facta natura non posset. Ac per hoc ut natura sit, ex eo
habet quod a Deo facta est; ut autem ab eo quod est deficiat, ex hoc quod de nihilo facta est. Nec
sic defecit homo, ut omnino nihil esset, sed ut inclinatus ad se ipsum minus esset, quam erat, cum
ei qui summe est inhaerebat. Relicto itaque Deo esse in semetipso, hoc est sibi placere, non iam
nihil esse est, sed nihilo propinquare. Unde superbi secundum Scripturas sanctas alio nomine
appellantur sibi placentes 117. Bonum est enim sursum habere cor; non tamen ad se ipsum, quod
est superbiae, sed ad Dominum 118, quod est oboedientiae, quae nisi humilium non potest esse. Est
igitur aliquid humilitatis miro modo quod sursum faciat cor, et est aliquid elationis quod deorsum
faciat cor. Hoc quidem quasi contrarium videtur, ut elatio sit deorsum et humilitas sursum. Sed pia
humilitas facit subditum superiori; nihil est autem superius Deo; et ideo exaltat humilitas, quae facit
subditum Deo. Elatio autem, quae in vitio est, eo ipso respuit subiectionem et cadit ab illo, quo non
est quicquam superius, et ex hoc erit inferius et fit quod scriptum est: Deiecisti eos, cum
extollerentur 119. Non enim ait: Cum elati fuissent, ut prius extollerentur et postea deicerentur; sed
cum extollerentur, tunc deiecti sunt. Ipsum quippe extolli iam deici est. Quapropter quod nunc in
civitate Dei et civitati Dei in hoc peregrinanti saeculo maxime commendatur humilitas et in eius
rege, qui est Christus 120, maxime praedicatur contrariumque huic virtuti elationis vitium in eius
adversario, qui est diabolus, maxime dominari sacris Litteris edocetur 121 : profecto ista est magna
differentia, qua civitas, unde loquimur, utraque discernitur, una scilicet societas piorum hominum,
altera impiorum, singula quaeque cum angelis ad se pertinentibus, in quibus praecessit hac amor
Dei, hac amor sui.

Superbia exaltans ruinam parat.
13. 2. Manifesto ergo apertoque peccato, ubi factum est quod Deus fieri prohibuerat, diabolus
hominem non cepisset, nisi iam ille sibi ipsi placere coepisset. Hinc enim et delectavit quod dictum
est: Eritis sicut dii 122. Quod melius esse possent summo veroque principio cohaerendo per
oboedientiam, non suum sibi existendo principium per superbiam. Dii enim creati non sua veritate,
sed Dei veri participatione sunt dii 123. Plus autem appetendo minus est, qui, dum sibi sufficere
deligit, ab illo, qui ei vere sufficit, deficit. Illud itaque malum, quo, cum sibi homo placet, tamquam
sit et ipse lumen, avertitur ab eo lumine, quod ei si placeat et ipse fit lumen: illud, inquam, malum
praecessit in abdito, ut sequeretur hoc malum quod perpetratum est in aperto. Verum est enim
quod scriptum est: Ante ruinam exaltatur cor et ante gloriam humiliatur 124. Illa prorsus ruina, quae
fit in occulto, praecedit ruinam, quae fit in manifesto, dum illa ruina esse non putatur. Quis enim
exaltationem ruinam putat, cum iam ibi sit defectus, quo est relictus Excelsus? Quis autem ruinam
esse non videat, quando fit mandati evidens atque indubitata transgressio? Propter hoc Deus illud
prohibuit, quod cum esset admissum, nulla defendi posset imaginatione iustitiae. Et audeo dicere
superbis esse utile cadere in aliquod apertum manifestumque peccatum, unde sibi displiceant, qui
iam sibi placendo ceciderant. Salubrius enim Petrus sibi displicuit, quando flevit, quam sibi placuit,
quando praesumpsit 125. Hoc dicit et sacer Psalmus: Imple facies eorum ignominia, et quaerent
nomen tuum, Domine 126, id est, ut tu eis placeas quaerentibus nomen tuum, qui sibi placuerant
quaerendo suum.

Peior superbia excusationem inquirit.
14. Sed est peior damnabiliorque superbia, qua etiam in peccatis manifestis suffugium excusationis
inquiritur; sicut illi primi homines, quorum et illa dixit: Serpens seduxit me, et manducavi, et ille
dixit: Mulier, quam dedisti mecum, haec mihi dedit a ligno, et edi 127. Nusquam hic sonat petitio
veniae, nusquam imploratio medicinae. Nam licet isti non sicut Cain 128 quod commiserunt negent,
adhuc tamen superbia in aliud quaerit referre quod perperam fecit: superbia mulieris in serpentem,
superbia viri in mulierem. Sed accusatio potius quam excusatio vera est, ubi mandati divini est
aperta transgressio. Neque enim hoc propterea non fecerunt, quia id mulier serpente suadente, vir
muliere impertiente commisit, quasi quicquam Deo, cui vel crederetur vel cederetur,
anteponendum fuit.

Gravissima inoboedientia iuste damnata est...
15. 1. Quia ergo contemptus est Deus iubens, qui creaverat, qui ad suam imaginem fecerat, qui
ceteris animalibus praeposuerat, qui in paradiso constituerat, qui rerum omnium copiam salutisque
praestiterat, qui praeceptis nec pluribus nec grandibus nec difficilibus oneraverat, sed uno
brevissimo atque levissimo ad oboedientiae salubritatem adminiculaverat, quo eam creaturam, cui
libera servitus expediret, se esse Dominum commonebat: iusta damnatio subsecuta est, talisque
damnatio, ut homo, qui custodiendo mandatum futurus fuerat etiam carne spiritalis, fieret etiam

222

