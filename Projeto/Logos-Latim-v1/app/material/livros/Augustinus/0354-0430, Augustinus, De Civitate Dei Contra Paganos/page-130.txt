sanamur, ut quales ipsi sunt simus: fide illis interim propinquamus, si ab illo nos fieri beatos, a quo
et ipsi facti sunt, etiam ipsis faventibus credimus.

Hermes dolet Aegyptum plenam fore sepulchris martyrum...
26. 1. Sane advertendum est, quo modo iste Aegyptius, cum doleret tempus esse venturum, quo
illa auferrentur ex Aegypto, quae fatetur a multum errantibus et incredulis et a cultu divinae
religionis aversis esse instituta, ait inter cetera: Tunc terra ista, sanctissima sedes delubrorum
atque templorum, sepulcrorum erit mortuorumque plenissima 91; quasi vero, si illa non auferrentur,
non essent homines morituri, aut alibi essent mortui ponendi quam in terra; et utique, quanto plus
volveretur temporis et dierum, tanto maior esset numerus sepulcrorum propter maiorem numerum
mortuorum. Sed hoc videtur dolere, quod memoriae martyrum nostrorum templis eorum
delubrisque succederent, ut videlicet, qui haec legunt animo a nobis averso atque perverso, putent
a pagani scultos fuisse deos in templis, a nobis autem coli mortuos in sepulcris. Tanta enim
homines impii caecitate in montes quodam modo offendunt resque oculos suos ferientes nolunt
videre, ut non attendant in omnibus litteris paganorum aut non inveniri aut vix inveniri deos, qui
non homines fuerint mortuisque divini honores delati sint. Omitto, quod Varro dicit omnes ab eis
mortuos existimari manes deos 92 et probat per ea sacra, quae omnibus fere mortuis exhibentur,
ubi et ludos commemorat funebres, tamquam hoc sit maximum divinitatis indicium, quod non
soleant ludi nisi numinibus celebrari.

...licet ipse de cultu mortuorum loquatur...
26. 2. Hermes ipse, de quo nunc agitur, in eodem ipso libro, ubi quasi futura praenuntiando
deplorans ait: Tunc terra ista, sanctissima sedes delubrorum atque templorum, sepulcrorum erit
mortuorumque plenissima, deos Aegypti homines mortuos esse testatur. Cum enim dixisset
proavos suos multum errantes circa deorum rationem, incredulos et non animadvertentes ad
cultum religionemque divinam, invenisse artem, qua efficerent deos: Cui inventae, inquit,
adiunxerunt virtutem de mundi natura convenientem eamque miscentes, quoniam animas facere
non poterant, evocantes animas daemonum vel angelorum eas indiderunt imaginibus sanctis
divinisque mysteriis, per quas idola et bene faciendi et male vires habere potuissent. Deinde
sequitur tamquam hoc exemplis probaturus et dixit: Avus enim tuus, o Asclepi, medicinae primus
inventor, cui templus consecratum est in monte Libyae circa litus crocodilorum, in quo eius iacet
mundanus homo, id est corpus; reliquus enim, vel potius totus, si est homo totus in sensu vitae,
melior remeavit in caelum, omnia etiam nunc hominibus adiumenta praestans infirmis numine nunc
suo, quae solebat medicinae arte praebere 93. Ecce dixit mortuum coli pro deo in eo loco, ubi
habebat sepulcrum, falsus ac fallens, quod remeavit in caelum. Adiungens deinde aliud: Hermes,
inquit, cuius avitum mihi nomen est, nonne in sibi cognomine patria consistens omnes mortales
undique venientes adiuvat atque conservat? 94 Hic enim Hermes maior, id est Mercurius, quem dicit
avum suum fuisse, in Hermopoli, hoc est in sui nominis civitate, esse perhibetur. Ecce duos deos
dicit homines fuisse, Aesculapium et Mercurium. Sed de Aesculapio et Graeci et Latini hoc idem
sentiunt; Mercurium autem multi non putant fuisse mortalem, quem tamen iste avum suum fuisse
testatur. At enim alius est ille, alius iste, quamvis eodem nomine nuncupentur. Non multum pugno,
alius ille sit, alius iste; verum et iste, sicut Aesculapius, ex homine deus secundum testimonium
tanti apud suos viri, huius Trismegisti, nepotis sui.

...et de Iside et Osiride qui ex hominibus dii facti sunt.
26. 3. Adhuc addit et dicit: Isin vero uxorem Osiris quam multa bona praestare propitiam, quantis
obesse scimus iratam! 95 Deinde ut ostenderet ex hoc genere esse deos, quos illa arte homines
faciunt (unde dat intellegi daemones se opinari ex hominum mortuorum animis exstitisse, quos per
artem, quam invenerunt homines multum errantes, increduli et irreligiosi, ait inditos simulacris,
quia hi, qui tales deos faciebant, animas facere non utique poterant), cum de iside dixisset, quod
commemoravi, quantis obesse scimus iratam, secutus adiunxit: Terrenis etenim diis atque
mundanis facile est irasci, utpote qui sint ab hominibus ex utraque natura facti atque compositi. Ex
utraque natura dicit ex anima et corpore, ut pro anima sit daemon, pro corpore simulacrum. Unde
contigit, inquit, ab Aegyptiis haec sancta animalia nuncupari colique per singulas civitates eorum
animas, quorum sunt consecratae viventes, ita ut eorum legibus incolantur et eorum nominibus
nuncupentur 96. Ubi est illa velut querela luctuosa, quod terra Aegypti, sanctissima sedes
delubrorum atque templorum, sepulcrorum futura esset mortuorumque plenissima? Nempe spiritus
fallax, cuius instinctu Hermes ista dicebat, per eum ipsum coactus est confiteri iam tunc illam
terram sepulcrorum et mortuorum, quos pro diis colebant, fuisse plenissimam. Sed dolor
daemonum per eum loquebatur, qui suas futuras poenas apud sanctorum martyrum memorias

130

