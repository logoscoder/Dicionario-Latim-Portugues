videatur in se ipso, videatur in caelo novo et terra nova atque in omni, quae tunc fuerit, creatura,
videatur et per corpora in omni corpore, quocumque fuerint spiritalis corporis oculi acie perveniente
directi. Patebunt etiam cogitationes nostrae invicem nobis. Tunc enim implebitur, quod Apostolus,
cum dixisset: Nolite ante tempus iudicare quicquam, mox addidit: Donec veniat Dominus, et
illuminabit abscondita tenebrarum et manifestabit cogitationes cordis, et tunc laus erit unicuique a
Deo 155.

Summa in aeterna vita felicitas...
30. 1. Quanta erit illa felicitas, ubi nullum erit malum, nullum latebit bonum, vacabitur Dei laudibus,
qui erit omnia in omnibus 156! Nam quid aliud agatur, ubi neque ulla desidia cessabitur neque ulla
indigentia laborabitur, nescio. Admoneor etiam sancto Cantico, ubi lego vel audio: Beati, qui
habitant in domo tua Domine, in saecula saeculorum laudabunt te 157. Omnia membra et viscera
incorruptibilis corporis, quae nunc videmus per usus necessitatis varios distributa, quoniam tunc
non erit ipsa necessitas, sed plena, certa, secura, sempiterna felicitas, proficient laudibus Dei.
Omnes quippe illi, de quibus iam sum locutus 158, qui nunc latent, harmoniae corporalis numeri non
latebunt, intrinsecus et extrinsecus per corporis cuncta dispositi, et cum ceteris rebus, quae ibi
magnae atque mirabiles videbuntur, rationales mentes in tanti artificis laudem rationabilis
pulchritudinis delectatione succendent. Qui motus illic talium corporum sint futuri, temere definire
non audeo, quod excogitare non valeo; tamen et motus et status, sicut ipsa species, decens erit,
quicumque erit, ubi quod non decebit non erit. Certe ubi volet spiritus, ibi erit protinus corpus; nec
volet aliquid spiritus, quod nec spiritum posset decere nec corpus. Vera ibi gloria erit, ubi laudantis
nec errore quisquam nec adulatione laudabitur; verus honor, qui nulli negabitur digno, nulli
deferetur indigno; sed nec ad eum ambiet ullus indignus, ubi nullus permittetur esse nisi dignus;
vera pax, ubi nihil adversi nec a se ipso nec ab aliquo quisque patietur. Praemium virtutis erit ipse,
qui virtutem dedit eique se ipsum, quo melius et maius nihil possit esse, promisit. Quid est enim
aliud quod per Prophetam dixit: Ero illorum Deus, et ipsi erunt mihi plebs 159, nisi: "Ego ero unde
satientur, ego ero quaecumque ab hominibus honeste desiderantur, et vita et salus et victus et
copia et gloria et honor et pax et omnia bona"? Sic enim et illud recte intellegitur, quod ait
Apostolus: Ut sit Deus omnia in omnibus 160. Ipse finis erit desideriorum nostrorum, qui sine fine
videbitur, sine fastidio amabitur, sine fatigatione laudabitur. Hoc munus, hic affectus, hic actus
profecto erit omnibus, sicut ipsa vita aeterna, communis.

... pax et concordiae vinculum...
30. 2. Ceterum qui futuri sint pro meritis praemiorum etiam gradus honorum atque gloriarum, quis
est idoneus cogitare, quanto magis dicere? Quod tamen futuri sint, non est ambigendum. Atque id
etiam beata illa civitas magnum in se bonum videbit, quod nulli superiori ullus inferior invidebit,
sicut nunc non invident archangelis angeli ceteri; tamque nolet esse unusquisque quod non accepit,
quamvis sit pacatissimo concordiae vinculo ei qui accepit obstrictus, quam nec in corpore vult
oculus esse qui est digitus, cum membrum utrumque contineat totius corporis pacata compago 161.
Sic itaque habebit donum alius alio minus, ut hoc quoque donum habeat, ne velit amplius.

... plena libertas...
30. 3. Nec ideo liberum arbitrium non habebunt, quia peccata eos delectare non poterunt. Magis
quippe erit liberum a delectatione peccandi usque ad delectationem non peccandi indeclinabilem
liberatum. Nam primum liberum arbitrium, quod homini datum est, quando primo creatus est
rectus, potuit non peccare, sed potuit et peccare; hoc autem novissimum eo potentius erit, quo
peccare non poterit; verum hoc quoque Dei munere, non suae possibilitate naturae. Aliud est enim
esse Deum, aliud participem Dei. Deus natura peccare non potest: particeps vero Dei ab illo
accepit, ut peccare non possit. Servandi autem gradus erant divini muneris, ut primum daretur
liberum arbitrium, quo non peccare homo posset, novissimum, quo peccare non posset, atque illud
ad comparandum meritum, hoc ad recipiendum praemium pertineret. Sed quia peccavit ista natura
cum peccare potuit, largiore gratia liberatur, ut ad eam perducatur libertatem, in qua peccare non
possit. Sicut enim prima immortalitas fuit, quam peccando Adam perdidit, posse non mori,
novissima erit non posse mori: ita primum liberum arbitrium posse non peccare, novissimum non
posse peccare. Sic enim erit inamissibilis voluntas pietatis et aequitatis, quomodo est felicitatis.
Nam utique peccando nec pietatem nec felicitatem tenuimus, voluntatem vero felicitatis nec
perdita felicitate perdidimus. Certe Deus ipse numquid, quoniam peccare non potest, ideo liberum
arbitrium habere negandus est?

... in aeterno sabbato.
423

