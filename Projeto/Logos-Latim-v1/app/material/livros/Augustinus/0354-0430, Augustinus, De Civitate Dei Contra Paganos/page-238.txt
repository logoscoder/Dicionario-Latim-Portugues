numerus centum appellabantur anni ab illis hominibus; sed in annis sedecim est matura pubertas
et proli iam idonea procreandae, quos centum et sexaginta annos illa tempora nuncupabant. Ut
autem aliter annum tunc fuisse computatum non sit incredibile, adiciunt quod apud plerosque
scriptores historiae reperitur, Aegyptios habuisse annum quattuor mensium, Acarnanas sex
mensium, Lavinios tredecim mensium. Plinius Secundus cum commemorasset relatum fuisse in
litteras quemdam vixisse centum quinquaginta duos, alium decem amplius, alios ducentorum
annorum habuisse vitam, alios trecentorum, quosdam ad quingentos, alios ad sescentos, nonnullos
ad octingentos etiam pervenisse, haec omnia inscitia temporum accidisse arbitratus est. Alii
quippe, inquit, aestate determinabant annum et alterum hieme, alii quadripertitis temporibus, sicut
Arcades, inquit, quorum anni trimestres fuerunt. Adiecit etiam aliquando Aegyptios, quorum parvos
annos quaternorum mensium fuisse supra diximus, lunae fine limitasse annum. Itaque apud eos,
inquit, et singula milia annorum vixisse produntur 53.

Falsa suspicio est de tanta annorum brevitate.
12. 2. His velut probabilibus argumentis quidam non destruentes fidem sacrae huius historiae, sed
astruere nitentes, ne sit incredibile quod tam multos annos vixisse referuntur antiqui, persuaserunt
sibi, nec se suadere impudenter existimant, tam exiguum spatium temporis tunc annum vocatum,
ut illi decem sint unus noster et decem nostri centum illorum. Hoc autem esse falsissimum
documento evidentissimo ostenditur. Quod antequam faciam, non mihi tacendum videtur, quae
credibilior possit esse suspicio. Poteramus certe hanc asseverationem ex hebraeis codicibus
redarguere atque convincere, ubi Adam non ducentorum triginta, sed centum triginta annorum
fuisse reperitur, quando tertium genuit filium 54; qui anni si tredecim nostri sunt, procul dubio,
primum quando genuit, undecim vel non multo amplius annorum fuit. Quis potest hac aetate
generare usitata ista nobisque notissima lege naturae? Sed hunc omittamus, qui fortasse etiam
quando creatus est potuit; non enim eum tam parvum, quam infantes nostri sunt, factum fuisse
credibile est. Seth filius eius non ducentorum quinque, sicut nos legimus, sed centum quinque fuit,
quando genuit Enos 55; ac per hoc secundum istos nondum habebat undecim annos aetatis. Quid
dicam de Cainan eius filio, qui cum apud nos centum septuaginta reperiatur, apud Hebraeos
septuaginta legitur fuisse, quando genuit Maleleel 56 ? Quis generat homo septennis, si tunc anni
septuaginta nuncupabantur, qui septem fuerunt?

Iudaeorum et septuaginta interpretum codices conferuntur.
13. 1. Sed cum hoc dixero, continuo referetur illud Iudaeorum esse mendacium, de quo superius
satis actum est; nam septuaginta interpretes laudabiliter celebratos viros non potuisse mentiri. Ubi
si quaeram, quid sit credibilius, Iudaeorum gentem tam longe lateque diffusam in hoc
conscribendum mendacium uno consilio conspirare potuisse et, dum aliis invident auctoritatem, sibi
abstulisse veritatem, an septuaginta homines, qui etiam ipsi Iudaei erant, uno in loco positos,
quoniam rex Aegyptius Ptolomaeus eos ad hoc opus asciverat, ipsam veritatem gentibus alienigenis
invidisse et communicato istuc fecisse consilio: quis non videat quid proclivius faciliusque credatur?
Sed absit ut prudens quispiam vel Iudaeos cuiuslibet perversitatis atque malitiae tantum potuisse
credat in codicibus tam multis et tam longe lateque dispersis, vel septuaginta illos memorabiles
viros hoc de invidenda gentibus veritate unum communicasse consilium. Credibilius ergo quis
dixerit, cum primum de bibliotheca Ptolomaei describi ista coeperunt, tunc aliquid tale fieri potuisse
in codice uno, sed primitus inde descripto, unde iam latius emanaret; ubi potuit quidem accidere
etiam scriptoris error. Sed hoc in illa quaestione de vita Mathusalae non absurdum est suspicari, et
in illo alio, ubi superantibus viginti quattuor annis summa non convenit. In his autem, in quibus
continuatur ipsius mendositatis similitudo, ita ut ante genitum filium, qui ordini inseritur, alibi
supersint centum anni, alibi desint; post genitum autem ubi deerant supersint, ubi supererant
desint, ut summa conveniat; et hoc in prima, secunda, tertia, quarta, quinta, septima generatione
invenitur: videtur habere quamdam, si dici potest, error ipse constantiam nec casum redolet, sed
industriam.

Quomodo diversitas explicari possit.
13. 2. Itaque illa diversitas numerorum aliter se habentium in codicibus graecis et latinis, aliter in
hebraeis, ubi non est ista de centum annis prius additis et postea detractis per tot generationes
continuata parilitas, nec malitiae Iudaeorum nec diligentiae vel prudentiae septuaginta interpretum,
sed scriptoris tribuatur errori, qui de bibliotheca supradicti regis codicem describendum primus
accepit. Nam etiam nunc, ubi numeri non faciunt intentum ad aliquid, quod facile possit intellegi vel
quod appareat utiliter disci, et neglegenter describuntur et neglegentius emendantur. Quis enim
sibi existimet esse discendum, quot milia hominum tribus Israel singillatim habere potuerunt 57 ?

238

