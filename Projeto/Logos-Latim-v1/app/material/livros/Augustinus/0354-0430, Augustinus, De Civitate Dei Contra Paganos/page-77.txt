11. Deus itaque summus et verus cum Verbo suo et Spiritu Sancto, quae tria unum sunt, Deus unus
omnipotens, creator et factor omnis animae atque omnis corporis, cuius sunt participatione felices,
quicumque sunt veritate, non vanitate felices, qui fecit hominem rationale animal ex anima et
corpore, qui eum peccantem nec impunitum esse permisit nec sine misericordia dereliquit; qui
bonis et malis essentiam etiam cum lapidibus, vitam seminalem etiam cum arboribus, vitam
sensualem etiam cum pecoribus, vitam intellectualem cum solis Angelis dedit; a quo est omnis
modus omnis species omnis ordo; a quo est mensura numerus pondus; a quo est quidquid
naturaliter est, cuiuscumque generis est, cuiuslibet aestimationis est; a quo sunt semina formarum
formae seminum motus seminum atque formarum; qui dedit et carni originem pulchritudinem
valetudinem, propagationis fecunditatem, membrorum dispositionem, salutem concordiae; qui et
animae irrationali dedit memoriam sensum appetitum, rationali autem insuper mentem,
intellegentiam, voluntatem; qui non solum caelum et terram, nec solum angelum et hominem, sed
nec exigui et contemptibilis animantis viscera nec avis pinnulam, nec herbae flosculum nec arboris
folium sine suarum partium convenientia et quadam veluti pace dereliquit: nullo modo est
credendus regna hominum eorumque dominationes et servitutes a suae providentiae legibus
alienas esse voluisse.
Utrum fato aut ordine res agantur rationes conferuntur (12-26)

Romanorum ingens fuit amor libertatis.
12. 1. Proinde videamus, quos Romanorum mores et quam ob causam Deus verus ad augendum
imperium adiuvare dignatus est, in cuius potestate sunt etiam regna terrena. Quod ut absolutius
disserere possemus, ad hoc pertinentem et superiorem librum conscripsimus, quod in hac re
potestas nulla sit eorum deorum, quos etiam rebus nugatoriis colendos putarunt, et praesentis
voluminis partes superiores, quas huc usque perduximus, de fati quaestione tollenda, ne quisquam,
cui iam persuasum esset non illorum deorum cultu Romanum imperium propagatum atque
servatum, nescio cui fato potius id tribueret quam Dei summi potentissimae voluntati. Veteres
igitur primique Romani, quantum eorum docet et commendat historia, quamvis ut aliae gentes
excepta una populi Hebraeorum deos falsos colerent et non Deo victimas, sed daemoniis
immolarent, tamen laudis avidi, pecuniae liberales erant, gloriam ingentem, divitias honestas
volebant 24; hanc ardentissime dilexerunt, propter hanc vivere voluerunt, pro hac emori non
dubitaverunt; ceteras cupiditates huius unius ingenti cupiditate presserunt. Ipsam denique patriam
suam, quoniam servire videbatur inglorium, dominari vero atque imperare gloriosum, prius omni
studio liberam, deinde dominam esse concupiverunt. Hinc est quod regalem dominationem non
ferentes annua imperia binosque imperatores sibi fecerunt 25, qui consules appellati sunt a
consulendo, non reges aut domini a regnando atque dominando 26; cum et reges utique a regendo
dicti melius videantur, ut regnum a regibus, reges autem, ut dictum est, a regendo; sed fastus
regius non disciplina putata est regentis vel benivolentia consulentis, sed superbia dominantis.
Expulso itaque rege Tarquinio et consulibus institutis secutum est, quod idem auctor in Romanorum
laudibus posuit, quod civitas incredibile memoratu est adepta libertate quantum brevi creverit;
tanta cupido gloriae incesserat 27. Ista ergo laudis aviditas et cupido gloriae multa illa miranda fecit,
laudabilia scilicet atque gloriosa secundum hominum existimationem.

Alia dominandi libido in Caesare...
12. 2. Laudat idem Sallustius temporibus suis magnos et praeclaros viros, Marcum Catonem et
Gaium Caesarem, dicens quod diu illa res publica non habuit quemquam virtute magnum, sed sua
memoria fuisse illos duos ingenti virtute, diversis moribus. In laudibus autem Caesaris posuit, quod
sibi magnum imperium, exercitum, bellum novum exoptabat, ubi virtus enitescere posset. Ita fiebat
in votis virorum virtute magnorum, ut excitaret in bellum miseras gentes et flagello agitaret Bellona
sanguineo, ut esset ubi virtus eorum enitesceret. Hoc illa profecto laudis aviditas et gloriae cupido
faciebat. Amore itaque primitus libertatis, post etiam dominationis et cupiditate laudis et gloriae
multa magna fecerunt. Reddit eis utriusque rei testimonium etiam poeta insignis illorum; inde
quippe ait:
Nec non Tarquinium eiectum Porsenna iubebat
Accipere ingentique Urbem obsidione premebat;
Aeneadae in ferrum pro libertate ruebant 28.
Tunc itaque magnum illis fuit aut fortiter <e>mori aut liberos vivere. Sed cum esset adepta
libertas, tanta cupido gloriae incesserat, ut parum esset sola libertas, nisi et dominatio quaereretur,
dum pro magno habetur, quod velut loquente Iove idem poeta dicit:
Quin aspera Iuno,
Quae mare nunc terrasque metu caelumque fatigat,
Consilia in melius referet mecumque fovebit

77

