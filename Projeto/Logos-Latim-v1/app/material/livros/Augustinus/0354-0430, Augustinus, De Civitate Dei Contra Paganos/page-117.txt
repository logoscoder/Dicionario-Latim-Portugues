rerum esse materiam, de qua omnia fierent; sed eum esse compotem divinae rationis, sine qua
nihil ex eo fieri posset. Anaxagorae successit auditor eius Archelaus. Etiam ipse de particulis inter
se similibus, quibus singula quaeque fierent, ita putavit constare omnia, ut inesse etiam mentem
diceret, quae corpora aeterna, id est illas particulas, coniungendo et dissipando ageret omnia.
Socrates huius discipulus fuisse perhibetur, magister Platonis, propter quem breviter cuncta ista
recolui.

Socrates de bonis moribus disseruit.
3. Socrates ergo, primus universam philosophiam ad corrigendos componendosque mores flexisse
memoratur, cum ante illum omnes magis physicis, id est naturalibus, rebus perscrutandis operam
maximam impenderent. Non mihi autem videtur posse ad liquidum colligi, utrum Socrates, ut hoc
faceret, taedio rerum obscurarum et incertarum ad aliquid apertum et certum reperiendum
animum intenderit, quod esset beatae vitae necessarium, propter quam unam omnium
philosophorum invigilasse ac laborasse videtur industria; an vero, sicut de illo quidam
benevolentius suspicantur, nolebat immundos terrenis cupiditatibus animos se extendere in divina
conari. Quando quidem ab eis causas rerum videbat inquiri, quas primas atque summas non nisi in
unius ac summi Dei voluntate esse credebat; unde non eas putabat nisi mundata mente posse
comprehendi; et ideo purgandae bonis moribus vitae censebat instandum, ut deprimentibus
libidinibus exoneratus animus naturali vigore in aeterna se attolleret naturamque incorporei et
incommutabilis luminis, ubi causae omnium factarum naturarum stabiliter vivunt, intellegentiae
puritate conspiceret 4. Constat eum tamen imperitorum stultitiam scire se aliquid opinantium etiam
in ipsis moralibus quaestionibus, quo totum animum intendisse videbatur, vel confessa ignorantia
sua vel dissimulata scientia lepore mirabili disserendi et acutissima urbanitate agitasse atque
versasse 5. Unde et concitatis inimicitiis calumniosa criminatione damnatus morte multatus est 6.
Sed eum postea illa ipsa, quae publice damnaverat, Atheniensium civitas publice luxit, in duos
accusatores eius usque adeo populi indignatione conversa, ut unus eorum oppressus vi multitudinis
interiret, exsilio autem voluntario atque perpetuo poenam similem alter evaderet 7. Tam praeclara
igitur vitae mortisque fama Socrates reliquit plurimos suae philosophiae sectatores, quorum
certatim studium fuit in quaestionum moralium disceptatione versari, ubi agitur de summo bono,
quo fieri homo beatus potest. Quod in Socratis disputationibus, dum omnia, movet asserit, destruit,
quoniam non evidenter apparuit: quod cuique placuit inde sumpserunt et ubi cuique visum est
constituerunt finem boni. Finis autem boni appellatur, quo quisque cum pervenerit beatus est. Sic
autem diversas inter se Socratici de isto fine sententias habuerunt, ut (quod vix credibile est unius
magistri potuisse facere sectatores) quidam summum bonum esse dicerent voluptatem, sicut
Aristippus; quidam virtutem, sicut Antisthenes 8. Sic alii atque alii aliud atque aliud opinati sunt,
quos commemorare longum est.

Quae Plato intellexerit et praeceperit.
4. Sed inter discipulos Socratis, non quidem immerito, excellentissima gloria claruit, qua omnino
ceteros obscuraret, Plato. Qui cum esset Atheniensis honesto apud suos loco natus et ingenio
mirabili longe suos condiscipulos anteiret, parum tamen putans perficiendae philosophiae sufficere
se ipsum ac Socraticam disciplinam, quam longe ac late potuit peregrinatus est, quaquaversum
eum alicuius nobilitatae scientiae percipiendae fama rapiebat. Itaque et in Aegypto didicit
quaecumque magna illic habebantur atque docebantur 9, et inde in eas Italiae partes veniens, ubi
Pythagoreorum fama celebrabatur, quidquid Italicae philosophiae tunc florebat, auditis
eminentioribus in ea doctoribus facillime comprehendit 10. Et quia magistrum Socratem singulariter
diligebat, eum loquentem faciens fere in omnibus sermonibus suis etiam illa, quae vel ab aliis
didicerat, vel ipse quanta potuerat intellegentia viderat, cum illius lepore et moralibus
disputationibus temperavit. Itaque cum studium sapientiae in actione et contemplatione versetur,
unde una pars eius activa, altera contemplativa dici potest (quarum activa ad agendam vitam, id
est ad mores instituendos pertinet, contemplativa autem ad conspiciendas naturae causas et
sincerissimam veritatem): Socrates in activa excelluisse memoratur; Pythagoras vero magis
contemplativae, quibus potuit intellegentiae viribus, institisse 11. Proinde Plato utrumque iungendo
philosophiam perfecisse laudatur, quam in tres partes distribuit: unam moralem, quae maxime in
actione versatur; alteram naturalem, quae contemplationi deputata est; tertiam rationalem, qua
verum disterminatur a falso 12. Quae licet utrique, id est actioni et contemplationi, sit necessaria,
maxime tamen contemplatio perspectionem sibi vindicat veritatis. Ideo haec tripartitio non est
contraria illi distinctioni, qua intellegitur omne studium sapientiae in actione et contemplatione
consistere. Quid autem in his vel de his singulis partibus Plato senserit, id est, ubi finem omnium
actionum, ubi causam omnium naturarum, ubi lumen omnium rationum esse cognoverit vel
crediderit, disserendo explicare et longum esse arbitror et temere affirmandum esse non arbitror.
Cum enim magistri sui Socratis, quem facit in suis voluminibus disputantem, notissimum morem

117

