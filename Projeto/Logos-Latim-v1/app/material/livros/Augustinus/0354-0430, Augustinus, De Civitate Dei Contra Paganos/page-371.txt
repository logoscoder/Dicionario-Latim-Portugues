sermonibus cordibusque fidelium. Ipse quippe ante adventum iudicis Salvatoris non immerito
speratur esse venturus, qui etiam nunc vivere non immerito creditur. Curru namque igneo raptus
est de rebus humanis, quod evidentissime sancta Scriptura testatur 263. Cum venerit ergo,
exponendo legem spiritaliter; quam nunc Iudaei carnaliter sapiunt, convertet cor patris ad filium, id
est cor patrum ad filios; singularem quippe pro numero plurali interpretes Septuaginta posuerunt;
et est sensus, ut etiam filii sic intellegant legem, id est Iudaei, quemadmodum eam patres
intellexerunt, id est Prophetae, in quibus erat et ipse Moyses; sic enim cor patrum convertetur ad
filios, cum intellegentia patrum perducetur ad intellegentiam filiorum; et cor filiorum ad patres
eorum, dum in id, quod senserunt illi, consentiunt et isti; ubi Septuaginta dixerunt: Et cor hominis
ad proximum suum. Sunt enim inter se valde proximi patres et filii. Quamquam in verbis
Septuaginta interpretum, qui prophetice interpretati sunt, potest alius sensus idemque lectior
inveniri, ut intellegatur Elias cor Dei Patris conversurus ad Filium; non utique agendo ut Pater diligat
Filium, sed docendo quod Pater diligat Filium; ut et Iudaei, quem prius oderant, diligant eumdem,
qui noster est, Christum. Iudaeis enim nunc aversum cor habet Deus a Christo nostro, quia hoc
putant. Eis ergo tunc cor eius convertetur ad Filium, cum ipsi converso corde didicerint dilectionem
Patris in Filium. Quod vero sequitur: Et cor hominis ad proximum suum, id est, convertet Elias et cor
hominis ad proximum suum; quid melius intellegitur quam cor hominis ad hominem Christum? Cum
enim sit in forma Dei Deus noster, formam servi accipiens 264 esse dignatus est etiam proximus
noster. Hoc ergo faciet Elias. Ne forte, inquit, veniam et percutiam terram penitus. Terra sunt enim,
qui terrena sapiunt, sicut Iudaei carnales usque nunc; ex quo vitio contra Deum murmura illa
venerunt: Quia mali ei placent 265; et: Vanus est qui servit Deo 266.

Etiam in Prophetis Deus venturus est Christus...
30. 1. Multa alia sunt Scripturarum testimonia divinarum de novissimo iudicio Dei, quae si omnia
colligam, nimis longum erit. Satis ergo sit, quod et novis et veteribus Litteris sacris hoc
praenuntiatum esse probavimus. Sed veteribus per Christum futurum esse iudicium, id est iudicem
Christum de caelo esse venturum, non tam, quam novis, evidenter expressum est, propterea quia,
cum ibi dicit Dominus Deus se esse venturum vel Dominum Deum dicitur esse venturum, non
consequenter intellegitur Christus. Dominus enim Deus et Pater est et Filius et Spiritus Sanctus;
neque hoc tamen intestatum relinquere nos oportet. Primo itaque demonstrandum est,
quemadmodum Iesus Christus tamquam Dominus Deus loquatur in propheticis libris, et tamen
Iesus Christus evidenter appareat, ut et quando non sic apparet et tamen ad illud ultimum iudicium
Dominus Deus dicitur esse venturus, possit Iesus Christus intellegi. Est locus apud Isaiam
prophetam, qui hoc quod dico evidenter ostendit. Deus enim per Prophetam: Audi me, inquit, Iacob
et Israel quem ego voco. Ego sum primus et ego in sempiternum, et manus mea fundavit terram et
dextera mea firmavit caelum. Vocabo eos, et stabunt simul, et congregabuntur omnes et audient.
Quis ei nuntiavit haec? Diligens te feci voluntatem tuam super Babylonem, ut auferrem semen
Chaldaeorum. Et locutus sum et ego vocavi; adduxi eum et prosperam feci viam eius. Accedite ad
me et audite haec. Non a principio in abscondito locutus sum; quando fiebant, ibi eram. Et nunc
Dominus Deus misit me et Spiritus eius 267. Nempe ipse est, qui loquebatur sicut Dominus Deus;
nec tamen intellegeretur Iesus Christus, nisi addidisset: Et nunc Dominus Deus misit me et Spiritus
eius. Dixit hoc enim secundum formam servi, de re futura utens praeteriti temporis verbo,
quemadmodum apud eumdem Prophetam legitur: Sicut ovis ad immolandum ductus est 268. Non
enim ait: "ducetur", sed pro eo, quod futurum erat, praeteriti temporis verbum posuit. Et assidue
prophetia sic loquitur.

... isque omnipotens...
30. 2. Est alius locus apud Zachariam, qui hoc evidenter ostendit, quod omnipotentem misit
omnipotens: quis quem, nisi Deus Pater Deum Filium? Nam ita scriptum est: Haec dicit Dominus
omnipotens: Post gloriam misit me super gentes, quae spoliaverunt vos; quia qui tetigerit vos,
quasi tangat pupillam oculi eius. Ecce ego inferam manum meam super eos, et erunt spolia his, qui
servierant eis; et cognoscetis quia Dominus omnipotens misit me 269. Ecce dicit Dominus
omnipotens a Domino omnipotente se missum. Quis hic audeat intellegere nisi Christum
loquentem, scilicet ovibus quae perierant domus Israel? Ait namque in Evangelio: Non sum missus
nisi ad oves quae perierunt domus Israel 270; quas hic comparavit pupillae oculi Dei propter
excellentissimum dilectionis affectum; ex quo genere ovium etiam ipsi Apostoli fuerunt. Sed post
gloriam resurrectionis utique suae (quae antequam fieret, ait Evangelista: Iesus nondum erat
glorificatus 271) etiam super gentes missus est in Apostolis suis, ac sic impletum est quod in Psalmo
legitur: Erues me de contradictionibus populi, constitues me in caput gentium 272; ut, qui
spoliaverant Israelitas quibusque Israelitae servierant, quando sunt gentibus subditi, non vicissim
eodem modo spoliarentur, sed ipsi spolia fierent Israelitarum (hoc enim Apostolis promiserat,

371

