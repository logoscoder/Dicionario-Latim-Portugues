sicut sunt omnes creati spiritus, maxime rationales. Corporales autem causae, quae magis fiunt
quam faciunt, non sunt inter causas efficientes annumerandae, quoniam hoc possunt, quod ex ipsis
faciunt spirituum voluntates. Quo modo igitur ordo causarum, qui praescienti certus est deo, id
efficit, ut nihil sit in nostra voluntate, cum in ipso causarum ordine magnum habeant locum nostrae
voluntates? Contendat ergo Cicero cum eis, qui hunc causarum ordinem dicunt esse fatalem vel
potius ipsum fati nomine appellant, quod nos abhorremus praecipue propter vocabulum, quod non
in re vera consuevit intellegi. Quod vero negat ordinem omnium causarum esse certissimum et Dei
praescientiae notissimum, plus eum quam Stoici detestamur. Aut enim esse Deum negat, quod
quidem inducta alterius persona in libris De deorum natura facere molitus est; aut si esse confitetur
deum, quem negat praescium futurorum, etiam sic nihil dicit aliud, quam quod ille dixit insipiens in
corde suo: Non est Deus 23. Qui enim non est praescius omnium futurorum, non est utique Deus.
Quapropter et voluntates nostrae tantum valent, quantum Deus eas valere voluit atque praescivit;
et ideo quidquid valent, certissime valent, et quod facturae sunt, ipsae omnino facturae sunt, quia
valituras atque facturas ille praescivit, cuius praescientia falli non potest. Quapropter si mihi fati
nomen alicui rei adhibendum placeret, magis dicerem fatum esse infirmioris potentioris
voluntatem, qui eum habet in potestate, quam illo causarum ordine, quem non usitato, sed suo
more Stoici fatum appellant, arbitrium nostrae voluntatis auferri.

Simul esse possunt necessitas et voluntas libera...
10. 1. Unde nec illa necessitas formidanda est, quam formidando Stoici laboraverunt causas rerum
ita distinguere, ut quasdam subtraherent necessitati, quasdam subderent, atque in his, quas esse
sub necessitate noluerunt, posuerunt etiam nostras voluntates, ne videlicet non essent liberae, si
subderentur necessitati. Si enim necessitas nostra illa dicenda est, quae non est in nostra
potestate, sed etiamsi nolimus efficit quod potest, sicut est necessitas mortis: manifestum est
voluntates nostras, quibus recte vel perperam vivitur, sub tali necessitate non esse. Multa enim
facimus, quae si nollemus, non utique faceremus. Quo primitus pertinet ipsum velle; nam si
volumus, est, si nolumus, non est; non enim vellemus, si nollemus. Si autem illa definitur esse
necessitas, secundum quam dicimus necesse esse ut ita sit aliquid vel ita fiat, nescio cur eam
timeamus, ne nobis libertatem auferat voluntatis. Neque enim et vitam Dei et praescientiam Dei
sub necessitate ponimus, si dicamus necesse esse Deum semper vivere et cuncta praescire; sicut
nec potestas eius minuitur, cum dicitur mori fallique non posse. Sic enim hoc non potest, ut potius,
si posset, minoris esset utique potestatis. Recte quippe omnipotens dicitur, qui tamen mori et falli
non potest. Dicitur enim omnipotens faciendo quod vult, non patiendo quod non vult; quod ei si
accideret, nequaquam esset omnipotens. Unde propterea quaedam non potest, quia omnipotens
est. Sic etiam cum dicimus necesse esse, ut, cum volumus, libero velimus arbitrio: et verum procul
dubio dicimus, et non ideo ipsum liberum arbitrium necessitati subicimus, quae adimit libertatem.
Sunt igitur nostrae voluntates et ipsae faciunt, quidquid volendo facimus, quod non fieret, si
nollemus. Quidquid autem aliorum hominum voluntate nolens quisque patitur, etiam sic voluntas
valet, etsi non illius, tamen hominis voluntas; sed potestas Dei. (nam si voluntas tantum esset nec
posset quod vellet, potentiore voluntate impediretur; nec sic tamen voluntas nisi voluntas esset,
nec alterius, sed eius esset qui vellet, etsi non posset implere quod vellet). Unde quidquid praeter
suam voluntatem patitur homo, non debet tribuere humanis vel angelicis vel cuiusquam creati
spiritus voluntatibus, sed eius potius, qui dat potestatem volentibus.

...et Deum praescire.
10. 2. Non ergo propterea nihil est in nostra voluntate, quia Deus praescivit quid futurum esset in
nostra voluntate. Non enim, qui hoc praescivit, nihil praescivit. Porro si ille, qui praescivit quid
futurum esset in nostra voluntate, non utique nihil, sed aliquid praescivit: profecto et illo
praesciente est aliquid in nostra voluntate. Quocirca nullo modo cogimur aut retenta praescientia
Dei tollere voluntatis arbitrium aut retento voluntatis arbitrio Deum (quod nefas est) negare
praescium futurorum; sed utrumque amplectimur, utrumque fideliter et veraciter confitemur; illud,
ut bene credamus; hoc, ut bene vivamus. Male autem vivitur, si de Deo non bene creditur. Unde
absit a nobis eius negare praescientiam, ut libere velimus, quo adiuvante sumus liberi vel erimus.
Proinde non frustra sunt leges obiurgationes exhortationes laudes et vituperationes, quia et ipsas
futuras esse praescivit, et valent plurimum, quantum eas valituras esse praescivit, et preces valent
ad ea impetranda, quae se precantibus concessurum esse praescivit, et iuste praemia bonis factis
et peccatis supplicia constituta sunt. Neque enim ideo <non> peccat homo, quia Deus illum
peccaturum esse praescivit; immo ideo non dubitatur ipsum peccare, cum peccat, quia ille, cuius
praescientia falli non potest, non fatum, non fortunam, non aliquid aliud, sed ipsum peccaturum
esse praescivit. Qui si nolit, utique non peccat; sed si peccare noluerit, etiam hoc ille praescivit.

Deus omnia disponit.
76

