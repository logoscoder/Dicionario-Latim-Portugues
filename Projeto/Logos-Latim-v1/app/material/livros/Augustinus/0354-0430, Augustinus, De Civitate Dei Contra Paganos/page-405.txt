8. 12. Memorati memoriam martyris, quae posita est in castello Sinitensi, quod Hipponiensi
coloniae vicinum est, eiusdem loci Lucillus episcopus populo praecedente atque sequente portabat.
Fistula, cuius molestia iam diu laboraverat et familiarissimi sui medici, qui eum secaret,
opperiebatur manus, illius piae sarcinae vectatione repente sanata est; nam deinceps eam in suo
corpore non invenit.

Per Stephanum Eucharius sacerdos resurrexit...
8. 13. Eucharius est presbyter ex Hispania, Calamae habitat, vetere morbo calculi laborabat; per
memoriam supradicti martyris, quam Possidius illo advexit episcopus, salvus factus est. Idem ipse
postea morbo alio praevalescente mortuus sic iacebat, ut ei iam pollices ligarentur; opitulatione
memorati martyris, cum de memoria eius reportata esset et super iacentis corpus missa ipsius
presbyteri tunica, suscitatus est.

... et Martialis in Christum convertitur.
8. 14. Fuit ibi vir in ordine suo primarius, nomine Martialis, aevo iam gravis et multum abhorrens a
religione Christiana. Habebat sane fidelem filiam et generum eodem anno baptizatum. Qui cum
eum aegrotantem multis et magnis lacrimis rogarent, ut fieret Christianus, prorsus abnuit eosque a
se turbida indignatione submovit. Visum est genero eius, ut iret ad memoriam sancti Stephani et
illic pro eo quantum posset oraret, ut Deus illi daret mentem bonam, qua credere non differret in
Christum. Fecit hoc ingenti gemitu et fletu et sinceriter ardente pietatis affectu; deinde abscedens
aliquid de altari florum, quod occurrit, tulit eique, cum iam nox esset, ad caput posuit; tum
dormitum est. Et ecce ante diluculum clamat, ut ad episcopum curreretur qui mecum forte tunc
erat apud Hipponem. Cum ergo eum audisset absentem, venire presbyteros postulavit. Venerunt,
credere se dixit, admirantibus atque gaudentibus omnibus baptizatus est. Hoc, quamdiu vixit, in ore
habebat: "Christe, accipe spiritum meum"; cum haec verba beatissimi Stephani, quando lapidatus
est a Iudaeis, ultima fuisse nesciret 38; quae huic quoque ultima fuerunt; nam non multo post etiam
ipse defunctus est.

Quidam a podagra sanantur.
8. 15. Sanati sunt illic per eumdem martyrem etiam podagri duo cives, peregrinus unus: sed cives
omni modo; peregrinus autem per revelationem, quid adhiberet quando doleret, audivit; et cum hoc
fecerit, dolor continuo conquiescit.

Per beatum Stephanum parvulus resurrexit...
8. 16. Audurus nomen est fundi, ubi est ecclesia et in ea memoria martyris Stephani. Puerum
quemdam parvulum, cum in area luderet, exorbitantes boves, qui vehiculum trahebant, rota
obtriverunt, et confestim palpitavit exspirans. Hunc mater abreptum ad eamdem memoriam posuit,
et non solum revixit, verum etiam illaesus apparuit.

... et quaedam sanctimonialis...
8. 17. Sanctimonialis quaedam in vicina possessione, quae Caspaliana dicitur, cum aegritudine
laboraret ac desperaretur, ad eamdem memoriam tunica eius adlata est; quae antequam
revocaretur, illa defuncta est. Hac tamen tunica operuerunt cadaver eius parentes, et recepto
spiritu salva facta est.

... et quaedam virgo Hippone...
8. 18. Apud Hipponem Bassus quidam Syrus ad memoriam eiusdem martyris orabat pro aegrotante
et periclitante filia eoque secum vestem eius attulerat, cum ecce pueri de domo cucurrerunt, qui ei
mortuam nuntiarent. Sed cum orante illo ab amicis eius exciperentur, prohibuerunt eos illi dicere,
ne per publicum plangeret. Qui cum domum redisset iam suorum eiulatibus personantem et vestem
filiae, quam ferebat, super eam proiecisset, reddita est vitae.

... et iuvenis quidam...

405

