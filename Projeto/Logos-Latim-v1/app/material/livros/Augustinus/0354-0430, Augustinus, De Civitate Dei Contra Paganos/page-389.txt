propterea pro eis orat, quos in genere humano habet inimicos, quia tempus est paenitentiae
fructuosae. Nam quid maxime pro eis orat, nisi ut det illis Deus, sicut dicit Apostolus, paenitentiam
et resipiscant de diaboli laqueis, a quo captivi tenentur secundum ipsius voluntatem 86? Denique si
de aliquibus ita certa esset, ut qui sint illi etiam nosset, qui, licet adhuc in hac vita sint constituti,
tamen praedestinati sunt in aeternum ignem ire cum diabolo: tam pro eis non oraret, quam nec pro
ipso. Sed quia de nullo certa est, orat pro omnibus dumtaxat hominibus inimicis suis in hoc corpore
constitutis; nec tamen pro omnibus exauditur. Pro his enim solis exauditur, qui, etsi adversantur
Ecclesiae, ita sunt tamen praedestinati, ut pro eis exaudiatur Ecclesia et filii efficiantur Ecclesiae. Si
qui autem usque ad mortem habebunt cor impaenitens nec ex inimicis convertentur in filios,
numquid iam pro eis, id est, pro talium defunctorum spiritibus, orat Ecclesia? Quid ita, nisi quia in
parte iam diaboli computatur, qui cum esset in corpore non est translatus ad Christum?

Aliud dixit Dei Verbum.
24. 2. Eadem itaque causa est, cur non oretur tunc pro hominibus aeterno igne puniendis, quae
causa est, ut neque nunc neque tunc oretur pro angelis malis; quae itidem causa est, ut, quamvis
pro hominibus, tamen iam nec nunc oretur pro infidelibus impiisque defunctis. Nam pro defunctis
quibusdam vel ipsius Ecclesiae vel quorumdam piorum exauditur oratio sed pro his, quorum in
Christo regeneratorum nec usque adeo vita in corpore male gesta est, ut tali misericordia
iudicentur digni non esse, nec usque adeo bene, ut talem misericordiam reperiantur necessariam
non habere; sicut etiam facta resurrectione mortuorum non deerunt, quibus post poenas, quas
patiuntur spiritus mortuorum, impertiatur misericordia, ut in ignem non mittantur aeternum. Neque
enim de quibusdam veraciter diceretur, quod non eis remittatur neque in hoc saeculo neque in
futuro 87, nisi essent quibus, etsi non in isto, tamen remittitur in futuro. Sed cum dictum fuerit a
iudice vivorum atque mortuorum: Venite, benedicti Patris mei, possidete paratum vobis regnum a
constitutione mundi, et aliis e contrario: Discedite a me, maledicti, in ignem aeternum, qui paratus
est diabolo et angelis eius, et ierint isti in supplicium aeternum, iusti autem in vitam aeternam 88;
nimiae praesumptionis est dicere cuiquam eorum aeternum supplicium non futurum, quo Deus
ituros in supplicium dixit aeternum, et per huius praesumptionis persuasionem facere, ut de ipsa
quoque vita vel desperetur vel dubitetur aeterna.

Permanet ira Dei.
24. 3. Nemo itaque sic intellegat Psalmum canentem: Numquid obliviscetur misereri Deus, aut
continebit in ira sua miserationes suas? 89 ut opinetur de hominibus bonis veram, de malis falsam,
aut de bonis hominibus et malis angelis veram, de malis autem hominibus falsam Dei esse
sententiam. Hoc enim, quod ait Psalmus, ad vasa misericordiae pertinet et ad filios promissionis,
quorum erat unus etiam ipse Propheta, qui cum dixisset: Numquid obliviscetur misereri Deus aut
continebit in ira sua miserationes suas? continuo subiecit: Et dixi: Nunc coepi, haec est immutatio
dexterae Excelsi 90. Exposuit profecto quid dixerit: Numquid continebit in ira sua miserationes suas?
Ira enim Dei est etiam ista vita mortalis, ubi homo vanitati similis factus est; dies eius velut umbra
praetereunt 91. In qua tamen ira non obliviscitur misereri Deus, faciendo solem suum oriri super
bonos et malos et pluendo super iustos et iniustos 92, ac sic non continet in ira sua miserationes
suas; maximeque in eo, quod expressit hic Psalmus dicendo: Nunc coepi, haec est immutatio
dexterae Excelsi, quoniam in hac ipsa aerumnosissima vita, quae ira Dei est, vasa misericordiae
mutat in melius, quamvis adhuc in huius corruptionis miseria maneat ira eius, quia nec in ipsa ira
sua continet miserationes suas. Cum ergo isto modo compleatur divini illius cantici veritas, non est
eam necesse etiam illic intellegi, ubi non pertinentes ad civitatem Dei sempiterno supplicio
punientur. Sed quibus placet istam sententiam usque ad illa impiorum tormenta protendere, saltem
sic intellegant, ut manente in eis ira Dei, quae in aeterno est praenuntiata supplicio, non contineat
Deus in hac ira sua miserationes suas et faciat eos non tanta quanta digni sunt poenarum atrocitate
cruciari; non ut eas poenas vel numquam subeant vel aliquando finiant, sed ut eas mitiores quam
merita sunt eorum levioresque patiantur. Sic enim et ira Dei manebit, et in ipsa ira sua
miserationes suas non continebit. Quod quidem non ideo confirmo, quoniam non resisto.

Nec valet Ninivitarum exemplum.
24. 4. Ceterum eos, qui putant minaciter potius quam veraciter dictum: Discedite a me, maledicti,
in ignem aeternum 93; et: Ibunt isti in supplicium aeternum 94; et: Cruciabuntur in saecula
saeculorum 95; Vermis eorum non morietur et ignis non exstinguetur 96; et cetera huiusmodi, non
tam ego, quam ipsa Scriptura divina planissime atque plenissime redarguit ac refellit. Ninevitae
quippe in hac vita egerunt paenitentiam 97 et ideo fructuosam, velut in hoc agro seminantes, in quo
Deus voluit cum lacrimis seminari, quod postea cum laetitia meteretur 98; et tamen quis negabit,

389

