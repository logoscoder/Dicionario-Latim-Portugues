congregavit iniquitatem ipsi. Egrediebatur foras et loquebatur simul in unum. Adversus me
susurrabant omnes inimici mei, adversus me cogitabant mala mihi. Verbum iniquum disposuerunt
adversus me: Numquid qui dormit non addiciet ut resurgat? 181 Hic certe ita posita sunt verba haec,
ut nihil aliud dixisse intellegatur, quam si diceret: Numquid qui moritur, non adiciet ut revivescat?
Superiora quippe demonstrant mortem ipsius cogitasse et disposuisse inimicos eius, et hoc actum
esse per eum, qui ingrediebatur ut videret, et egrediebatur ut proderet. Cui autem hic non occurrat
ex discipulo eius factus traditor Iudas? Quia ergo facturi erant quod moliebantur, id est occisuri
erant eum, ostendens illos vana malitia frustra occisuros resurrecturum sic adiecit hunc versum,
velut diceret: Quid agitis vani? quod vestrum scelus est, meus somnus erit. Numquid qui dormit
non adiciet ut resurgat? Et tamen eos tam magnum nefas non impune facturos consequentibus
indicat versibus dicens: Etenim homo pacis meae, in quem speravi, qui edebat panes meos,
ampliavit super me calcaneum, hoc est conculcavit me. Tu autem, inquit, Domine, miserere mei et
resuscita me, et reddam illis 182. Quis hoc iam neget, qui Iudaeos post passionem
resurrectionemque Christi de sedibus suis bellica strage et excidio funditus eradicatos videt?
Occisus enim ab eis resurrexit et reddidit eis interim temporariam disciplinam, excepto quod non
correctis servat, quando vivos et mortuos iudicabit. Nam Dominus ipse Iesus istum ipsum
traditorem suum per panem porrectum ostendens Apostolis hunc etiam versum Psalmi huius
commemoravit et in se dixit impletum: Qui edebat panes meos, ampliavit super me calcaneum 183.
Quod autem ait: In quem speravi, non congruit capiti, sed corpori. Neque enim nesciebat eum ipse
Salvator, de quo ante iam dixerat: Unus ex vobis me tradet et : Unus ex vobis diabolus est 184. Sed
solet in se membrorum suorum transferre personam et sibi tribuere quod esset illorum, quia caput
et corpus unus est Christus; unde illud est in Evangelio: Esurivi, et dedistis mihi manducare 185,
quod exponens ait: Quando uni ex minimis meis fecistis, mihi fecistis 186. Se itaque dixit sperasse,
quod tunc speraverant de Iuda discipuli eius, quando est connumeratus Apostolis.

... mors quae redemit in Psalmis 15 et 67.
18. 2. Iudaei autem Christum, quem sperant, moriturum esse non sperant 187. Ideo quem Lex et
Prophetae annuntiaverunt, nostrum esse non putant, sed nescio quem suum, quem sibi alienum a
mortis passione confingunt. Ideo mirabili vanitate atque caecitate verba, quae posuimus, non
mortem et resurrectionem, sed somnum et evigilationem significasse contendunt. Sed clamat eis
etiam Psalmus quintus decimus: Propter hoc iucundatum est cor meum et exsultavit lingua mea,
insuper et caro mea requiescet in spe; quoniam non derelinques animam meam in inferno, nec
dabis sanctum tuum videre corruptionem 188. Quis in ea spe diceret requievisse carnem suam, ut
non derelicta anima sua in inferno, sed cito ad eam redeunte revivisceret, ne corrumperetur, sicut
cadavera corrumpi solent, nisi qui die tertio resurrexit? Quod utique dicere non possunt de
propheta et rege David. Clamat et sexagesimus septimus : Deus noster Deus salvos faciendi, et
Domini exitus mortis 189. Quid apertius diceretur? Deus enim salvos faciendi Dominus est Iesus,
quod interpretatur Salvator sive Salutaris 190. Nam ratio nominis huius haec reddita est, quando
priusquam ex virgine nasceretur dictum est: Pariet filium, et vocabis nomen eius Iesum. Ipse enim
salvum faciet populum suum a peccatis eorum 191. In quorum peccatorum remissionem quoniam
sanguis eius effusus est, non utique oportuit eum de hac vita exitus alios habere quam mortis. Ideo
cum dictum esset: Deus noster, Deus salvos faciendi, continuo subiunctum est: Et Domini exitus
mortis, ut ostenderetur salvos esse facturus. Sed mirando dictum est: Et Domini, tamquam
diceretur: Talis est vita mortalium, ut nec ipse Dominus aliter ab illa exiret, nisi per mortem.

Iudaei reprobi in Psalmo 68 praefigurantur.
19. Sed ut Iudaei tam manifestis huius prophetiae testimoniis etiam rebus ad effectum tam clarum
certumque perductis omnino non cedant, profecto in eis illud impletur, quod in eo Psalmo, qui hunc
sequitur, scriptum est. Cum enim et illic ex persona Christi, quae ad eius passionem pertinent,
prophetice dicerentur, commemoratum est, quod in Evangelio patuit: Dederunt in escam meam fel
et in siti mea potum mihi dederunt acetum 192. Et velut post tale convivium epulasque sibi
huiuscemodi exhibitas mox intulit: Fiat mensa eorum coram ipsis in muscipulam et in retributionem
et in scandalum; obscurentur oculi eorum ne videant, et dorsum eorum semper incurva 193, et
cetera, quae non optando sunt dicta, sed optandi specie prophetando praedicta. Quid ergo mirum,
si haec manifesta non vident, quorum oculi sunt obscurati, ne videant? Quid mirum, si caelestia non
suspiciunt, qui ut in terrena sint proni, dorsum eorum semper incurvum est? His enim verbis
translatis a corpore vitia intelleguntur animorum. Ista de Psalmis, hoc est de prophetia regis David,
satis dicta sint, ut aliquis modus sit. Ignoscant autem qui haec legunt et cuncta illa noverunt, et de
his, quae fortasse firmiora me praetermisisse vel intellegunt vel existimant, non querantur.
Quae praenuntientur a Salomone deinceps (20-24)

292

