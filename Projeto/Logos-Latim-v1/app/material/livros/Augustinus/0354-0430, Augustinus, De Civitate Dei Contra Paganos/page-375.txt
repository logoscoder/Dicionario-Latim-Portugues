diaboli et omnium ad eum pertinentium, in hoc libro nobis, quantum ope divina valebimus,
diligentius disputandum est. Ideo autem hunc tenere ordinem malui, ut postea disseram de
felicitate sanctorum, quoniam utrumque cum corporibus erit et incredibilius videtur esse in aeternis
corpora durare cruciatibus quam sine dolore ullo in aeterna beatitudine permanere; ac per hoc cum
illam poenam non debere esse incredibilem demonstravero, adiuvabit me plurimum, ut multo
facilius omni carens molestia immortalitas corporis in sanctis futura credatur. Nec a divinis ordo iste
abhorret eloquiis, ubi aliquando quidem bonorum beatitudo prius ponitur, ut est illud: Qui bona
fecerunt, in resurrectionem vitae; qui autem mala egerunt, in resurrectionem iudicii 1; sed
aliquando et posterius, ut est: Mittet Filius hominis angelos suos, et colligent de regno eius omnia
scandala et mittent in caminum ignis ardentem; illic erit fletus et stridor dentium; tunc iusti
fulgebunt sicut sol in regno Patris sui 2, et illud: Sic ibunt isti in supplicium aeternum, iusti autem in
vitam aeternam 3; et in Prophetis, quod commemorare longum est, nunc ille, nunc iste ordo, si quis
inspiciat, invenitur. Sed ego istum qua causa elegerim, dixi.

Animalia sunt quae in igne vivunt.
2. Quid igitur ostendam, unde convincantur increduli, posse humana corpora animata atque
viventia non solum numquam morte dissolvi, sed in aeternorum quoque ignium durare tormentis?
Nolunt enim hoc ad Omnipotentis nos referre potentiam, sed aliquo exemplo persuaderi sibi
flagitant. Quibus si respondebimus esse animalia profecto corruptibilia, quia mortalia, quae tamen
in mediis ignibus vivant 4; nonnullum etiam genus vermium in aquarum calidarum scaturigine
reperiri, quarum fervorem nemo impune contrectat; illos autem non solum sine ulla sui laesione ibi
esse, sed extra esse non posse 5: aut nolunt credere, si ostendere non valemus; aut, si valuerimus
sive oculis demonstrare res ipsas sive per testes idoneos edocere, non satis esse hoc ad exemplum
rei, de qua quaestio est, eadem infidelitate contendent, quia haec animalia nec semper vivunt et in
illis fervoribus sine doloribus vivunt; suae quippe naturae convenientibus vegetantur illis, non
cruciantur elementis; quasi non incredibilius sit vegetari quam cruciari talibus rebus. Mirabile est
enim dolere in ignibus et tamen vivere, sed mirabilius vivere in ignibus nec dolere. Si autem hoc
creditur, cur non et illud?

Non omne quod dolet moritur.
3. 1. Sed nullum est, inquiunt, corpus, quod dolere possit nec possit mori. Et hoc unde scimus? Nam
de corporibus quis certus est daemonum, utrum in eis doleant, quando se affligi magnis cruciatibus
confitentur? Quod si respondetur terrenum corpus solidum scilicet atque conspicuum nullum esse,
atque ut uno potius nomine id explicem, nullam esse carnem, quae dolere possit morique non
possit: quid aliud dicitur, nisi quod sensu corporis homines et experientia collegerunt? Nullam
namque carnem nisi mortalem sciunt; et haec est eorum tota ratio, ut, quod experti non sunt,
nequaquam esse posse arbitrentur. Nam cuius rationis est dolorem facere mortis argumentum,
cum vitae potius sit indicium? Etsi enim quaerimus, utrum semper possit vivere: certum tamen est
vivere omne quod dolet doloremque omnem nisi in re vivente esse non posse. Necesse est ergo ut
vivat dolens, non est necesse ut occidat dolor, quia nec corpora ista mortalia et utique moritura
omnis dolor occidit, et ut dolor aliquis possit occidere, illa causa est, quoniam sic est anima
connexa huic corpori, ut summis doloribus cedat atque discedat; quoniam et ipsa compago
membrorum atque vitalium sic infirma est, ut eam vim, quae magnum vel summum dolorem facit,
non valeat sustinere. Tunc autem tali corpori anima et eo connectetur modo, ut illud vinculum, sicut
nulla temporis longitudine solvetur, ita nullo dolore rumpatur. Proinde etiamsi caro nunc talis nulla
est, quae sensum doloris perpeti possit mortemque non possit; erit tamen tunc talis caro, qualis
nunc non est, sicut talis erit et mors qualis nunc non est. Non enim nulla, sed sempiterna mors erit,
quando nec vivere anima poterit Deum non habendo nec doloribus corporis carere moriendo. Prima
mors animam nolentem pellit e corpore, secunda mors animam nolentem tenet in corpore; ab
utraque morte communiter id habetur, ut quod non vult anima de suo corpore patiatur.

Anima et corpus cruciabuntur.
3. 2. Attendunt autem isti contradictores nullam esse nunc carnem, quae dolorem pati possit
mortemque non possit, et non attendunt esse tamen aliquid tale quod corpore maius sit. Ipse
quippe animus, cuius praesentia corpus vivit et regitur, et dolorem pati potest et mori non potest.
Ecce inventa res est, quae, cum sensum doloris habeat, immortalis est. Hoc igitur erit tunc etiam in
corporibus damnatorum, quod nunc esse scimus in animis omnium. Si autem consideremus
diligentius dolor, qui dicitur corporis, magis ad animam pertinet. Animae est enim dolere, non
corporis, etiam quando ei dolendi causa exsistit a corpore, cum in eo loco dolet, ubi laeditur corpus.
Sicut ergo dicimus corpora sentientia et corpora viventia, cum ab anima sit corpori sensus et vita:

375

