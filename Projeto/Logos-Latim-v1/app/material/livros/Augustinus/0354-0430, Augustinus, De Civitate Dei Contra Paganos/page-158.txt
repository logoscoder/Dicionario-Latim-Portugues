colamus tamquam nostros deos, sed cum eis et illorum et nostrum Deum; nec eis sacrificemus, sed
cum ipsis sacrificium simus Deo. Nullo itaque dubitante, qui haec deposita maligna obstinatione
considerat, omnes immortales beati, qui nobis non invident (neque enim si inviderent, essent
beati), sed potius nos diligunt, ut et nos cum ipsis beati simus, plus nobis favent, plus adiuvant,
quando unum Deum cum illis colimus, Patrem et Filium et Spiritum Sanctum, quam si eos ipsos per
sacrificia coleremus.

Quaedam vera sunt in Porphyrii doctrina de angelis.
26. Nescio quo modo, quantum mihi videtur, amicis suis theurgis erubescebat Porphyrius. Nam ista
utcumque sapiebat sed contra multorum deorum cultum non libere defendebat 165. Et angelos
quippe alios esse dixit, qui deorsum descendentes hominibus theurgicis divina pronuntient; alios
autem, qui in terris ea, quae Patris sunt, et altitudinem eius profunditatemque declarent. Num igitur
hos angelos, quorum ministerium est declarare voluntatem Patris, credendum est velle nos subdi
nisi ei, cuius nobis annuntiant voluntatem? Unde optime admonet etiam ipse Platonicus imitandos
eos potius quam invocandos 166. Non itaque debemus metuere, ne immortales et beatos uni Deo
subditos non eis sacrificando offendamus. Quod enim non nisi uni vero Deo deberi sciunt, cui et ipsi
adhaerendo beati sunt, procul dubio neque per ullam significantem figuram, neque per ipsam rem,
quae sacramentis significatur, sibi exhiberi volunt. Daemonum est haec arrogantia superborum
atque miserorum, a quibus longe diversa est pietas subditorum Deo nec aliunde quam illi
cohaerendo beatorum. Ad quod bonum percipiendum etiam nobis sincera benignitate oportet ut
faveant, neque sibi arrogent quo eis subiciamur, sed eum annuntient sub quo eis in pace sociemur.
Quid adhuc trepidas, o philosophe, adversus potestates et veris virtutibus et veri Dei muneribus
invidas habere liberam vocem? Iam distinxisti angelos, qui Patris annuntiant voluntatem, ab eis
angelis, qui ad theurgos homines nescio qua deducti arte descendunt. Quid adhuc eos honoras, ut
dicas pronuntiare divina? Quae tandem divina pronuntiant, qui non voluntatem Patris annuntiant?
Nempe illi sunt, quos sacris precibus invidus alligavit, ne praestarent animae purgationem, nec a
bono, ut dicis, purgare cupiente ab illis vinculis solvi et suae potestati reddi potuerunt. Adhuc
dubitas haec maligna esse daemonia, vel te fingis fortasse nescire, dum non vis theurgos
offendere, a quibus curiositate deceptus ista perniciosa et insana pro magno beneficio didicisti 167?
Audes istam invidam non potentiam, sed pestilentiam, et non dicam dominam, sed, quod tu fateris,
ancillam potius invidorum isto aere transcenso levare in caelum et inter deos vestros etiam
sidereos collocare, vel ipsa quoque sidera his opprobriis infamare?

Incongrue et mysterice Porphyrius dicit de theurgica purgatione.
27. Quanto humanius et tolerabilius consectaneus tuus Platonicus Apuleius erravit 168, qui
tantummodo daemones a luna et infra ordinatos agitari morbis passionum mentisque turbelis
honorans eos quidem, sed volens nolensque confessus est; deos tamen caeli superiores ad aetheria
spatia pertinentes, sive visibiles, quos conspicuos lucere cernebat, solem ac lunam et cetera ibidem
lumina, sive invisibiles, quos putabat, ab omni labe istarum perturbationum quanta potuit
disputatione secrevit! tu autem hoc didicisti non a Platone, sed a Chaldaeis magistris, ut in
aetherias vel empyrias mundi sublimitates et firmamenta caelestia extolleres vitia humana, ut
possent dii vestri theurgis pronuntiare divina; quibus divinis te tamen per intellectualem vitam facis
altiorem, ut tibi videlicet tamquam philosopho theurgicae artis purgationes nequaquam necessariae
videantur; sed aliis eas tamen importas, ut hanc veluti mercedem reddas magistris tuis, quod eos,
qui philosophari non possunt, ad ista seducis, quae tibi tamquam superiorum capaci esse inutilia
confiteris; ut videlicet quicumque a philosophiae virtute remoti sunt, quae ardua nimis atque
paucorum est, te auctore theurgos homines, a quibus non quidem in anima intellectuali, verum
saltem in anima spiritali purgentur, inquirant, et quoniam istorum, quos philosophari piget,
incomparabiliter maior est multitudo, plures ad secretos et illicitos magistros tuos, quam ad scholas
Platonicas venire cogantur. Hoc enim tibi immundissimi daemones, deos aetherios se esse
fingentes, quorum praedicator et angelus factus es, promiserunt, quod in anima spiritali theurgica
arte purgati ad Patrem quidem non redeunt, sed super aerias plagas inter deos aetherios
habitabunt 169. Non audit ista hominum multitudo, propter quos a daemonum dominatu liberandos
Christus advenit. In illo enim habent misericordissimam purgationem et mentis et spiritus et
corporis sui. Propterea quippe totum hominem sine peccato ille suscepit, ut totum, quo constat
homo, a peccatorum peste sanaret. Quem tu quoque utinam cognovisses eique te potius quam vel
tuae virtuti, quae humana, fragilis et infirma est, vel perniciosissimae curiositati sanandum tutius
commisisses. Non enim te decepisset, quem vestra, ut tu ipse scribis, oracula sanctum
immortalemque confessa sunt; de quo etiam poeta nobilissimus poetice quidem, quia in alterius
adumbrata persona, veraciter tamen, si ad ipsum referas, dixit:
Te duce, si qua manent sceleris vestigia nostri,
Irrita perpetua solvent formidine terras 170.

158

