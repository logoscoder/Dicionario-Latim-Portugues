30. 4. Erit ergo illius civitatis et una in omnibus et inseparabilis in singulis voluntas libera, ab omni
malo liberata et impleta omni bono, fruens indeficienter aeternorum iucunditate gaudiorum, oblita
culparum, oblita poenarum; nec ideo tamen suae liberationis oblita, ut liberatori suo non sit ingrata.
Quantum ergo attinet ad scientiam rationalem, memor praeteritorum etiam malorum suorum;
quantum autem ad experientis sensum, prorsus immemor. Nam et peritissimus medicus, sicut arte
sciuntur, omnes fere corporis morbos novit; sicut autem corpore sentiuntur, plurimos nescit, quos
ipse non passus est. Ut ergo scientiae malorum duae sunt; una, qua potentiam mentis non latent;
altera, qua experientis sensibus inhaerent (aliter quippe sciuntur vitia omnia per sapientiae
doctrinam, aliter per insipientis pessimam vitam): ita et obliviones malorum duae sunt. Aliter ea
namque obliviscitur eruditus et doctus, aliter expertus et passus; ille, si peritiam neglegat, iste, si
miseria careat. Secundum hanc oblivionem, quam posteriore loco posui, non erunt memores sancti
praeteritorum malorum; carebunt enim omnibus, ita ut penitus deleantur de sensibus eorum. Ea
tamen potentia scientiae, quae magna in eis erit, non solum sua praeterita, sed etiam damnatorum
eos sempiterna miseria non latebit. Alioquin si se fuisse miseros nescituri sunt, quomodo, sicut ait
Psalmus: Misericordias Domini in aeternum cantabunt 162? Quo cantico in gloriam gratiae Christi,
cuius sanguine liberati sumus, nihil erit profecto illi iucundius civitati. Ibi perficietur: Vacate et
videte quoniam ego sum Deus 163; quod erit vere maximum sabbatum non habens vesperam, quod
commendavit Dominus in primis operibus mundi, ubi legitur: Et requievit Deus die septimo ab
omnibus operibus suis, quae fecit, et benedixit Deus diem septimum et sanctificavit eum, quia in
eo requievit ab omnibus operibus suis, quae inchoavit Deus facere 164. Dies enim septimus etiam
nos ipsi erimus, quando eius fuerimus benedictione et sanctificatione pleni atque refecti. Ibi
vacantes videbimus quoniam ipse est Deus; quod nobis nos ipsi esse voluimus, quando ab illo
cecidimus, audientes a seductore: Eritis sicut dii 165 et recedentes a vero Deo, quo faciente dii
essemus eius participatione, non desertione. Quid enim sine illo fecimus, nisi quod in ira eius
defecimus? A quo refecti et gratia maiore perfecti vacabimus in aeternum, videntes quia ipse est
Deus, quo pleni erimus quando ipse erit omnia in omnibus 166. Nam et ipsa opera bona nostra,
quando ipsius potius intelleguntur esse, non nostra, tunc nobis ad hoc sabbatum adipiscendum
imputantur; quia si nobis ea tribuerimus, servilia erunt, cum de sabbato dicatur: Omne opus servile
non facietis 167; propter quod et per Ezechielem prophetam dicitur: Et sabbata mea dedi eis in
signum inter me et inter eos, ut scirent quia ego Dominus, qui sanctifico eos 168. Hoc perfecte tunc
sciemus, quando perfecte vacabimus, et perfecte videbimus quia ipse est Deus.

Septima erit aetas in sabbato sine fine.
30. 5. Ipse etiam numerus aetatum, veluti dierum, si secundum eos articulos temporis computetur,
qui Scripturis videntur expressi, iste sabbatismus evidentius apparebit, quoniam septimus
invenitur; ut prima aetas tamquam primus dies sit ab Adam usque ad diluvium, secunda inde usque
ad Abraham, non aequalitate temporum, sed numero generationum; denas quippe habere
reperiuntur. Hinc iam, sicut Matthaeus evangelista determinat, tres aetates usque ad Christi
subsequuntur adventum, quae singulae denis et quaternis generationibus explicantur: ab Abraham
usque ad David una, altera inde usque ad transmigrationem in Babyloniam, tertia inde usque ad
Christi carnalem nativitatem 169. Fiunt itaque omnes quinque. Sexta nunc agitur nullo generationum
numero metienda propter id quod dictum est: Non est vestrum scire tempora, quae Pater posuit in
sua potestate 170. Post hanc tamquam in die septimo requiescet Deus, cum eumdem diem
septimum, quod nos erimus, in se ipso Deo faciet requiescere. De istis porro aetatibus singulis nunc
diligenter longum est disputare; haec tamen septima erit sabbatum nostrum, cuius finis non erit
vespera, sed dominicus dies velut octavus aeternus, qui Christi resurrectione sacratus est,
aeternam non solum spiritus, verum etiam corporis requiem praefigurans. Ibi vacabimus et
videbimus, videbimus et amabimus, amabimus et laudabimus. Ecce quod erit in fine sine fine. Nam
quis alius noster est finis nisi pervenire ad regnum, cuius nullus est finis?

Augustinus se dimittit.
30. 6.Videor mihi debitum ingentis huius operis, adiuvante Domino, reddidisse. Quibus parum vel
quibus nimium est, mihi ignoscant; quibus autem satis est, non mihi, sed Deo mecum gratias
congratulantes agant. Amen.

424

