divinitus esse praecepta, ad dilectionem Dei et proximi significando referuntur. In his enim duobus
praeceptis, ut scriptum est, tota lex pendet et Prophetae 49.

...intus in animo exterius comunione exhibetur.
6. Proinde verum sacrificium est omne opus, quo agitur, ut sancta societate inhaereamus Deo,
relatum scilicet ad illum finem boni, quo veraciter beati esse possimus. Unde et ipsa misericordia,
qua homini subvenitur, si non propter Deum fit, non est sacrificium. Etsi enim ab homine fit vel
offertur, tamen sacrificium res divina est, ita ut hoc quoque vocabulo id Latini veteres
appellaverint 50. Unde ipse homo Dei nomine consecratus et Deo votus, in quantum mundo moritur
ut Deo vivat, sacrificium est. Nam et hoc ad misericordiam pertinet, quam quisque in se ipsum
facit. Propterea scriptum est: Miserere animae tuae placens Deo 51. Corpus etiam nostrum cum
temperantia castigamus, si hoc, quem ad modum debemus, propter Deum facimus, ut non
exhibeamus membra nostra arma iniquitatis peccato, sed arma iustitiae Deo 52, sacrificium est. Ad
quod exhortans Apostolus ait: Obsecro itaque vos, fratres, per miserationem Dei, ut exhibeatis
corpora vestra hostiam vivam, sanctam, Deo placentem, rationabile obsequium vestrum 53. Si ergo
corpus, quo inferiore tamquam famulo vel tamquam instrumento utitur anima, cum eius bonus et
rectus usus ad Deum refertur, sacrificium est: quanto magis anima ipsa cum se refert ad Deum, ut
igne amoris eius accensa formam concupiscentiae saecularis amittat eique tamquam incommutabili
formae subdita reformetur, hinc ei placens, quod ex eius pulchritudine acceperit, fit sacrificium!
quod idem Apostolus consequenter adiungens: Et nolite, inquit, conformari huic saeculo; sed
reformamini in novitate mentis vestrae ad probandum vos quae sit voluntas Dei, quod bonum et
bene placitum et perfectum 54. Cum igitur vera sacrificia opera sint misericordiae sive in nos ipsos
sive in proximos, quae referuntur ad Deum; opera vero misericordiae non ob aliud fiant, nisi ut a
miseria liberemur ac per hoc ut beati simus (quod non fit nisi bono illo, de quo dictum est: Mihi
autem adhaerere Deo bonum est 55): profecto efficitur, ut tota ipsa redempta civitas, hoc est
congregatio societasque sanctorum, universale sacrificium offeratur Deo per sacerdotem magnum,
qui etiam se ipsum obtulit in passione pro nobis, ut tanti capitis corpus essemus, secundum formam
servi 56. Hanc enim obtulit, in hac oblatus est, quia secundum hanc mediator est, in hac sacerdos, in
hac sacrificium est. Cum itaque nos hortatus esset Apostolus, ut exhibeamus corpora nostra
hostiam vivam, sanctam, Deo placentem, rationabile obsequium nostrum, et non conformemur huic
saeculo, sed reformemur in novitate mentis nostrae: ad probandum quae sit voluntas Dei, quod
bonum et bene placitum et perfectum, quod totum sacrificium nos ipsi sumus: Dico enim, inquit,
per gratiam Dei, quae data est mihi, omnibus, qui sunt in vobis, non plus sapere, quam oportet
sapere, sed sapere ad temperantiam; sicut unicuique Deus partitus est mensuram fidei. Sicut enim
in uno corpore multa membra habemus, omnia autem membra non eosdem actus habent: ita multi
unum corpus sumus in Christo; singuli autem alter alterius membra, habentes dona diversa
secundum gratiam, quae data est nobis 57. Hoc est sacrificium Christianorum: Multi unum corpus in
Christo. Quod etiam sacramento altaris fidelibus noto frequentat Ecclesia, ubi ei demonstratur,
quod in ea re, quam offert, ipsa offeratur.

Quos angelorum officium in civitate Dei sit.
7. Merito illi in caelestibus sedibus constituti immortales et beati, qui Creatoris sui participatione
congaudent, cuius aeternitate firmi, cuius veritate certi, cuius munere sancti sunt, quoniam nos
mortales et miseros, ut immortales beatique simus, misericorditer diligunt, nolunt nos sibi
sacrificari, sed ei, cuius et ipsi nobiscum sacrificium se esse noverunt. Cum ipsis enim sumus una
civitas Dei, cui dicitur in psalmo: Gloriosissima dicta sunt de te, civitas Dei 58; cuius pars in nobis
peregrinatur, pars in illis opitulatur. De illa quippe superna civitate, ubi Dei voluntas intellegibilis
atque incommutabilis lex est, de illa superna quodam modo curia (geritur namque ibi cura de
nobis) ad nos ministrata per Angelos sancta illa Scriptura descendit, ubi legitur: Sacrificans diis
eradicabitur, nisi Domino soli 59. Huic Scripturae, huic legi, praeceptis talibus tanta sunt attestata
miracula, ut satis appareat, cui nos sacrificari velint immortales ac beati, qui hoc nobis volunt esse
quod sibi.

Miracula facta sunt attestantia promissa Dei...
8. Nam nimis vetera si commemorem, longius quam sat est revolvere videbor, quae miracula facta
sint attestantia promissis Dei, quibus ante annorum milia praedixit Abrahae, quod in semine eius
omnes gentes benedictionem fuerant habiturae 60. Quis enim non miretur eidem Abrahae filium
peperisse coniugem sterilem eo tempore senectutis, quo parere nec fecunda iam posset 61, atque in
eiusdem Abrahae sacrificio flammam caelitus factam inter divisas victimas cucurrisse 62, eidemque

148

