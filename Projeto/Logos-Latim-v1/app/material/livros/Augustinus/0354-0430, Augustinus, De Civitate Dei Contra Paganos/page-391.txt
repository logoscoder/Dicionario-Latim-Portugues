comisationes et his similia; quae praedico vobis, sicut praedixi, quoniam qui talia agunt regnum Dei
non possidebunt 113. Haec profecto apostolica falsa sententia est, si tales post quantalibet tempora
liberati regnum Dei possidebunt. Sed quoniam falsa non est, profecto regnum Dei non possidebunt.
Et si in regni Dei possessione numquam erunt, aeterno supplicio tenebuntur; quoniam non est
medius locus, ubi non sit in supplicio, qui illo non fuerit constitutus in regno.

4) . ..etiamsi in catholica Ecclesia abluti fuerint...
25. 2. Quamobrem quod ait Dominus Iesus: Hic est panis qui de caelo descendit, ut, si quis ex ipso
manducaverit, non moriatur. Ego sum panis vivus, qui de caelo descendi; si quis manducaverit ex
hoc pane, vivet in aeternum 114, quomodo sit accipiendum, merito quaeritur. Et ab istis quidem,
quibus nunc respondemus, hunc intellectum auferunt illi quibus deinde respondendum est; hi sunt
autem, qui hanc liberationem nec omnibus habentibus sacramentum baptismatis et corporis Christi,
sed solis catholicis, quamvis male viventibus, pollicentur, quia non solo, inquiunt, sacramento, sed
re ipsa manducaverunt corpus Christi, in ipso scilicet eius corpore constituti; de quo corpore ait
Apostolus: Unus panis, unum corpus multi sumus 115. Qui ergo est in eius corporis unitate, id est, in
Christianorum compage membrorum, cuius corporis sacramentum fideles communicantes de altari
sumere consuerunt, ipse vere dicendus est manducare corpus Christi et bibere sanguinem Christi.
Ac per hoc haeretici et schismatici ab huius unitate corporis separati possunt idem percipere
sacramentum, sed non sibi utile, immo vero etiam noxium, quo iudicentur gravius, quam vel tardius
liberentur. Non sunt quippe in eo vinculo pacis, quod illo exprimitur sacramento.

... praesertim si desertores fuerint...
25. 3. Sed rursus etiam isti, qui recte intellegunt, non dicendum esse manducare corpus Christi, qui
in corpore non est Christi, non recte promittunt eis, qui vel in haeresim vel etiam in gentilium
superstitionem ex illius corporis unitate labuntur, liberationem quandoque ab aeterni igne supplicii;
primum, quia debent attendere, quam sit intolerabile atque a sana doctrina nimis devium, ut multi
ac paene omnes, qui haereses impias condiderunt exeuntes de catholica Ecclesia et facti sunt
haeresiarchae, meliores habeant causas, quam hi, qui numquam fuerunt catholici, cum in eorum
laqueos incidissent, si illos haeresiarchas hoc facit liberari a supplicio sempiterno, quod in catholica
Ecclesia baptizati sunt et sacramentum corporis Christi in vero Christi corpore primitus acceperunt;
cum peior sit utique desertor fidei et ex desertore oppugnator eius effectus quam ille, qui non
deseruit quod numquam tenuit; deinde quia et his occurrit Apostolus eadem verba proferens et
enumeratis illis carnis operibus eadem veritate praedicens: Quoniam qui talia agunt, regnum Dei
non possidebunt 116.

... et sint perditis moribus.
25. 4. Unde nec illi in perditis et damnabilibus moribus debent esse securi, qui usque in finem
quidem velut in communione Ecclesiae catholicae perseverant, intuentes quod dictum est: Qui
perseveraverit usque in finem, hic salvus erit 117, et per vitae iniquitatem ipsam vitae iustitiam,
quod eis Christus est, deserunt, sive fornicando sive alias immunditias flagitiorum, quas nec
exprimere Apostolus voluit, in suo corpore perpetrando, sive turpitudine luxuriae diffluendo sive
aliquid aliud eorum agendo, de quibus ait: Quoniam qui talia agunt, regnum Dei non
possidebunt 118; ac per hoc, quicumque agunt talia, nisi in sempiterno supplicio non erunt, quia in
Dei regno esse non poterunt. In his enim perseverando usque in huius vitae finem non utique
dicendi sunt in Christo perseverasse usque in finem, quia in Christo perseverare est in eius fide
perseverare; quae fides, ut eam definit idem Apostolus, per dilectionem operatur 119; dilectio
autem, sicut ipse alibi dicit, malum non operatur 120. Nec isti ergo dicendi sunt manducare corpus
Christi, quoniam nec in membris computandi sunt Christi. Ut enim alia taceam, non possunt simul
esse et membra Christi et membra meretricis 121. Denique ipse dicit: Qui manducat carnem meam
et bibit sanguinem meum, in me manet, et ego in eo 122. Ostendit quid sit non sacramento tenus,
sed re vera corpus Christi manducare et eius sanguinem bibere; hoc est enim in Christo manere, ut
in illo maneat et Christus. Sic enim hoc dixit, tamquam diceret: "Qui non in me manet, et in quo non
maneo, non se dicat aut existimet manducare corpus meum aut bibere sanguinem meum". Non
itaque manent in Christo, qui non sunt membra eius. Non sunt autem membra Christi, qui se faciunt
membra meretricis, nisi malum illud paenitendo esse destiterint et ad hoc bonum reconciliatione
redierint.

5) Non erit salus pro Catholicis qui fidem habent et non opera.
391

