obsit, si hanc vitam in illa aetate etiam ipsa passione ingravescente et animam de corpore
excludente finierint.

Christus nos iustificat.
15. Verumtamen in gravi iugo, quod positum est super filios Adam a die exitus de ventre matris
eorum usque in diem sepulturae in matrem omnium, etiam hoc malum mirabile reperitur, ut sobrii
simus atque intellegamus hanc vitam de peccato illo nimis nefario, quod in paradiso perpetratum
est, factam nobis esse poenalem totumque, quod nobiscum agitur per Testamentum Novum, non
pertinere nisi ad novi saeculi hereditatem novam, ut hic pignore accepto illud cuius hoc pignus est
suo tempore consequamur, nunc autem ambulemus in spe et proficientes de die in diem spiritu
facta carnis mortificemus 61. Novit enim Dominus qui sunt eius 62; et quotquot Spiritu Dei aguntur,
hi filii sunt Dei 63, sed gratia, non natura. Unicus enim natura Dei Filius propter nos misericordia
factus est hominis filius, ut nos, natura filii hominis, filii Dei per illum gratia fieremus. Manens
quippe ille immutabilis naturam nostram, in qua nos susciperet, suscepit a nobis et tenax divinitatis
suae nostrae infirmitatis particeps factus est; ut nos in melius commutati, quod peccatores
mortalesque sumus, eius immortalis et iusti participatione amittamus et, quod in natura nostra
bonum fecit, impletum summo bono in eius naturae bonitate servemus. Sicut enim per unum
hominem peccantem in hoc tam grave malum devenimus 64, ita per unum hominem eumdemque
Deum iustificantem ad illud bonum tam sublime veniemus. Nec quisquam se debet ab isto ad illum
transisse confidere, nisi cum ibi fuerit, ubi temptatio nulla erit; nisi pacem tenuerit, quam belli
huius, in quo caro concupiscit adversus spiritum et spiritus adversus carnem 65, multis et variis
certaminibus quaerit. Hoc autem bellum numquam ullum esset, si natura humana per liberum
arbitrium in rectitudine, in qua facta est, perstitisset. Nunc vero, quae pacem felix cum Deo habere
noluit, secum pugnat infelix, et cum sit hoc malum miserabile, melius est tamen quam priora vitae
huius. Melius confligitur quippe cum vitiis, quam sine ulla conflictione dominantur. Melius est,
inquam, bellum cum spe pacis aeternae quam sine ulla liberationis cogitatione captivitas. Cupimus
quidem etiam hoc bello carere et ad capessendam ordinatissimam pacem, ubi firmissima stabilitate
potioribus inferiora subdantur, igne divini amoris accendimur. Sed si (quod absit) illius tanti boni
spes nulla esset, malle debuimus in huius conflictationis molestia remanere quam vitiis in nos
dominationem non eis resistendo permittere.

In Christo nos iustificari oportet.
16. Verum tanta est Dei misericordia in vasa misericordiae 66, quae praeparavit in gloriam, ut etiam
prima hominis aetas, id est infantia, quae sine ullo renisu subiacet carni, et secunda, quae pueritia
nuncupatur, ubi nondum ratio suscepit hanc pugnam et fere sub omnibus vitiosis delectationibus
iacet, quia, licet fari iam valeat et ideo infantiam transisse videatur, nondum in ea est praecepti
capax infirmitas mentis, si sacramenta Mediatoris acceperit, etiamsi hanc in eis annis vitam finiat,
translata scilicet a potestate tenebrarum in regnum Christi non solum poenis non praeparetur
aeternis, sed ne ulla quidem post mortem purgatoria tormenta patiatur. Sufficit enim sola spiritalis
regeneratio, ne post mortem obsit quod carnalis generatio cum morte contraxit. Cum autem
ventum fuerit ad aetatem, quae praeceptum iam capit et subdi potest legis imperio, suscipiendum
est bellum contra vitia et gerendum acriter, ne ad damnabilia peccata perducat. Et si quidem
nondum victoriarum consuetudine roborata sunt, facilius vincuntur et cedunt; si autem vincere
atque imperare consuerunt, laboriosa difficultate superantur. Neque id fit veraciter atque sinceriter
nisi verae delectatione iustitiae; haec est autem in fide Christi. Nam si lex iubens adsit et spiritus
iuvans desit, per ipsam prohibitionem desiderio crescente atque vincente peccati etiam reatus
praevaricationis accedit. Nonnumquam sane apertissima vitia aliis vitiis vincuntur occultis, quae
putantur esse virtutes, in quibus regnat superbia et quaedam sibi placendi altitudo ruinosa. Tunc
itaque victa vitia deputanda sunt, cum Dei amore vincuntur, quem nisi Deus ipse non donat nec
aliter nisi per Mediatorem Dei et hominum, hominem Christum Iesum 67, qui factus est particeps
mortalitatis nostrae, ut nos participes faceret divinitatis suae. Paucissimi autem sunt tantae
felicitatis, ut ab ipsa ineunte adulescentia nulla damnabilia peccata committant vel in flagitiis vel in
facinoribus vel in nefariae cuiusquam impietatis errore, sed magna spiritus largitate opprimant,
quidquid eis posset carnali delectatione dominari. Plurimi vero praecepto legis accepto, cum prius
victi fuerint praevalentibus vitiis et praevaricatores eius effecti, tunc ad gratiam confugiunt
adiuvantem, qua fiant et amarius paenitendo et vehementius pugnando prius Deo subdita atque ita
carni praeposita mente victores. Quisquis igitur cupit poenas evadere sempiternas, non solum
baptizetur, verum etiam iustificetur in Christo, ac sic vere transeat a diabolo ad Christum.
Purgatorias autem poenas nullas futuras opinetur, nisi ante illud ultimum tremendumque iudicium.
Nequaquam tamen negandum est etiam ipsum aeternum ignem pro diversitate meritorum quamvis
malorum aliis leviorem, aliis futurum esse graviorem, sive ipsius vis atque ardor pro poena digna
cuiusque varietur, sive ipse aequaliter ardeat sed non aequali molestia sentiatur.

385

