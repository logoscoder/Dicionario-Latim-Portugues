ita in secundam mortem post ultimum praecipitabuntur iudicium, ut nec illic vita careant, quando
quidem etiam sensu, cum in doloribus futuri sunt, non carebunt. Sed homines ad Dei gratiam
pertinentes, cives sanctorum angelorum in beata vita manentium, ita spiritalibus corporibus
induentur, ut neque peccent amplius neque moriantur; ea tamen immortalitate vestiti, quae, sicut
angelorum, nec peccato possit auferri; natura quidem manente carnis, sed nulla omnino carnali
corruptibilitate vel tarditate remanente.

Si Adam non peccasset in libro qui sequitur.
24. 7. Sequitur autem quaestio necessario pertractanda et Domino Deo veritatis adiuvante
solvenda: Si libido membrorum inoboedientium ex peccato inoboedientiae in illis primis hominibus,
cum illos divina gratia deseruisset, exorta est; unde in suam nuditatem oculos aperuerunt, id est
eam curiosius adverterunt, et quia impudens motus volutantis arbitrio resistebat, pudenda
texerunt: quomodo essent filios propagaturi, si, ut creati fuerant, sine praevaricatione mansissent.
Sed quia et liber iste claudendus est nec tanta quaestio in sermonis angustias coartanda, in eum
qui sequitur commodiore dispositione differtur.

16

LIBER XIV
BREVICULUS

1. Per inoboedientiam primi hominis omnes in secundae mortis perpetuitatem ruituros fuisse, nisi
multos Dei gratia liberaret.
2. De vita carnali, quae non ex corporis tantum, sed etiam exanimi intellegenda sit vitiis.
3. Peccati causam ex anima, non ex carne prodisse, et corruptionem ex peccato contractam, non
peccatum esse, sed poenam.
4. Quid sit secundum hominem, quid autem secundum Deum vivere.
5. Quod de corporis animaeque natura tolerabilior quidem Platonicorum quam Manichaeorum sit
opinio, sed et ipsa reprobanda, quoniam vitiorum omnium causas naturae carnis ascribit.
6. De qualitate voluntatis humanae, sub cuius iudicio affectiones animi aut pravae habentur aut
rectae.
7. Amorem et dilectionem indifferenter et in bono et in malo apud sacras Litteras inveniri.
8. De tribus perturbationibus, quas in animo sapientis Stoici esse voluerunt, excluso dolore sive
tristitia, quam virtus animi sentire non debeat.
9. De perturbationibus animi, quarum affectus rectos habet vita iustorum.
10. An primos homines in paradiso constitutos ullis perturbationibus, priusquam delinquerint,
affectos fuisse credendum sit.
11. De lapsu primi hominis, in quo bene condita natura vitiata est, nec potest nisi a suo Auctore
reparari.
12. De qualitate peccati a primis hominibus admissi.
13. Quod in praevaricatione Adae opus malum voluntas praecesserit mala.
14. De superbia transgressoris, quae ipsa fuit transgressione deterior.
15. De iustitia retributionis, quam primi homines pro sua inoboedientia receperunt.

211

