Quae iam digesta sint.
1. De civitatum duarum, quarum Dei una, saeculi huius est altera, in qua est, quantum ad hominum
genus pertinet, etiam ista peregrina, exortu et procursu et debitis finibus me scripturum esse
promisi, cum prius inimicos civitatis Dei, qui conditori eius Christo deos suos praeferunt et livore
sibi perniciosissimo atrociter invident Christianis, quantum me adiuvaret eius gratia, refellissem,
quod voluminibus decem prioribus feci. De hac vero mea, quam modo commemoravi, tripertita
promissione decimum sequentibus quattuor libris ambarum est digestus exortus, deinde procursus
ab homine primo usque ad diluvium libro uno, qui est huius operis quintus decimus, atque inde
usque ad Abraham rursus ambae, sicut in temporibus, ita et in nostris litteris cucurrerunt. Sed a
patre Abraham usque ad regum tempus Israelitarum, ubi sextum decimum volumen absolvimus, et
inde usque ad ipsius in carne Salvatoris adventum, quousque septimus decimus liber tenditur, sola
videtur in meo stilo cucurrisse Dei civitas; cum in hoc saeculo non sola cucurrerit, sed ambae utique
in genere humano, sicut ab initio, simul suo procursu tempora variaverint. Verum hoc ideo feci, ut
prius, ex quo apertiores Dei promissiones esse coeperunt, usque ad eius ex virgine nativitatem, in
quo fuerant quae primo promittebantur implenda, sine interpellatione a contrario alterius civitatis
ista, quae Dei est, procurrens distinctius appareret; quamvis usque ad revelationem Testamenti
Novi non in lumine, sed in umbra cucurrerit. Nunc ergo, quod intermiseram, video esse faciendum,
ut ex Abrahae temporibus quomodo etiam illa cucurrerit, quantum satis videtur, attingam, ut
ambae inter se possint consideratione legentium comparari.

Quae sint utilitates et cupiditates terrenae civitatis.
2. 1. Societas igitur usquequaque mortalium diffusa per terras et in locorum quantislibet
diversitatibus unius tamen eiusdemque naturae quadam communione devincta utilitates et
cupiditates suas quibusque sectantibus, dum id quod appetitur aut nemini aut non omnibus sufficit,
quia non est idipsum, adversus se ipsam plerumque dividitur, et pars partem, quae praevalet,
opprimit. Victrici enim victa succumbit, dominationi scilicet vel etiam libertati qualemcumque
pacem praeferens ac salutem 1, ita ut magnae fuerint admirationi, qui perire quam servire
maluerunt 2. Nam in omnibus fere gentibus quodammodo vox naturae ista personuit, ut subiugari
victoribus mallent, quibus contigit vinci, quam bellica omnifariam vastatione deleri. Hinc factum est,
ut non sine Dei providentia, in cuius potestate est, ut quisque bello aut subiugetur aut subiuget,
quidam essent regnis praediti, quidam regnantibus subditi. Sed inter plurima regna terrarum, in
quae terrenae utilitatis vel cupiditatis est divisa societas (quam civitatem mundi huius universali
vocabulo nuncupamus), duo regna cernimus longe ceteris provenisse clariora, Assyriorum primum,
deinde Romanorum, ut temporibus, ita locis inter se ordinata atque distincta. Nam quomodo illud
prius, hoc posterius: eo modo illud in Oriente, hoc in Occidente surrexit; denique in illius fine huius
initium confestim fuit 3. Regna cetera ceterosque reges velut appendices istorum dixerim.

Duo regna Babyloniae et Romae praeminent.
2. 2. Ninus ergo iam secundus rex erat Assyriorum, qui patri suo Belo successerat, regni illius primo
regi, quando in terra Chaldaeorum natus est Abraham 4. Erat etiam tempore illo regnum
Sicyoniorum admodum parvum, a quo ille undecumque doctissimus Marcus Varro scribens de gente
populi Romani, velut antiquo tempore, exorsus est. Ab his enim Sicyoniorum regibus ad
Athenienses pervenit, a quibus ad Latinos, inde ad Romanos 5. Sed ante conditam Romam in
comparatione regni Assyriorum perexigua ista memorantur; quamvis Athenienses in Graecia
plurimum claruisse fateatur etiam Sallustius Romanus historicus; plus tamen fama quam re ipsa.
Nam loquens de illis: Atheniensium, inquit, res gestae, sicuti ego existimo, satis amplae
magnificaeque fuere; verum aliquanto minores tamen, quam fama feruntur. Sed quia provenere ibi
scriptorum magna ingenia, per terrarum orbem Atheniensium facta pro maximis celebrantur. Ita
eorum qui fecere virtus tanta habetur, quantum eam verbis potuere extollere praeclara ingenia 6.
Accedit huic civitati non parva etiam ex litteris et philosophis gloria, quod ibi potissimum talia
studia viguerunt. Nam quantum attinet ad imperium, nullum maius primis temporibus quam
Assyriorum fuit, nec tam longe lateque diffusum, quippe ubi Ninus rex, Beli filius, universam Asiam,
quae totius orbis ad numerum partium tertia dicitur, ad magnitudinem vero dimidia reperitur, usque
ad Libyae fines subegisse traditur 7. Solis quippe Indis in partibus Orientis non dominabatur, quos
tamen eo defuncto Samiramis uxor eius est aggressa bellando 8. Ita factum est, ut, quicumque in
illis terris populi sive reges erant, Assyriorum regno dicionique parerent et quidquid imperaretur
efficerent. Abraham igitur in eo regno apud Chaldaeos Nini temporibus natus est. Sed quoniam res
Graecae multo sunt nobis quam Assyriae notiores, et per Graecos ad Latinos ac deinde ad
Romanos, qui etiam ipsi Latini sunt, temporum seriem deduxerunt qui gentem populi Romani in
originis eius antiquitate rimati sunt: ob hoc debemus, ubi opus est, Assyrios nominare reges, ut

298

