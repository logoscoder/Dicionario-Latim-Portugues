Quid sit amare et diligere.
7. 1. Nam cuius propositum est amare Deum et non secundum hominem, sed secundum Deum
amare proximum, sicut etiam se ipsum: procul dubio propter hunc amorem dicitur voluntatis bonae,
quae usitatius in Scripturis sanctis caritas appellatur; sed amor quoque secundum easdem sacras
Litteras dicitur. Nam et amatorem boni Apostolus dicit esse debere 29, quem regendo populo
praecipit eligendum, et ipse Dominus Petrum apostolum interrogans cum dixisset: Diligis me plus
his? ille respondit: Domine, tu scis quia amo te; et iterum Dominus quaesivit, non utrum amaret,
sed utrum diligeret eum Petrus; at ille respondit iterum: Domine, tu scis quia amo te; tertia vero
interrogatione et ipse Iesus non ait: Diligis me? sed: Amas me? ubi secutus ait Evangelista:
Contristatus est Petrus, quia dixit ei tertio: Amas me? cum Dominus non tertio, sed semel dixerit:
Amas me? bis autem dixerit: Diligis me? unde intellegimus, quod etiam cum dicebat Dominus:
Diligis me? nihil aliud dicebat quam: Amas me? Petrus autem non mutavit huius unius rei verbum,
sed etiam tertio: Domine, inquit, tu omnia scis, tu scis quia amo te 30.

Amor quattuor motibus confertur.
7. 2. Hoc propterea commemorandum putavi, quia nonnulli arbitrantur aliud esse dilectionem, sive
caritatem, aliud amorem. Dicunt enim dilectionem accipiendam esse in bono, amorem in malo. Sic
autem nec ipsos auctores saecularium litterarum locutos esse certissimum est. Sed viderint
philosophi utrum vel qua ratione ista discernant; amorem tamen eos in bonis rebus et erga ipsum
Deum magni pendere, libri eorum satis loquuntur. Sed Scripturas religionis nostrae, quarum
auctoritatem ceteris omnibus litteris anteponimus, non aliud dicere amorem, aliud dilectionem vel
caritatem, insinuandum fuit. Nam et amorem in bono dici iam ostendimus. Sed ne quis existimet
amorem quidem et in malo et in bono, dilectionem autem non nisi in bono esse dicendam, illud
attendat quod in Psalmo scriptum est: Qui autem diligit iniquitatem, odit animam suam 31, et illud
apostoli Ioannis: Si quis dilexerit mundum, non est dilectio Patris in illo 32. Ecce uno loco dilectio et
in bono et in malo. Amorem autem in malo (quia in bono iam ostendimus) ne quisquam flagitet,
legat quod scriptum est: Erunt enim homines se ipsos amantes, amatores pecuniae 33. Recta itaque
voluntas est bonus amor et voluntas perversa malus amor. Amor ergo inhians habere quod amatur,
cupiditas est, id autem habens eoque fruens laetitia; fugiens quod ei adversatur, timor est, idque si
acciderit sentiens tristitia est. Proinde mala sunt ista, si malus amor est; bona, si bonus. Quod
dicimus, de Scripturis probemus. Concupiscit Apostolus dissolvi et esse cum Christo 34, et:
Concupivit anima mea desiderare iudicia tua 35, vel si accommodatius dicitur: Desideravit anima
mea concupiscere iudicia tua; et: Concupiscentia sapientiae perducit ad regnum 36. Hoc tamen
loquendi obtinuit consuetudo, ut, si cupiditas vel concupiscentia dicatur nec addatur cuius rei sit,
non nisi in malo possit intellegi. Laetitia in bono est: Laetamini in Domino et exsultate iusti 37; et:
Dedisti laetitiam in cor meum 38; et: Adimplebis me laetitia cum vultu tuo 39. Timor in bono est apud
Apostolum, ubi ait: Cum timore et tremore vestram ipsorum salutem operamini 40; et: Noli altum
sapere, sed time 41; et: Timeo autem, ne, sicut serpens Evam seduxit astutia sua, sic et vestrae
mentes corrumpantur a castitate, quae est in Christo 42. De tristitia vero, quam Cicero magis
aegritudinem appellat 43, dolorem autem Virgilius, ubi ait: Dolent gaudentque 44 (sed ideo malui
tristitiam dicere, quia aegritudo vel dolor usitatius in corporibus dicitur), scrupulosior quaestio est,
utrum inveniri possit in bono.

Quid de perturbationibus Stoici sentiant.
45
8. 1. Quas enim Graeci appellant
, Latine autem Cicero constantias nominavit 46,
Stoici tres esse voluerunt pro tribus perturbationibus in animo sapientis, pro cupiditate voluntatem,
pro laetitia gaudium, pro metu cautionem; pro aegritudine vero vel dolore, quam nos vitandae
ambiguitatis gratia tristitiam maluimus dicere, negaverunt esse posse aliquid in animo sapientis.
Voluntas quippe, inquiunt, appetit bonum, quod facit sapiens; gaudium de bono adepto est, quod
ubique adipiscitur sapiens; cautio devitat malum, quod debet sapiens devitare; tristitia porro quia
de malo est, quod iam accidit, nullum autem malum existimant posse accidere sapienti, nihil in eius
animo pro illa esse posse dixerunt. Sic ergo illi loquuntur, ut velle, gaudere, cavere negent nisi
sapientem; stultum autem non nisi cupere, laetari, metuere, contristari; et illas tres esse
constantias, has autem quattuor perturbationes secundum Ciceronem, secundum autem plurimos

passiones. Graece autem illae tres, sicut dixi, appellantur
; istae autem quattuor
. Haec locutio utrum Scripturis sanctis congruat, cum quaererem quantum potui diligenter, illud
inveni quod ait propheta: Non est gaudere impiis, dicit Dominus 47; tamquam impii laetari possint
potius quam gaudere de malis, quia gaudium proprie bonorum et piorum est. Item illud in
Evangelio: Quaecumque vultis ut faciant vobis homines, haec et vos facite illis 48, ita dictum videtur,

216

