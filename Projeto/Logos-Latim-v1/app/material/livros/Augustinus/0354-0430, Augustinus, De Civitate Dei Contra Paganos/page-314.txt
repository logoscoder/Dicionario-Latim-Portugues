34. 1. In ipsa porro Babyloniae captivitate prius prophetaverunt Daniel et Ezechiel, alii scilicet duo
ex prophetis maioribus 134. Quorum Daniel etiam tempus, quo venturus fuerat Christus atque
passurus, numero definivit annorum; quod longum est computando monstrare, et ab aliis
factitatum est ante nos. De potestate vero eius et Ecclesiae sic locutus est: Videbam, inquit, in visu
noctis, et ecce cum nubibus caeli ut filius hominis veniens erat, et usque ad vetustum dierum
pervenit, et in conspectu eius praelatus est; et ipsi datus est principatus et honor et regnum, et
omnes populi, tribus, linguae ipsi servient. Potestas eius potestas perpetua, quae non transibit, et
regnum eius non corrumpetur 135.

Hezechiel de uno omnium pastore locutus est.
34. 2. Ezechiel quoque more prophetico per David Christum significans, quia carnem de David
semine assumpsit 136; propter quam formam servi, qua factus est homo, etiam servus Dei dicitur
idem Dei Filius, sic eum prophetando praenuntiat ex persona Dei Patris: Et suscitabo, inquit, super
pecora mea pastorem unum qui pascat ea, servum meum David; et ipse pascet ea et ipse erit his in
pastorem. Ego autem Dominus ero eis in Deum, et servus meus David princeps in medio eorum;
ego Dominus locutus sum 137. Et alio loco: Et rex, inquit, unus erit omnibus imperans; et non erunt
ultra duae gentes, nec dividentur amplius in duo regna; neque polluentur ultra in idolis suis et
abominationibus et in cunctis iniquitatibus suis. Et salvos eos faciam de universis sedibus suis, in
quibus peccaverunt, et mundabo eos; et erunt mihi populus, et ego ero eis Deus; et servus meus
David rex super eos, et pastor unus erit omnium eorum 138.

Aggaeus praevidit Desideratum gentibus.
35. 1. Restant tres minores prophetae, qui prophetaverunt in fine captivitatis, Aggaeus, Zacharias,
Malachias 139. Quorum Aggaeus Christum et Ecclesiam hac apertius brevitate prophetat: Haec dicit
Dominus exercituum: Adhuc unum modicum est, et ego commovebo caelum et terram et mare et
aridam, et movebo omnes gentes, et veniet desideratus cunctis gentibus 140. Haec prophetia partim
completa iam cernitur, partim speratur in fine complenda. Movit enim caelum angelorum et
siderum testimonio, quando incarnatus est Christus 141; movit terram ingenti miraculo de ipso
virginis partu 142; movit mare et aridam, cum et in insulis et in orbe toto Christus annuntiatur: ita
moveri omnes gentes videmus ad fidem. Iam vero quod sequitur: Et veniet desideratus cunctis
gentibus, de novissimo eius exspectatur adventu. Ut enim esset desideratus exspectantibus, prius
oportuit eum dilectum esse credentibus.

Quid Zacharias de Christo dixerit.
35. 2. Zacharias de Christo et Ecclesia: Exsulta, inquit, valde, filia Sion, iubila, filia Ierusalem; ecce
rex tuus venit tibi iustus et salvator; ipse pauper et ascendens super asinum et super pullum filium
asinae; et potestas eius a mari usque ad mare et a fluminibus usque ad fines terrae 143. Hoc quando
factum sit, ut Dominus Christus in itinere iumento huius generis uteretur, in Evangelio legitur, ubi et
haec prophetia commemoratur ex parte, quantum illi loco sufficere visum est 144. Alio loco ad ipsum
Christum in spiritu prophetiae loquens de remissione peccatorum per eius sanguinem: Tu quoque,
inquit, in sanguine testamenti tui emisisti vinctos tuos de lacu, in quo non est aqua 145. Quid per
hunc lacum velit intellegi, possunt diversa sentiri etiam secundum rectam fidem. Mihi tamen
videtur non eo significari melius, nisi humanae miseriae profunditatem siccam quodammodo et
sterilem, ubi non sunt fluenta iustitiae, sed iniquitatis lutum. De hoc quippe etiam in Psalmo dicitur:
Et eduxit me de lacu miseriae et de luto limi 146.

Quid Malachias de Ecclesia et Christo prophetaverit.
35. 3. Malachias prophetans Ecclesiam, quam per Christum cernimus propagatam, Iudaeis
apertissime dicit ex persona Dei: Non est mihi voluntas in vobis, et munus non suscipiam de manu
vestra. Ab ortu enim solis usque ad occasum magnum nomen meum in gentibus, et in omni loco
sacrificabitur et offeretur nomini meo oblatio munda; quia magnum nomen meum in gentibus, dicit
Dominus 147. Hoc sacrificium per sacerdotium Christi secundum ordinem Melchisedech cum in omni
loco a solis ortu usque ad occasum Deo iam videamus offerri, sacrificium autem Iudaeorum, quibus
dictum est: Non est mihi voluntas in vobis, nec accipiam munus de manibus vestris, cessasse
negare non possint : quid adhuc exspectant alium Christum, cum hoc, quod prophetatum legunt et
impletum vident, impleri non potuerit nisi per ipsum? Dicit enim paulo post de ipso ex persona Dei:
Testamentum meum erat cum eo vitae et pacis, et dedi ei, ut timore timeret me, et a facie nominis
mei revereretur. Lex veritatis erat in ore ipsius, in pace dirigens ambulavit mecum et multos

314

