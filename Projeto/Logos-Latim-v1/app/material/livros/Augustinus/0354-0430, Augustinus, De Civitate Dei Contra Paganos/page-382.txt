inquit, debilem introire in vitam quam duas manus habentem ire in gehennam, in ignem
inexstinguibilem, ubi vermis eorum non moritur et ignis non exstinguitur. Similiter de pede: Bonum
est tibi, inquit, claudum introire in vitam aeternam quam duos pedes habentem mitti in gehennam
ignis inexstinguibilis, ubi vermis eorum non moritur et ignis non exstinguitur. Non aliter ait et de
oculo: Bonum est tibi luscum introire in regnum Dei quam duos oculos habentem mitti in gehennam
ignis, ubi vermis eorum non moritur et ignis non exstinguitur 42. Non eum piguit uno loco eadem
verba ter dicere. Quem non terreat ista repetitio et illius poenae commendatio tam vehemens ore
divino?

Quae significent vermis et ignis.
9. 2. Utrumque autem horum, ignem scilicet atque vermem, qui volunt ad animi poenas, non ad
corporis pertinere, dicunt etiam uri dolore animi sero atque infructuose paenitentes eos, qui fuerint
a regno Dei separati, et ideo ignem pro isto dolore urente non incongrue poni potuisse contendunt;
unde illud Apostoli est: Quis scandalizatur, et non ego uror? 43. Eumdem etiam vermem putant
intellegendum esse. Nam scriptum est, inquiunt: Sicut tinea vestimentum et vermis lignum, sic
maeror excruciat cor viri 44. Qui vero poenas et animi et corporis in illo supplicio futuras esse non
dubitant, igne uri corpus, animum autem rodi quodam modo verme maeroris affirmant. Quod etsi
credibilius dicitur, quia utique absurdum est, ibi dolorem aut corporis aut animi defuturum: ego
tamen facilius est ut ad corpus dicam utrumque pertinere quam neutrum, et ideo tacitum in illis
divinae Scripturae verbis animi dolorem, quoniam consequens esse intellegitur, etiamsi non dicatur,
ut corpore sic dolente animus quoque sterili paenitentia crucietur. Legitur quippe et in veteribus
Scripturis: Vindicta carnis impii ignis et vermis 45. Potuit brevius dici: Vindicta impii. Cur ergo dictum
est: carnis impii, nisi quia utrumque, id est et ignis et vermis, poena erit carnis? Aut si vindictam
carnis propterea dicere voluit, quia hoc in homine vindicabitur, quod secundum carnem vixerit
(propter hoc enim veniet in mortem secundam, quam significavit Apostolus dicens: Si enim
secundum carnem vixeritis, moriemini 46), eligat quisque quod placet, aut ignem tribuere corpori,
animo vermem, hoc proprie, illud tropice, aut utrumque proprie corpori. Iam enim satis superius
disputavi 47, posse animalia etiam in ignibus vivere, in ustione sine consumptione, in dolore sine
morte, per miraculum omnipotentissimi Creatoris; cui hoc possibile esse qui negat, a quo sit
quidquid in naturis omnibus miratur ignorat. Ipse est enim Deus, qui omnia in hoc mundo magna et
parva miracula, quae commemoravimus, et incomparabiliter plura, quae non commemoravimus
fecit, eademque ipso mundo uno atque omnium maximo miraculo inclusit. Eligat ergo unum e
duobus quisque quod placet, utrum et vermem ad corpus proprie an ad animum translato a
corporalibus ad incorporalia vocabulo existimet pertinere. Quid autem horum verum sit, res ipsa
expeditius indicabit, quando erit scientia tanta sanctorum, ut eis cognoscendarum illarum
poenarum necessaria non sit experientia, sed ea, quae tunc erit plena atque perfecta, ad hoc
quoque sciendum sapientia sola sufficiat (nunc enim ex parte scimus, donec veniat quod perfectum
est 48); dum tamen nullo modo illa corpora talia futura esse credamus, ut nullis ab igne afficiantur
doloribus.

Ignis qui non exstinguetur...
10. 1. Hic occurrit quaerere: Si non erit ignis incorporalis, sicut est animi dolor, sed corporalis, tactu
noxius, ut eo possint corpora cruciari; quomodo in eo erit etiam poena spirituum malignorum? Idem
quippe ignis erit, supplicio scilicet hominum attributus et daemonum, dicente Christo: Discedite a
me, maledicti, in ignem aeternum, qui paratus est diabolo et angelis eius 49. Nisi quia sunt quaedam
sua etiam daemonibus corpora, sicut doctis hominibus visum est, ex isto aere crasso atque umido,
cuius impulsus vento flante sentitur. Quod genus elementi si nihil igne perpeti posset, non ureret
fervefactus in balneis. Ut enim urat, prior uritur facitque cum patitur. Si autem quisquam nulla
habere corpora daemones adseverat, non est de hac re aut laborandum operosa inquisitione aut
contentiosa disputatione certandum. Cur enim non dicamus, quamvis miris, tamen veris modis
etiam spiritus incorporeos posse poena corporalis ignis affligi, si spiritus hominum, etiam ipsi
profecto incorporei, et nunc potuerunt includi corporalibus membris et tunc poterunt corporum
suorum vinculis insolubiliter alligari? Adhaerebunt ergo, si eis nulla sunt corpora, spiritus
daemonum, immo spiritus daemones, licet incorporei corporeis ignibus cruciandi, non ut ignes ipsi,
quibus adhaerebunt, eorum iunctura inspirentur et animalia fiant, quae constent spiritu et corpore,
sed, ut dixi, miris et ineffabilibus modis adhaerendo, accipientes ex ignibus poenam, non dantes
ignibus vitam; quia et iste alius modus, quo corporibus adhaerent spiritus et animalia fiunt, omnino
mirus est nec comprehendi ab homine potest, et hoc ipse homo est.

... daemones et homines excruciat.
382

