occidi quam suis abscidi potuerunt. Devoravit ille filios, ut poetae ferunt, et physici ex hoc
interpretantur quod volunt; ut autem historia prodit, necavit; sed quod ei Poeni suos filios sacrificati
sunt, non recepere Romani. At vero ista Magna deorum Mater etiam Romanis templis castratos
intulit atque istam saevitiam moremque servavit, credita vires adiuvare Romanorum exsecando
virilia virorum. Quid sunt ad hoc malum furta Mercurii, Veneris lascivia, stupra ac turpitudines
ceterorum, quae proferremus de libris, nisi cotidie cantarentur et saltarentur in theatris? Sed haec
quid sunt ad tantum malum, cuius magnitudo Magnae Matri tantummodo competebat? Praesertim
quod illa dicuntur a poetis esse conficta, quasi poetae id etiam finxerint, quod ea sint diis grata et
accepta. Ut ergo canerentur vel scriberentur, sit audacia vel petulantia poetarum; ut vero divinis
rebus et honoribus eisdem imperantibus et extorquentibus numinibus adderentur, quid est nisi
crimen deorum, immo vero confessio daemoniorum et deceptio miserorum? Verum illud, quod de
abscisorum consecratione Mater deum coli meruit, non poetae confinxerunt, sed horrere magis
quam canere maluerunt. Hisne diis selectis quisquam consecrandus est, ut post mortem vivat
beate, quibus consecratus ante mortem honeste non potest vivere, tam foedis superstitionibus
subditus et immundis daemonibus obligatus? Sed haec omnia, inquit, referuntur ad mundum.
Videat ne potius ad immundum. Quid autem non potest referri ad mundum, quod esse
demonstratur in mundo? Nos autem animum quaerimus, qui vera religione confisus non tamquam
deum suum adoret mundum, sed tamquam opus Dei propter Deum laudet mundum, et mundanis
sordibus expiatus mundus perveniat ad Deum, qui condidit mundum.
Christi et Romanorum religio conferuntur ad veram felicitatem (27-35)

Quam deorum dederit explicationem Euhemerus.
27. 1. Istos vero deos selectos videmus quidem clarius innotuisse quam ceteros, non tamen ut
eorum illustrarentur merita, sed ne occultarentur opprobria; unde magis eos homines fuisse
credibile est, sicut non solum poeticae litterae, verum etiam historicae tradiderunt. Nam quod
Vergilius ait:
Primus ab aetherio venit Saturnus Olympo,
Arma Iovis fugiens et regnis exsul ademptis 68,
et quae ad hanc rem pertinentia consequuntur, totam de hoc Euhemerus pandit historiam, quam
Ennius in Latinum vertit eloquium 69; unde quia plurima posuerunt, qui contra huius modi errores
ante nos vel Graeco sermone vel latino scripserunt, non in eo mihi placuit immorari.

Tribus modis errat profana religio.
27. 2. Ipsas physiologias cum considero, quibus docti et acuti homines has res humanas conantur
vertere in res divinas, nihil video nisi ad temporalia terrenaque opera naturamque corpoream vel
etiamsi invisibilem, tamen mutabilem potuisse revocari; quod nullo modo est verus Deus. Hoc
autem si saltem religiositati congruis significationibus ageretur, esset quidem dolendum non his
verum Deum annuntiari atque praedicari, tamen aliquo modo ferendum tam foeda et turpia non
fieri nec iuberi; at nunc cum pro Deo vero, quo solo anima se inhabitante fit felix 70, nefas sit colere
aut corpus aut animam, quanto magis nefarium est ista sic colere, ut nec salutem nec decus
humanum corpus aut anima colentis obtineat! quam ob rem si templo sacerdote sacrificio, quod
vero Deo debetur, colatur aliquod elementum mundi vel creatus aliquis spiritus, etiamsi non
immundus et malus: non ideo malum est, quia illa mala sunt, quibus colitur, sed quia illa talia sunt,
quibus solus ille colendus sit, cui talis cultus servitusque debetur. Si autem stoliditate vel
monstrositate simulacrorum, sacrificiis homicidiorum, coronatione virilium pudendorum, mercede
stuprorum, sectione membrorum, abscisione genitalium, consecratione mollium, festis impurorum
obscenorumque ludorum unum verum Deum, id est omnis animae corporisque Creatorem, colere
se quisque contendat: non ideo peccat, quia non est colendus quem colit, sed quia colendum non ut
colendus est colit. Qui vero et rebus talibus, id est turpibus et scelestis, et non Deum verum, id est
animae corporisque factorem, sed creaturam quamvis non vitiosam colit, sive illa sit anima sive
corpus sive anima simul et corpus, bis peccat in Deum, quod et pro ipso colit, quod non est ipse, et
talibus rebus colit, qualibus nec ipse colendus est nec non ipse. Sed hi quonam modo, id est quam
turpiter nefarieque, coluerint, in promptu est; quid autem vel quos coluerint, esset obscurum, nisi
eorum testaretur historia ea ipsa, quae foeda et turpia confitentur, numinibus terribiliter
exigentibus reddita; unde remotis constat ambagibus nefarios daemones atque immundissimos
spiritus hac omni civili theologia in visendis stolidis imaginibus et per eas possidendis etiam stultis
cordibus invitatos.

Incongrua est quaelibet physica ratio.

111

