31. De opinionibus Varronis, qui reprobata persuasione populari, licet ad notitiam veri Dei non
pervenerit, unum tamen Deum colendum esse censuerit.
32. Ob quam speciem utilitatis principes gentium apud subiectos sibi populos falsas religiones
voluerunt permanere.
33. Quod iudicio et potestate Dei veri omnium regum atque regnorum ordinata sint tempora.
34. De regno Iudaeorum, quod uno et vero Deo institutum atque servatum est, donec in vera
religione manserunt.
LIBER QUARTUS
NIHIL MULTI DII POTUERUNT AD AUGENDUM IMPERIUM
Dominandi libido historice disseritur (1-7)

Quid de diis et moribus dixerimus...
1. De civitate Dei dicere exorsus prius respondendum putavi eius inimicis, qui terrena gaudia
consectantes rebusque fugacibus inhiantes, quidquid in eis triste misericordia potius admonentis
Dei quam punientis severitate patiuntur, religioni increpitant Christianae, quae una est salubris et
vera religio. Et quoniam, cum sit in eis etiam vulgus indoctum, velut doctorum auctoritate in odium
nostrum gravius irritantur, existimantibus imperitis ea, quae suis temporibus insolite acciderint, per
alia retro tempora accidere non solere, eorumque opinionem etiam his, qui eam falsam esse
noverunt, ut adversus nos iusta murmura habere videantur, suae scientiae dissimulatione
firmantibus: de libris, quos auctores eorum ad cognoscendam praeteritorum temporum historiam
memoriae mandaverunt, longe aliter esse quam putant demonstrandum fuit et simul docendum
deos falsos, quos vel palam colebant vel occulte adhuc colunt, eos esse immundissimos spiritus et
malignissimos ac fallacissimos daemones, usque adeo, ut aut veris aut fictis etiam, suis tamen
criminibus delectentur, quae sibi celebrari per sua festa voluerunt, ut a perpetrandis damnabilibus
factis humana revocari non possit infirmitas, dum ad haec imitanda velut divina praebetur
auctoritas. Haec non ex nostra coniectura probavimus, sed partim ex recenti memoria, quia et ipsi
vidimus talia ac talibus numinibus exhiberi, partim ex litteris eorum, qui non tamquam in
contumeliam, sed tamquam in honorem deorum suorum ista conscripta posteris reliquerunt, ita ut
vir doctissimus apud eos Varro et gravissimae auctoritatis, cum rerum humanarum atque divinarum
dispertitos faceret libros, alios humanis, alios divinis pro sua cuiusque rei dignitate distribuens non
saltem in rebus humanis, sed in rebus divinis ludos scaenicos poneret 1, cum utique, si tantummodo
boni et honesti homines in civitate essent, nec in rebus humanis ludi scaenici esse debuissent.
Quod profecto non auctoritate sua fecit, sed quoniam eos Romae natus et educatus in divinis rebus
invenit. Et quoniam in fine primi libri, quae deinceps dicenda essent, breviter posuimus et ex his
quaedam in duobus consequentibus diximus, exspectationi legentium quae restant reddenda
cognoscimus.

...et de temporum atque naturae calamitatibus.
2. Promiseramus ergo quaedam nos esse dicturos adversus eos, qui Romanae rei publicae clades in
religionem nostram referunt, et commemoraturos quaecumque et quantacumque occurrere
potuissent vel satis esse viderentur mala, quae illa civitas pertulit vel ad eius imperium provinciae
pertinentes, antequam eorum sacrificia prohibita fuissent; quae omnia procul dubio nobis
tribuerent, si iam vel illis clareret nostra religio vel ita eos a sacris sacrilegis prohiberet. Haec in
secundo et tertio libro satis, quantum existimo, absolvimus, in secundo agentes de malis morum,
quae mala vel sola vel maxima deputanda sunt, in tertio autem de his malis, quae stulti sola
perpeti exhorrent, corporis videlicet externarumque rerum, quae plerumque patiuntur et boni; illa
vero mala non dico patienter, sed libenter habent, quibus ipsi fiunt mali. Et quam pauca dixi de sola
ipsa civitate atque eius imperio! nec inde omnia usque ad Caesarem Augustum. Quid, si
commemorare voluissem et exaggerare illa mala, quae non sibi invicem homines faciunt, sicut sunt
vastationes eversionesque bellantium, sed ex ipsius mundi elementis terrenis accidunt rebus (quae
uno loco Apuleius breviter stringit in eo libello quem De mundo scripsit, terrena omnia dicens
mutationes, conversiones et interitus habere; namque immodicis tremoribus terrarum, ut verbis
eius utar, dissiluisse humum et interceptas urbes cum populis dicit; abruptis etiam imbribus
prolutas totas esse regiones; illas etiam, quae prius fuerant continentes, hospitibus atque advenis

55

