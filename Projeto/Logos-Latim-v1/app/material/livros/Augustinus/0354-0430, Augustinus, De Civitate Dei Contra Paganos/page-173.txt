17. Propter naturam igitur, non propter malitiam diaboli, dictum recte intellegimus: Hoc est initium
figmenti Domini 40. Quia sine dubio, ubi est vitium malitiae, natura non vitiata praecessit. Vitium
autem ita contra naturam est, ut non possit nisi nocere naturae. Non itaque esset vitium recedere a
Deo, nisi naturae, cuius id vitium est, potius competeret esse cum Deo. Quapropter etiam voluntas
mala grande testimonium est naturae bonae. Sed Deus sicut naturarum bonarum optimus creator
est, ita malarum voluntatum iustissimus ordinator; ut, cum illae male utuntur naturis bonis, ipse
bene utatur etiam voluntatibus malis. Itaque fecit, ut diabolus institutione illius bonus, voluntate
sua malus, in inferioribus ordinatus illuderetur ab angelis eius, id est, ut prosint temptationes eius
sanctis, quibus eas obesse desiderat. Et quoniam Deus, cum eum conderet, futurae malignitatis
eius non erat utique ignarus et praevidebat quae bona de malo eius esset ipse facturus: propterea
Psalmus ait: Draco hic, quem finxisti ad illudendum ei 41, ut in eo ipso quod eum finxit, licet per
suam bonitatem bonum, iam per suam praescientiam praeparasse intellegatur quo modo illo
uteretur et malo.

Deo ordinante res antithetae sunt.
18. Neque enim Deus ullum, non dico angelorum, sed vel hominum crearet, quem malum futurum
esse praescisset, nisi pariter nosset quibus eos bonorum usibus commodaret atque ita ordinem
saeculorum tamquam pulcherrimum carmen etiam ex quibusdam quasi antithetis honestaret.
Antitheta enim quae appellantur in ornamentis elocutionis sunt decentissima, quae latine ut
appellentur opposita, vel, quod expressius dicitur, contraposita, non est apud nos huius vocabuli
consuetudo, cum tamen eisdem ornamentis locutionis etiam sermo latinus utatur, immo linguae
omnium gentium. His antithetis et Paulus apostolus in secunda ad Corinthios epistula illum locum
suaviter explicat, ubi dicit: Per arma iustitiae dextra et sinistra; per gloriam et ignobilitatem, per
infamiam et bonam famam; ut seductores et veraces, ut qui ignoramur et cognoscimur; quasi
morientes, et ecce vivimus; ut coherciti, et non mortificati; ut tristes, semper autem gaudentes;
sicut egeni, multos autem ditantes; tamquam nihil habentes, et omnia possidentes 42. Sicut ergo
ista contraria contrariis opposita sermonis pulchritudinem reddunt: ita quadam non verborum, sed
rerum eloquentia contrariorum oppositione saeculi pulchritudo componitur. Apertissime hoc
positum est in libro Ecclesiastico isto modo: Contra malum bonum est et contra mortem vitam; sic
contra pium peccator. Et sic intuere in omnia opera Altissimi, bina bina, unum contra unum 43.

Inter bonos et malos angelos lux et tenebrae.
19. Quamvis itaque divini sermonis obscuritas etiam ad hoc sit utilis, quod plures sententias
veritatis parit et in lucem notitiae producit, dum alius eum sic, alius sic intellegit; ita tamen ut, quod
in obscuro loco intellegitur, vel attestatione rerum manifestarum vel aliis locis minime dubiis
asseratur; sive, cum multa tractantur, ad id quoque perveniatur, quod sensit ille qui scripsit, sive id
lateat, sed ex occasione tractandae profundae obscuritatis alia quaedam vera dicantur: non mihi
videtur ab operibus Dei absurda sententia, si, cum lux prima illa facta est, angeli creati
intelleguntur, inter sanctos angelos et immundos fuisse discretum, ubi dictum est: Et divisit Deus
inter lucem et tenebras; et vocavit Deus lucem diem et tenebras vocavit noctem 44. Solus quippe
ille ista discernere potuit, qui potuit etiam priusquam caderent praescire casuros et privatos lumine
veritatis in tenebrosa superbia remansuros. Nam inter istum nobis notissimum diem et noctem, id
est inter hanc lucem et has tenebras, vulgatissima sensibus nostris luminaria caeli ut dividerent
imperavit: Fiant, inquit, luminaria in firmamento caeli, ut luceant super terram et dividant inter
diem et noctem; et paulo post: Et fecit, inquit, Deus duo luminaria magna, luminare maius in
principia diei, et luminare minus in principia noctis, et stellas; et posuit illa Deus in firmamento caeli
lucere super terram et praeesse diei et nocti et dividere inter lucem et tenebras 45. Inter illam vero
lucem, quae sancta societas angelorum est illustratione veritatis intellegibiliter fulgens, et ei
contrarias tenebras, id est malorum angelorum aversorum a luce iustitiae taeterrimas mentes, ipse
dividere potuit, cui etiam futurum non naturae, sed voluntatis malum occultum aut incertum esse
non potuit.

Tenebrae fuerunt in mundo et in angelis.
20. Denique nec illud est praetereundum silentio, quod, ubi dixit Deus: Fiat lux, et facta est lux,
continuo subiunctum est: Et vidit Deus lucem quia bona est 46; non postea quam separavit inter
lucem et tenebras et vocavit lucem diem et tenebras noctem, ne simul cum luce etiam talibus
tenebris testimonium placiti sui perhibuisse videretur. Nam ubi tenebrae inculpabiles sunt, inter
quas et lucem istam his oculis conspicuam luminaria caeli dividunt, non ante, sed post infertur: Et
vidit Deus quia bonum est. Posuit illa, inquit, in firmamento caeli lucere super terram et praeesse
diei et nocti et separare inter lucem et tenebras. Et vidit Deus quia bonum est 47. Utrumque placuit,

173

