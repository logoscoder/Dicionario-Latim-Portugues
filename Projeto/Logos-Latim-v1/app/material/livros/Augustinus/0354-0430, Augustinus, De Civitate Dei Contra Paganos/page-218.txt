9. 1. Verum his philosophis, quod ad istam quaestionem de animi perturbationibus attinet, iam
respondimus in nono huius operis libro 60, ostendentes eos non tam de rebus, quam de verbis
cupidiores esse contentionis quam veritatis. Apud nos autem iuxta Scripturas sanctas sanamque
doctrinam cives sanctae civitatis Dei in huius vitae peregrinatione secundum Deum viventes
metuunt cupiuntque, dolent gaudentque, et quia rectus est amor eorum, istas omnes affectiones
rectas habent. Metuunt poenam aeternam, cupiunt vitam aeternam; dolent in re, quia ipsi in
semetipsis adhuc ingemiscunt adoptionem exspectantes, redemptionem corporis sui 61; gaudent in
spe, quia fiet sermo, qui scriptus est: Absorpta est mors in victoriam 62. Item metuunt peccare,
cupiunt perseverare; dolent in peccatis, gaudent in operibus bonis. Ut enim metuant peccare,
audiunt: Quoniam abundabit iniquitas, refrigescet caritas multorum 63; ut cupiant perseverare,
audiunt quod scriptum est: Qui perseveraverit usque in finem, hic salvus erit 64; ut doleant in
peccatis, audiunt: Si dixerimus quia peccatum non habemus, nos ipsos seducimus, et veritas in
nobis non est 65; ut gaudeant in operibus bonis, audiunt: Hilarem datorem diligit Deus 66. Item sicuti
se infirmitas eorum firmitasque habuerit, metuunt temptari, cupiunt temptari; dolent in
temptationibus, gaudent in temptationibus. Ut enim metuant temptari, audiunt: Si quis
praeoccupatus fuerit in aliquo delicto, vos, qui spiritales estis, instruite huiusmodi in spiritu
mansuetudinis, intendens te ipsum, ne et tu tempteris 67; ut autem cupiant temptari, audiunt
quemdam virum fortem civitatis Dei dicentem: Proba me, Domine, et tempta me; ure renes meos
et cor meum 68; ut doleant in temptationibus, vident Petrum flentem 69; ut gaudeant in
temptationibus, audiunt Iacobum dicentem: Omne gaudium existimate, fratres mei, cum in
temptationes varias incideritis 70.

in Paulo...
9. 2. Non solum autem propter se ipsos his moventur affectibus, verum etiam propter eos, quos
liberari cupiunt et ne pereant metuunt, et dolent si pereunt et gaudent si liberantur. Illum quippe
optimum et fortissimum virum, qui in suis infirmitatibus gloriatur 71, ut eum potissimum
commemoremus, qui in ecclesiam Christi ex gentibus venimus, doctorem gentium in fide et
veritate, qui et plus omnibus suis coapostolis laboravit 72 et pluribus epistulis populos Dei, non eos
tantum, qui praesentes ab illo videbantur, verum etiam illos, qui futuri praevidebantur, instruxit;
illum, inquam, virum, athletam Christi, doctum ab illo, unctum de illo 73, crucifixum cum illo 74,
gloriosum in illo, in theatro huius mundi, cui spectaculum factus est et angelis et hominibus 75,
legitime magnum agonem certantem et palmam supernae vocationis in anteriora sectantem 76,
oculis fidei libentissime spectant gaudere cum gaudentibus, flere cum flentibus 77, foris habentem
pugnas, intus timores 78, cupientem dissolvi et esse cum Christo 79, desiderantem videre Romanos,
ut aliquem fructum habeat et in illis, sicut et in ceteris gentibus 80, aemulantem Corinthios et ipsa
aemulatione metuentem, ne seducantur eorum mentes a castitate, quae in Christo est 81, magnam
tristitiam et continuum dolorem cordis de Israelitis habentem 82, quod ignorantes Dei iustitiam et
suam volentes constituere iustitiae Dei non essent subiecti 83; nec solum dolorem, verum etiam
luctum suum denuntiantem quibusdam, qui ante peccaverunt et non egerunt paenitentiam super
immunditia et fornicationibus suis 84.

in Christo Domino.
9. 3. Hi motus, hi affectus de amore boni et de sancta caritate venientes si vitia vocanda sunt,
sinamus, ut ea, quae vere vitia sunt, virtutes vocentur. Sed cum rectam rationem sequantur istae
affectiones, quando ubi oportet adhibentur, quis eas tunc morbos seu vitiosas passiones audeat
dicere? Quamobrem etiam ipse Dominus in forma servi agere vitam dignatus humanam 85, sed
nullum habens omnino peccatum adhibuit eas, ubi adhibendas esse iudicavit. Neque enim, in quo
verum erat hominis corpus et verus hominis animus, falsus erat humanus affectus. Cum ergo eius
in Evangelio ista referuntur, quod super duritia cordis Iudaeorum 86 cum ira contristatus sit, quod
dixerit: Gaudeo propter vos, ut credatis 87, quod Lazarum suscitaturus etiam lacrimas fuderit 88,
quod concupiverit cum discipulis suis manducare pascha 89, quod propinquante passione tristis
fuerit anima eius 90 : non falso utique referuntur. Verum ille hos motus certae dispensationis gratia
ita cum voluit suscepit animo humano, ut cum voluit factus est homo.

Quid de impassibilitate Stoicorum sentiendum.
9. 4. Proinde, quod fatendum est, etiam cum rectas et secundum Deum habemus has affectiones,
huius vitae sunt, non illius, quam futuram speramus, et saepe illis etiam inviti cedimus. Itaque
aliquando, quamvis non culpabili cupiditate, sed laudabili caritate moveamur, etiam dum nolumus

218

