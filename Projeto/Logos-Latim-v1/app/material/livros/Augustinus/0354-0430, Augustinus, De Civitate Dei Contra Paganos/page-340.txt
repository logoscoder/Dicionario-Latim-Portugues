aeterna promissa sunt, terrenisque rebus ac temporalibus tamquam peregrina utitur, non quibus
capiatur et avertatur quo tendit in Deum, sed quibus sustentetur ad facilius toleranda minimeque
augenda onera corporis corruptibilis, quod aggravat animam 47. Idcirco rerum vitae huic mortali
necessariarum utrisque hominibus et utrique domui communis est usus; sed finis utendi cuique
suus proprius multumque diversus. Ita etiam terrena civitas, quae non vivit ex fide, terrenam
pacem appetit in eoque defigit imperandi oboediendique concordiam civium, ut sit eis de rebus ad
mortalem vitam pertinentibus humanarum quaedam compositio voluntatum. Civitas autem
caelestis vel potius pars eius, quae in hac mortalitate peregrinatur et vivit ex fide, etiam ista pace
necesse est utatur, donec ipsa, cui talis pax necessaria est, mortalitas transeat; ac per hoc, dum
apud terrenam civitatem velut captivam vitam suae peregrinationis agit, iam promissione
redemptionis et dono spiritali tamquam pignore accepto legibus terrenae civitatis, quibus haec
administrantur, quae sustentandae mortali vitae accommodata sunt, obtemperare non dubitat, ut,
quoniam communis est ipsa mortalitas, servetur in rebus ad eam pertinentibus inter civitatem
utramque concordia. Verum quia terrena civitas habuit quosdam suos sapientes, quos divina
improbat disciplina, qui vel suspicati vel decepti a daemonibus crederent multos deos conciliandos
esse rebus humanis atque ad eorum diversa quodam modo officia diversa subdita pertinere, ad
alium corpus, ad alium animum, inque ipso corpore ad alium caput, ad alium cervicem et cetera
singula ad singulos; similiter in animo ad alium ingenium, ad alium doctrinam, ad alium iram, ad
alium concupiscentiam; inque ipsis rebus vitae adiacentibus ad alium pecus, ad alium triticum, ad
alium vinum, ad alium oleum, ad alium silvas, ad alium nummos, ad alium navigationem, ad alium
bella atque victorias, ad alium coniugia, ad alium partum ac fecunditatem et ad alios alia cetera;
caelestis autem civitas cum unum Deum solum colendum nosset eique tantum modo serviendum
servitute illa, quae Graece
dicitur et non nisi Deo debetur, fideli pietate censeret; factum
est, ut religionis leges cum terrena civitate non posset habere communes proque his ab ea
dissentire haberet necesse atque oneri esse diversa sentientibus eorumque iras et odia et
persecutionum impetus sustinere, nisi cum animos adversantium aliquando terrore suae
multitudinis et semper divino adiutorio propulsaret. Haec ergo caelestis civitas dum peregrinatur in
terra, ex omnibus gentibus cives evocat atque in omnibus linguis peregrinam colligit societatem,
non curans quidquid in moribus, legibus institutisque diversum est, quibus pax terrena vel
conquiritur vel tenetur, nihil eorum rescindens vel destruens, immo etiam servans ac sequens,
quod licet diversum in diversis nationibus, ad unum tamen eumdemque finem terrenae pacis
intenditur, si religionem, qua unus summus et verus Deus colendus docetur, non impedit. Utitur
ergo etiam caelestis civitas in hac sua peregrinatione pace terrena et de rebus ad mortalem
hominum naturam pertinentibus humanarum voluntatum compositionem, quantum salva pietate ac
religione conceditur, tuetur atque appetit eamque terrenam pacem refert ad caelestem pacem,
quae vere ita pax est, ut rationalis dumtaxat creaturae sola pax habenda atque dicenda sit,
ordinatissima scilicet et concordissima societas fruendi Deo et invicem in Deo; quo cum ventum
erit, non erit vita mortalis, sed plane certeque vitalis, nec corpus animale, quod dum corrumpitur,
aggravat animam, sed spiritale sine ulla indigentia ex omni parte subditum voluntati. Hanc pacem,
dum peregrinatur in fide, habet atque ex hac fide iuste vivit, cum ad illam pacem adipiscendam
refert quidquid bonarum actionum gerit erga Deum et proximum, quoniam vita civitatis utique
socialis est.

Contra Academicos quae sint dubitatio, evidentia, opinio.
18. Quod autem attinet ad illam differentiam, quam de Academicis novis Varro adhibuit, quibus
incerta sunt omnia 48, omnino civitas Dei talem dubitationem tamquam dementiam detestatur,
habens de rebus, quas mente atque ratione comprehendit, etiamsi parvam propter corpus
corruptibile, quod aggravat animam (quoniam, sicut dicit Apostolus: Ex parte scimus 49), tamen
certissimam scientiam, creditque sensibus in rei cuiusque evidentia, quibus per corpus animus
utitur, quoniam miserabilius fallitur, qui numquam putat eis esse credendum 50; credit etiam
Scripturis sanctis et veteribus et novis, quas "Canonicas" appellamus, unde fides ipsa concepta est,
ex qua iustus vivit 51; per quam sine dubitatione ambulamus, quamdiu peregrinamur a Domino 52;
qua salva atque certa de quibusdam rebus, quas neque sensu neque ratione percepimus neque
nobis per Scripturam canonicam claruerunt nec per testes, quibus non credere absurdum est, in
nostram notitiam pervenerunt, sine iusta reprehensione dubitamus.

Contra Cynicos in caritate componenda sunt otium, negotium et utrumque.
19. Nihil sane ad istam pertinet civitatem quo habitu vel more vivendi, si non est contra divina
praecepta, istam fidem, qua pervenitur ad Deum, quisque sectetur; unde ipsos quoque philosophos,
quando Christiani fiunt, non habitum vel consuetudinem victus, quae nihil impedit religionem, sed
falsa dogmata mutare compellit. Unde illam quam Varro adhibuit ex Cynicis differentiam 53, si nihil
turpiter atque intemperanter agat, omnino non curat. Ex tribus vero illis vitae generibus, otioso,

340

