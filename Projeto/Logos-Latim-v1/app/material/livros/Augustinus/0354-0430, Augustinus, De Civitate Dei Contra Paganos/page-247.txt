longi homines erant, quam longissimos videre consuevimus. Potuerunt igitur gigantes nasci, et
prius quam filii Dei, qui et angeli Dei dicti sunt, filiabus hominum, hoc est secundum hominem
viventium, miscerentur; filii scilicet Seth filiis Cain. Nam et canonica Scriptura sic loquitur, in quo
libro haec legimus, cuius verba ista sunt: Et factum est, postquam coeperunt homines multi fieri
super terram, et filiae natae sunt illis; videntes autem angeli Dei filias hominum, quia bonae sunt,
sumpserunt sibi uxores ex omnibus quas elegerunt. Et dixit Dominus Deus: Non permanebit spiritus
meus in hominibus his in aeternum, propter quod caro sunt. Erunt autem dies eorum centum viginti
anni. Gigantes autem erant super terram in diebus illis et post illud, cum intrarent filii Dei ad filias
hominum, et generabant sibi; illi erant gigantes a saeculo homines nominati 121. Haec libri verba
divini satis indicant iam illis diebus fuisse gigantes super terram, quando filii Dei acceperunt uxores
filias hominum, cum eas amarent bonas, id est pulchras. Consuetudo quippe Scripturae huius est,
etiam speciosos corpore bonos vocare. Sed et postquam hoc factum est, nati sunt gigantes. Sic
enim ait: Gigantes autem erant super terram in diebus illis et post illud, cum intrarent filii Dei ad
filias hominum. Ergo et ante illis diebus et post illud. Quod autem ait: Et generabant sibi, satis
ostendit, quod prius, antequam sic caderent filii Dei, Deo generabant, non sibi, id est non
dominante libidine coeundi, sed serviente officio propagandi; non familiam fastus sui, sed cives
civitatis Dei, quibus annuntiarent tamquam angeli Dei, ut ponerent in Deo spem suam 122, similes
illius, qui natus est de Seth, filius resurrectionis, et speravit invocare nomen Domini Dei; in qua spe
essent cum suis posteris coheredes aeternorum bonorum et sub Deo patre fratres filiorum.

Quidam homines angeli Dei appellantur.
23. 3. Non autem illos ita fuisse angelos Dei, ut homines non essent, sicut quidam putant, sed
homines procul dubio fuisse, Scriptura ipsa sine ulla ambiguitate declarat. Cum enim praemissum
esset, quod videntes angeli Dei filias hominum, quia bonae sunt, sumpserunt sibi uxores ex
omnibus quas elegerunt, mox adiunctum est: Et dixit Dominus Deus: Non permanebit spiritus meus
in hominibus his in aeternum, propter quod caro sunt 123. Spiritu Dei quippe fuerant facti angeli Dei
et filii Dei, sed declinando ad inferiora dicuntur homines nomine naturae, non gratiae; dicuntur et
caro desertores spiritus et deserendo deserti. Et Septuaginta quidem interpretes et angelos Dei
dixerunt istos et filios Dei; quod quidem non omnes codices habent; nam quidam nisi filios Dei non
habent. Aquila autem, quem interpretem Iudaei ceteris anteponunt, non angelos Dei, nec filios Dei,
sed filios deorum interpretatus est 124. Utrumque autem verum est. Nam et filii Dei erant, sub quo
patre suorum patrum etiam fratres erant; et filii deorum, quoniam diis geniti erant, cum quibus et
ipsi dii erant iuxta illud Psalmi: Ego dixi: Dii estis et filii Excelsi omnes 125. Merito enim creduntur
Septuaginta interpretes accepisse propheticum spiritum, ut, si quid eius auctoritate mutarent atque
aliter quam erat quod interpretabantur dicerent, neque hoc divinitus dictum esse dubitaretur.
Quamvis hoc in hebraeo esse perhibeatur ambiguum, ut et filii Dei et filii deorum posset
interpretari.

Quid de gigantibus in libris apocryphis dicatur.
23. 4. Omittamus igitur earum scripturarum fabulas, quae apocryphae nuncupantur, eo quod
earum occulta origo non claruit patribus, a quibus usque ad nos auctoritas veracium Scripturarum
certissima et notissima successione pervenit. In his autem apocryphis etsi invenitur aliqua veritas,
tamen propter multa falsa nulla est canonica auctoritas. Scripsisse quidem nonnulla divine illum
Enoch, septimum ab Adam, negare non possumus, cum hoc in epistula canonica Iudas apostolus
dicat 126. Sed non frustra non sunt in eo canone Scripturarum, qui servabatur in templo Hebraei
populi succedentium diligentia sacerdotum, nisi quia ob antiquitatem suspectae fidei iudicata sunt,
nec utrum haec essent, quae ille scripsisset, poterat inveniri, non talibus proferentibus, qui ea per
seriem successionis reperirentur rite servasse. Unde illa, quae sub eius nomine proferuntur et
continent istas de gigantibus fabulas, quod non habuerint homines patres, recte a prudentibus
iudicantur non ipsius esse credenda; sicut multa sub nominibus et aliorum Prophetarum et
recentiora sub nominibus Apostolorum ab haereticis proferuntur, quae omnia nomine
apocryphorum ab auctoritate canonica diligenti examinatione remota sunt. Igitur secundum
Scripturas canonicas hebraeas atque christianas multos gigantes ante diluvium fuisse non dubium
est, et hos fuisse cives terrigenae societatis hominum; Dei autem filios, qui secundum carnem de
Seth propagati sunt, in hanc societatem deserta iustitia declinasse. Nec mirandum est, quod etiam
de ipsis gigantes nasci potuerunt. Neque enim omnes gigantes, sed magis multi utique tunc
fuerunt, quam post diluvium temporibus ceteris. Quos propterea creare placuit Creatori, ut etiam
hinc ostenderetur non solum pulchritudines, verum etiam magnitudines et fortitudines corporum
non magni pendendas esse sapienti, qui spiritalibus atque immortalibus longe melioribus atque
firmioribus et bonorum propriis, non bonorum malorumque communibus beatificatur bonis. Quam
rem alius propheta commendans ait: Ibi fuerunt gigantes illi nominati, qui ab initio fuerunt

247

