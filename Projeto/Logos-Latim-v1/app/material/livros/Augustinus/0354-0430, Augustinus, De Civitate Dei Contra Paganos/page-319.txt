quorum plerique utrum alia sit aliqua ignorant. Ex hac Septuaginta interpretatione etiam in latinam
linguam interpretatum est, quod Ecclesiae Latinae tenent; quamvis non defuerit temporibus nostris
presbyter Hieronymus, homo doctissimus et omnium trium linguarum peritus, qui non ex graeco,
sed ex hebraeo in latinum eloquium easdem Scripturas converterit. Sed eius tam litteratum
laborem quamvis Iudaei fateantur esse veracem, Septuaginta vero interpretes in multis errasse
contendant: tamen Ecclesiae Christi tot hominum auctoritati ab Eleazaro tunc pontifice ad hoc
tantum opus electorum neminem iudicant praeferendum; quia, etsi non in eis unus apparuisset
Spiritus sine dubitatione divinus, sed inter se verba interpretationis suae Septuaginta docti more
hominum contulissent, ut, quod placuisset omnibus, hoc maneret, nullus eis unus interpres debuit
anteponi; cum vero tantum in eis signum divinitatis apparuit, profecto quisquis alius illarum
Scripturarum ex hebraea in quamlibet aliam linguam interpres est verax, aut congruit illis
Septuaginta interpretibus, aut si non congruere videtur, altitudo ibi prophetica esse credenda est.
Spiritus enim, qui in Prophetis erat, quando illa dixerunt, idem ipse erat etiam in Septuaginta viris,
quando illa interpretati sunt; qui profecto auctoritate divina et aliud dicere potuit, tamquam
propheta ille utrumque dixisset, quia utrumque idem Spiritus diceret, et hoc ipsum aliter, ut, si non
eadem verba, idem tamen sensus bene intellegentibus dilucesceret, et aliquid praetermittere et
aliquid addere, ut etiam hinc ostenderetur non humanam fuisse in illo opere servitutem, quam
verbis debebat interpres, sed divinam potius potestatem, quae mentem replebat et regebat
interpretis. Nonnulli autem codices graecos interpretationis Septuaginta ex hebraeis codicibus
emendandos putarunt; nec tamen ausi sunt detrahere, quod Hebraei non habebant et Septuaginta
posuerunt; sed tantummodo addiderunt, quae in hebraeis inventa apud Septuaginta non erant,
eaque signis quibusdam in stellarum modum factis ad capita eorumdem versuum notaverunt, quae
signa asteriscos vocant. Illa vero, quae non habent hebraei, habent autem Septuaginta, similiter ad
capita versuum iacentibus virgulis, sicut scribuntur unciae, signaverunt. Et multi codices has notas
habentes usquequaque diffusi sunt et latini. Quae autem non praetermissa vel addita, sed aliter
dicta sunt, sive alium sensum faciant etiam ipsum non abhorrentem, sive alio modo eumdem
sensum explicare monstrentur, nisi utrisque codicibus inspectis nequeunt reperiri. Si ergo, ut
oportet, nihil aliud intueamur in Scripturis illis, nisi quid per homines dixerit Dei Spiritus, quidquid
est in hebraeis codicibus et non est apud interpretes Septuaginta, noluit ea per istos, sed per illos
Prophetas Dei Spiritus dicere. Quidquid vero est apud Septuaginta, in hebraeis autem codicibus non
est, per istos ea maluit quam per illos idem Spiritus dicere, sic ostendens utrosque fuisse
prophetas. Isto enim modo alia per Isaiam, alia per Ieremiam, alia per alium aliumque prophetam
vel aliter eadem per hunc ac per illum dixit, ut voluit. Quidquid porro apud utrosque invenitur, per
utrosque dicere voluit unus atque idem Spiritus; sed ita ut illi praecederent prophetando, isti
sequerentur prophetice illos interpretando; quia sicut in illis vera et concordantia dicentibus unus
pacis Spiritus fuit, sic et in istis non secum conferentibus et tamen tamquam ore uno cuncta
interpretantibus idem Spiritus unus apparuit.

Septuaginta codicibus hebraeis non discrepant.
44. Sed ait aliquis: Quomodo sciam quid Ionas propheta dixerit Ninivitis, utrum: Triduum, et Ninive
evertetur, an: Quadraginta dies 178 ? Quis enim non videat non potuisse utrumque tunc dici a
Propheta, qui missus fuerat terrere comminatione imminentis exitii civitatem? Cui si tertio die
fuerat futurus interitus, non utique quadragesimo die; si autem quadragesimo, non utique tertio. Si
ergo a me quaeritur, quid horum Ionas dixerit, hoc puto potius quod legitur in hebraeo:
Quadraginta dies, et Ninive evertetur. Septuaginta quippe longe posterius interpretati aliud dicere
potuerunt, quod tamen ad rem pertineret et in unum eumdemque sensum, quamvis sub altera
significatione, concurreret, admoneretque lectorem utraque auctoritate non spreta ab historia sese
attollere ad ea requirenda, propter quae significanda historia ipsa conscripta est. Gesta sunt quippe
illa in Ninive civitate, sed aliquid etiam significaverunt, quod modum illius civitatis excedat; sicut
gestum est, quod ipse propheta in ventre ceti triduo fuit 179, et tamen alium significavit in profundo
inferni triduo futurum, qui Dominus est omnium Prophetarum 180. Quapropter si per illam civitatem
recte accipitur Ecclesia gentium prophetice figurata, eversa scilicet per paenitentiam, ut qualis
fuerat iam non esset, hoc quoniam per Christum factum est in Ecclesia gentium, cuius illa Ninive
figuram gerebat, sive per quadraginta dies sive per triduum idem ipse significatus est Christus; per
quadraginta scilicet, quia tot dies peregit cum discipulis suis post resurrectionem et ascendit in
caelum; per triduum vero, quia die tertio resurrexit; tamquam lectorem nihil aliud quam historiae
rerum gestarum inhaerere cupientem de somno excitaverint Septuaginta interpretes iidemque
Prophetae ad perscrutandam altitudinem prophetiae et quodammodo dixerint: In quadraginta
diebus ipsum quaere, in quo et triduum potueris invenire; illud in ascensione, hoc in eius
resurrectione reperies. Propter quod utroque numero significari convenientissime potuit, quorum
unum per Ionam prophetam, alterum per Septuaginta interpretum prophetiam, tamen unus atque
idem Spiritus dixit. Longitudinem fugio, ut non haec per multa demonstrem, in quibus ab hebraica
veritate putantur Septuaginta interpretes discrepare et bene intellecti inveniuntur esse concordes.
Unde etiam ego pro meo modulo vestigia sequens Apostolorum, quia et ipsi ex utrisque, id est ex

319

