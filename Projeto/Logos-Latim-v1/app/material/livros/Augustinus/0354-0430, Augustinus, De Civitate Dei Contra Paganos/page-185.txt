misera fieret. Huius porro malae voluntatis causa efficiens si quaeratur, nihil invenitur. Quid est
enim quod facit voluntatem malam, cum ipsa faciat opus malum? Ac per hoc mala voluntas
efficiens est operis mali, malae autem voluntatis efficiens nihil est. Quoniam si res aliqua est, aut
habet aut non habet aliquam voluntatem; si habet, aut bonam profecto habet aut malam; si bonam,
quis ita desipiat, ut dicat quod bona voluntas faciat voluntatem malam? Erit enim, si ita est, bona
voluntas causa peccati, quo absurdius putari nihil potest. Si autem res ista, quae putatur facere
voluntatem malam, ipsa quoque habet voluntatem malam, etiam eam quae fecerit res
consequenter interrogo, atque ita, ut sit aliquis inquirendi modus, causam primae malae voluntatis
inquiro. Non est enim prima voluntas mala, quam fecit voluntas mala; sed illa prima est, quam nulla
fecit. Nam si praecessit a qua fieret, illa prior est, quae alteram fecit. Si respondetur quod eam nulla
res fecerit et ideo semper fuerit: quaero utrum in aliqua natura fuerit. Si enim in nulla fuit, omnino
non fuit; si autem in aliqua, vitiabat eam et corrumpebat eratque illi noxia ac per hoc bono
privabat. Et ideo in mala natura voluntas mala esse non poterat, sed in bona, mutabili tamen, cui
vitium hoc posset nocere. Si enim non nocuit, non utique vitium fuit, ac per hoc nec mala voluntas
fuisse dicenda est. Porro si nocuit, bonum auferendo vel minuendo utique nocuit. Non igitur esse
potuit sempiterna voluntas mala in ea re, in qua bonum naturale praecesserat, quod mala voluntas
nocendo posset adimere. Si ergo non erat sempiterna, quis eam fecerit quaero. Restat ut dicatur,
quod ea res fecerit malam voluntatem, in qua nulla voluntas fuit. Haec utrum superior sit, requiro,
an inferior, an aequalis. Sed superior utique melior; quo modo ergo nullius, ac non potius bonae
voluntatis? Hoc idem profecto et aequalis. Duo quippe quamdiu sunt pariter voluntatis bonae, non
facit alter in altero voluntatem malam. Relinquitur ut inferior res, cui nulla voluntas est, fecerit
angelicae naturae, quae prima peccavit, voluntatem malam. Sed etiam res ipsa quaecumque est
inferior usque ad infimam terram, quoniam natura et essentia est, procul dubio bona est, habens
modum et speciem suam in genere atque ordine suo. Quo modo ergo res bona efficiens est
voluntatis malae? Quo modo, inquam, bonum est causa mali? Cum enim se voluntas relicto
superiore ad inferiora convertit, efficitur mala, non quia malum est, quo se convertit, sed quia
perversa est ipsa conversio. Idcirco non res inferior voluntatem malam fecit, sed rem inferiorem
prave atque inordinate, ipsa quia facta est, appetivit. Si enim aliqui duo aequaliter affecti animo et
corpore videant unius corporis pulchritudinem, qua visa unus eorum ad illicite fruendum moveatur,
alter in voluntate pudica stabilis perseveret, quid putamus esse causae, ut in illo fiat, in illo non fiat
voluntas mala? Quae illam res fecit in quo facta est? Neque enim pulchritudo illa corporis; nam eam
non fecit in ambobus, quando quidem amborum non dispariliter occurrit aspectibus. An caro
intuentis in causa est? cur non et illius? An vero animus? cur non utriusque? Ambos enim et animo
et corpore aequaliter affectos fuisse praediximus. An dicendum est alterum eorum occulta maligni
spiritus suggestione temptatum, quasi non eidem suggestioni et qualicumque suasioni propria
voluntate consenserit? Hanc igitur consensionem, hanc malam quam male suadenti adhibuit
voluntatem quae in eo res fecerit, quaerimus. Nam ut hoc quoque impedimentum ab ista
quaestione tollatur, si eadem temptatione ambo temptentur, et unus ei cedat atque consentiat,
alter idem qui fuerat perseveret: quid aliud apparet, nisi unum noluisse, alterum voluisse a castitate
deficere? Unde, nisi propria voluntate, ubi eadem fuerat in utroque corporis et animi affectio?
Amborum oculis pariter visa est eadem pulchritudo, ambobus pariter institit occulta temptatio;
propriam igitur in uno eorum voluntatem malam res quae fecerit scire volentibus, si bene
intueantur, nihil occurrit. Si enim dixerimus quod ipse eam fecerit, quid erat ipse ante voluntatem
malam nisi natura bona, cuius auctor Deus, qui est immutabile bonum? Qui ergo dicit eum, qui
consensit temptanti atque suadenti, cui non consensit alius, ad illicite utendum pulchro corpore,
quod videndum ambobus pariter adfuit, cum ante illam visionem ac temptationem similes ambo
animo et corpore fuerint, ipsum sibi fecisse voluntatem malam, qui utique bonus ante voluntatem
malam fuerit: quaerat cur eam fecerit, utrum quia natura est, an quia ex nihilo facta est, et inveniet
voluntatem malam non ex eo esse incipere quod natura est, sed ex eo quod de nihilo facta natura
est. Nam si natura causa est voluntatis malae, quid aliud cogimur dicere, nisi a bono fieri malum et
bonum esse causam mali? si quidem a natura bona fit voluntas mala. Quod unde fieri potest, ut
natura bona, quamvis mutabilis, antequam habeat voluntatem malam, faciat aliquid mali, hoc est
ipsam voluntatem malam?

Quaedam non in specie sed in eius privatione sciuntur.
7. Nemo igitur quaerat efficientem causam malae voluntatis; non enim est efficiens, sed deficiens,
quia nec illa effectio sed defectio. Deficere namque ab eo, quod summe est, ad id, quod minus est,
hoc est incipere habere voluntatem malam. Causas porro defectionum istarum, cum efficientes non
sint, ut dixi, sed deficientes, velle invenire tale est, ac si quisquam velit videre tenebras vel audire
silentium, quod tamen utrumque nobis notum est, neque illud nisi per oculos, neque hoc nisi per
aures, non sane in specie, sed in speciei privatione. Nemo ergo ex me scire quaerat, quod me
nescire scio, nisi forte ut nescire discat, quod sciri non posse sciendum est. Ea quippe quae non in
specie, sed in eius privatione sciuntur, si dici aut intellegi potest, quodam modo nesciendo sciuntur,
ut sciendo nesciantur. Cum enim acies etiam oculi corporalis currit per species corporales,

185

