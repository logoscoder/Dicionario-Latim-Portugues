An dii Romanorum imperio augendo faverint (14-34)

Cur augendo imperio plures dii si Victoria faverit.
14. Hic primum quaero, cur non etiam ipsum regnum aliquis deus est? Cur enim non ita sit, si
Victoria dea est? Aut quid ipso Iove in hac causa opus est, si Victoria faveat sitque propitia et
semper eat ad illos, quos vult esse victores? Hac dea favente et propitia, etiam Iove vacante vel
aliud agente, quae gentes non subditae remanerent? Quae regna non cederent? An forte displicet
bonis iniquissima improbitate pugnare et finitimos quietos nullamque iniuriam facientes ad
dilatandum regnum bello spontaneo provocare? Plane si ita sentiunt approbo et laudo.

Augendo imperio bellum est iniustum et si Victoria terminetur.
15. Videant ergo ne forte non pertineat ad viros bonos gaudere de regni latitudine. Iniquitas enim
eorum, cum quibus iusta bella gesta sunt, regnum adiuvit ut cresceret, quod utique parvum esset,
si quies et iustitia finitimorum contra se bellum geri nulla provocaret iniuria ac sic felicioribus rebus
humanis omnia regna parva essent concordi vicinitate laetantia et ita essent in mundo regna
plurima gentium, ut sunt in urbe domus plurimae civium. Proinde belligerare et perdomitis gentibus
dilatare regnum malis videtur felicitas, bonis necessitas. Sed quia peius esset, ut iniuriosi iustioribus
dominarentur, ideo non incongrue dicitur etiam ista felicitas. Sed procul dubio felicitas maior est
vicinum bonum habere concordem quam vicinum malum subiugare bellantem. Mala vota sunt
optare habere quem oderis vel quem timeas, ut possit esse quem vincas. Si ergo iusta gerendo
bella, non impia, non iniqua, Romani imperium tam magnum adquirere potuerunt, numquid
tamquam aliqua dea colenda est eis etiam iniquitas aliena? Multum enim ad istam latitudinem
imperii eam cooperatam videmus, quae faciebat iniuriosos, ut essent cum quibus iusta bella
gererentur et augeretur imperium. Cur autem et iniquitas dea non sit vel externarum gentium, si
Pavor et Pallor et Febris dii Romani esse meruerunt? His igitur duabus, id est aliena iniquitate et
dea Victoria, dum bellorum causas iniquitas excitat, Victoria eadem bella feliciter terminat, etiam
feriato Iove crevit imperium. Quas enim hic partes Iuppiter haberet, cum ea, quae possent beneficia
eius putari, dii habentur, dii vocantur, dii coluntur, ipsi pro suis partibus invocantur? Haberet hic
autem etiam ille aliquam partem, si Regnum etiam ipse appellaretur, sicut appellatur illa Victoria.
Aut si regnum munus est Iovis, cur non et victoria munus eius habeatur? Quod profecto haberetur,
si non lapis in Capitolio, sed verus Rex regum et Dominus dominantium 33 cognosceretur atque
coleretur.

Quid de dea Quiete sit dicendum.
16. Miror autem plurimum, quod, cum deos singulos singulis rebus et paene singulis motibus
attribuerent, vocaverunt deam Agenoriam, quae ad agendum excitaret, deam Stimulam, quae ad
agendum ultra modum stimularet, deam Murciam, quae praeter modum non moveret ac faceret
hominem, ut ait Pomponius 34, murcidum, id est nimis desidiosum et inactuosum, deam Streniam,
quae faceret strenuum, his omnibus diis et deabus publica sacra facere susceperunt, "Quietem"
vero appellantes, quae faceret quietum, cum aedem haberet extra portam Collinam 35, publice illam
suscipere noluerunt. Utrum indicium fuit animi inquieti, an potius ita significatum est, qui illam
turbam colere perseveraret non plane deorum, sed daemoniorum, eum quietem habere non posse?
Ad quam vocat verus Medicus dicens: Discite a me, quoniam mitis sum et humilis corde, et
invenietis requiem animabus vestris 36.

An Victoria ipse sit Iuppiter.
17. An forte dicunt, quod deam victoriam Iuppiter mittat atque illa tamquam regi deorum
obtemperans ad quos iusserit veniat et in eorum parte considat? Hoc vere dicitur non de illo Iove,
quem deorum regem pro sua opinione confingunt, sed de illo vero Rege saeculorum, quod mittat
non Victoriam, quae nulla substantia est, sed Angelum suum et faciat vincere quem voluerit; cuius
consilium occultum esse potest, iniquum non potest. Nam si victoria dea est, cur non deus est et
triumphus, et victoriae iungitur vel maritus vel frater vel filius? Talia quippe isti de diis opinati sunt,
qualia si poetae fingerent atque a nobis exagitarentur, responderent isti ridenda esse figmenta
poetarum, non veris attribuenda numinibus; et tamen se ipsi non ridebant, cum talia deliramenta
non apud poetas legebant, sed in templis colebant. Iovem igitur de omnibus rogarent, ei uni
tantummodo supplicarent. Non enim, quo misisset Victoriam, si dea est et sub illo rege est, posset
ei audere resistere et suam potius facere voluntatem.

61

