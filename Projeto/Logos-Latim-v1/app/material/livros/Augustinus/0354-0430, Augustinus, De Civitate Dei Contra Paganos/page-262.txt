Abrahae, quando egressus est de Charra, ex illo computarentur, ex quo de igne Chaldaeorum
liberatus, non ex quo natus est, tamquam tunc potius natus habendus sit.

Quae dixerit Stephanus de Abrahae migratione.
15. 2. Sed beatus Stephanus in Actibus Apostolorum cum ista narraret: Deus, inquit, gloriae
apparuit Abrahae patri nostro, cum esset in Mesopotamia, priusquam habitaret in Charra, et ait ad
illum: Exi de terra tua et de cognatione tua et de domo patris tui, et veni in terram, quam tibi
demonstrabo. Secundum haec verba Stephani non post mortem patris eius locutus est Deus
Abrahae, qui utique in Charra mortuus est, ubi cum illo et ipse filius habitavit, sed priusquam
habitaret in eadem civitate, iam tamen cum esset in Mesopotamia. Iam ergo exierat a Chaldaeis.
Quod itaque adiungit Stephanus: Tunc Abraham egressus est de terra Chaldaeorum et habitavit in
Charra, non quid sit factum, posteaquam locutus est illi Deus (neque enim post illa Dei verba
egressus est de terra Chaldaeorum, cum dicat ei locutum Deum cum esset in Mesopotamia), sed ad
totum illud tempus pertinet quod ait: Tunc, id est, ex quo egressus est a Chaldaeis et habitavit in
Charra. Item quod sequitur: Et inde postquam mortuus est pater eius, collocavit illum in terra hac,
in qua vos nunc habitatis, et patres vestri 67; non ait: Postquam mortuus est pater eius, exiit de
Charra; sed: Inde hic eum collocavit, postquam mortuus est pater eius. Intellegendum est igitur
locutum Deum fuisse ad Abraham, cum esset in Mesopotamia, priusquam habitaret in Charra; sed
eum in Charram pervenisse cum patre, retento apud se praecepto Dei, et inde exisse septuagesimo
et quinto suo, patris autem sui centesimo quadragesimo et quinto anno. Collocationem vero eius in
terra Chanaan, non profectionem de Charra post mortem patris eius factam esse dicit, quia iam
mortuus erat pater eius, quando emit terram, cuius ibi iam suae rei coepit esse possessor. Quod
autem iam in Mesopotamia constituto, hoc est iam egresso de terra Chaldaeorum, dicit Deus: Exi
de terra tua et de cognatione tua et de domo patris tui, non ut corpus inde eiceret, quod iam
fecerat, sed ut animum avelleret, dicitur. Non enim exierat inde animo, si spe redeundi et desiderio
tenebatur, quae spes et desiderium Deo iubente ac iuvante et illo oboediente fuerat amputandum.
Non sane incredibiliter existimatur, cum postea secutus esset Nachor patrem suum, tunc Abraham
praeceptum Domini implesse, ut cum Sara coniuge sua et Loth filio fratris sui exiret de Charra.

Quo tempore Dei promissiones ad Abraham factae fuerint.
16. Iam considerandae sunt promissiones Dei factae ad Abraham. In his enim apertiora Dei nostri,
hoc est Dei veri, oracula apparere coeperunt de populo piorum, quem prophetica praenuntiavit
auctoritas. Harum prima ita legitur: Et dixit Dominus ad Abram: Exi de terra tua et de cognatione
tua et de domo patris tui et vade in terram, quam tibi demonstravero; et faciam te in gentem
magnam et benedicam te et magnificabo nomen tuum, et eris benedictus, et benedicam
benedicentes te et maledicentes te maledicam, et benedicentur in te omnes tribus terrae 68.
Advertendum est igitur duas res promissas Abrahae: unam scilicet, quod terram Chanaan
possessurum fuerat semen eius, quod significatur, ubi dictum est: Vade in terram, quam tibi
demonstravero, et faciam te in gentem magnam; aliam vero longe praestantiorem non de carnali,
sed de spiritali semine, per quod pater est non unius gentis Israeliticae, sed omnium gentium, quae
fidei eius vestigia consequuntur, quod promitti coepit his verbis: Et benedicentur in te omnes tribus
terrae. Hanc promissionem factam arbitratur Eusebius septuagesimo quinto anno aetatis
Abrahae 69, tamquam mox ut facta est de Charra exierit Abraham; quoniam Scripturae contradici
non potest, ubi legitur: Abram erat quinque et septuaginta annorum, cum exiit ex Charra 70. Sed si
eo anno facta est ista promissio, iam utique in Charra cum patre suo demorabatur Abraham. Neque
enim exire inde posset, nisi prius ibi habitasset. Numquidnam ergo contradicitur Stephano dicenti:
Deus gloriae apparuit Abrahae patri nostro, cum esset in Mesopotamia, priusquam habitaret in
Charra 71 ? Sed intellegendum est, quod eodem anno facta sint omnia, et Dei promissio, antequam
in Charra habitaret Abraham, et in Charra habitatio eius et inde profectio; non solum quia Eusebius
in Chronicis ab anno huius promissionis computat et ostendit post quadringentos et triginta annos
exitum esse de Aegypto, quando lex data est, verum etiam quia id commemorat apostolus Paulus.

Tria regna et tres partes orbis describuntur.
17. Per idem tempus eminentia regna erant gentium, in quibus terrigenarum civitas, hoc est
societas hominum secundum hominem viventium, sub dominatu angelorum desertorum insignius
excellebat, regna videlicet tria, Sicyoniorum, Aegyptiorum, Assyriorum. Sed Assyriorum multo erat
potentius atque sublimius. Nam rex ille Ninus Beli filius excepta India universae Asiae populos
subiugaverat. Asiam nunc dico non illam partem quae huius maioris Asiae una provincia est, sed
eam quae universa Asia nuncupatur, quam quidam in altera duarum, plerique autem in tertia totius
orbis parte posuerunt, ut sint omnes Asia, Europa et Africa; quod non aequali divisione fecerunt.

262

