quos colit theologia ista civilis, dare non posse convicti sunt: non solum propter ista temporalia
atque terrena, quod superioribus quinque libris ostendimus, sed multo magis propter vitam
aeternam, quae post mortem futura est, quod isto uno etiam illis cooperantibus egimus, colendi
non sunt. Sed quoniam veternosae consuetudinis vis nimis in alto radices habet, si cui de ista civili
theologia respuenda atque vitanda parum videor disputasse, in aliud volumen, quod huic opitulante
Deo coniungendum est, animum intendat.

9 LIBER VII
BREVICULUS
1. An cum in theologia civili deitatem non esse constiterit, in selectis diis eam inveniri posse
credendum sit.
2. Qui sint dii selecti, et an ab officiis viliorum deorum habeantur excepti.
3. Quam nulla sit ratio, quae de selectione quorundam deorum possit ostendi, cum multis
inferioribus excellentior administratio deputetur.
4. Melius actum cum diis inferioribus, qui nullis infamentur opprobriis, quam cum selectis, quorum
tantae turpitudines celebrentur.
5. De paganorum secretiore doctrina physicisque rationibus.
6. De opinione Varronis, qua arbitratus est Deum animam esse mundi, qui tamen in partibus suis
habeat animas multas, quarum divina natura sit.
7. An rationabile fuerit Ianum et Terminum in duo numina separari.
8. Ob quam causam cultores Iani bifrontem imaginem ipsius finxerint, quam tamen etiam
quadrifrontem videri volunt.
9. De Iovis potestate atque eiusdem cum Iano comparatione.
10. An Iani et Iovis recta discretio sit.
11. De cognominibus Iovis, quae non ad multos deos, sed ad unum eumdemque referuntur.
12. Quod Iuppiter etiam Pecunia nuncupetur.
13. Quod, dum exponitur quid Saturnus quidve sit Genius, uterque unus Iuppiter esse doceatur.
14. De Mercurii et Martis officiis.
15. De stellis quibusdam, quas pagani deorum suorum nominibus nuncuparunt.
16. De Apolline et Diana ceterisque selectis diis, quos partes mundi esse voluerunt.
17. Quod etiam ipse Varro opiniones suas de diis pronuntiarit ambiguas.
18. Quae credibilior causa sit, qua error paganitatis inoleverit.
19. De interpretationibus, quibus colendi Saturni ratio concinnatur.
20. De sacris Cereris Eleusinae.
21. De turpitudine sacrorum, quae Libero celebrabantur.

98

