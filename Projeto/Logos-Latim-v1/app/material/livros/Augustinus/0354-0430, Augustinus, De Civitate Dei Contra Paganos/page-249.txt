peregrinantem omnia referantur, si ab eius sensu, qui ista conscripsit, non vult longe aberrare, qui
exponit. Exempli gratia, velut si quispiam, quod hic scriptum est: Inferiora bicamerata et
tricamerata facies eam 137, non quod ego in illo opere dixi velit intellegi 138, quia ex omnibus
gentibus Ecclesia congregatur, bicameratam dictam propter duo genera hominum, circumcisionem
scilicet et praeputium, quos Apostolus et alio modo dicit Iudaeos et Graecos 139; tricameratam vero
eo, quod omnes gentes de tribus filiis Noe post diluvium reparatae sunt; sed aliud dicat aliquid,
quod a fidei regula non sit alienum. Nam quoniam non solas in inferioribus mansiones habere
arcam voluit, verum etiam in superioribus (et haec dixit bicamerata) et in superioribus superiorum
(et haec appellavit tricamerata), ut ab imo sursum versus tertia consurgeret habitatio: possunt hic
intellegi et tria illa, quae commendat Apostolus, fides, spes, caritas 140; possunt etiam multo
convenientius tres illae ubertates evangelicae, tricena, sexagena, centena, ut in infimo habitet
pudicitia coniugalis, supra vidualis atque hac superior virginalis, et si quid melius secundum fidem
civitatis huius intellegi et dici potest 141. Hoc etiam de ceteris, quae hic exponenda sunt, dixerim,
quia, etsi non uno disseruntur modo, ad unam tamen catholicae fidei concordiam revocanda sunt.

Res gestae et significationes in diluvio quaerendae.
27. 1. Non tamen quisquam putare debet aut frustra haec esse conscripta, aut tantummodo rerum
gestarum sine ullis allegoricis significationibus hic esse quaerendam, aut e contrario haec omnino
gesta non esse, sed solas esse verborum figuras, aut quidquid illud est nequaquam ad prophetiam
Ecclesiae pertinere. Quis enim nisi mente perversus inaniter scriptos esse contendat libros per
annorum milia tanta religione et tam ordinatae successionis observantia custoditos, aut solas res
gestas illic intuendas, ubi certe, ut alia omittam, si numerositas animalium cogebat arcae tantam
fieri magnitudinem, immunda bina et munda septena intromitti animalia 142 quid cogebat, cum
aequalis numeri possent utraque servari? Aut vero Deus, qui propter genus reparandum servanda
praecepit, eo modo illa, quo instituerat, restituere non valebat?

Aqua potuit montes trascendere.
27. 2. Qui vero non esse gesta, sed solas rerum significandarum figuras esse contendunt, primum
opinantur tam magnum fieri non potuisse diluvium, ut altissimos montes quindecim cubitis aqua
crescendo transcenderet, propter Olympi verticem montis, supra quem perhibent nubes non posse
concrescere, quod tam sublime iam caelum sit, ut non ibi sit aer iste crassior, ubi venti nebulae
imbresque gignuntur; nec attendunt omnium elementorum crassissimam terram ibi esse potuisse.
An forte negant esse terram verticem montis? Cur igitur usque ad illa caeli spatia terris exaltari
licuisse, et aquis exaltari non licuisse contendunt, cum isti mensores et pensores elementorum
aquas terris perhibeant superiores atque leviores? Quid itaque rationis afferunt, quare terra gravior
et inferior locum caeli tranquillioris invaserit per volumina tot annorum, et aqua levior ac superior
permissa non sit hoc facere saltem ad tempus exiguum?

Amplitudo arcae recte dimetienda est.
27. 3. Dicunt etiam non potuisse capere arcae illius quantitatem animalium genera tam multa in
utroque sexu, bina de immundis, septena de mundis. Qui mihi videntur non computare nisi trecenta
cubita longitudinis et latitudinis quinquaginta, nec cogitare aliud tantum esse in superioribus
itemque aliud tantum in superioribus superiorum, ac per hoc ter ducta illa cubita fieri nongenta per
centum quinquaginta. Si autem cogitemus quod Origenes non ineleganter astruxit, Moysen scilicet
hominem Dei eruditum, sicut scriptum est, omni sapientia Aegyptiorum 143, qui geometricam
dilexerunt, geometrica cubita significare potuisse, ubi unum quantum sex nostra valere asseverant,
quis non videat quantum rerum capere illa potuit magnitudo? Nam illud quod disputant tantae
magnitudinis arcam non potuisse compingi, ineptissime calumniantur, cum sciant immensas urbes
fuisse constructas 144, nec attendunt centum annos, quibus arca illa est fabricata; nisi forte lapis
lapidi adhaerere potest sola calce coniunctus, ut murus per tot milia circumagatur, et lignum ligno
per subscudines, epiros, clavos, gluten bituminis non potest adhaerere, ut fabricetur arca non
curvis, sed rectis lineis longe lateque porrecta, quam nullus in mare mittat conatus hominum, sed
levet unda, cum venerit, naturali ordine ponderum, magisque divina providentia quam humana
prudentia natantem gubernet, ne incurrat ubicumque naufragium.

Quaedam de servandis animalibus proferuntur.
27. 4. Quod autem scrupulosissime quaeri solet de minutissimis bestiolis, non solum quales sunt
mures et stelliones, verum etiam quales locustae, scarabei, muscae denique et pulices, utrum non

249

