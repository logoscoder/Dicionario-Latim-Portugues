...sed dolet et non convertitur.
23. 3. Haec vana deceptoria, perniciosa, sacrilega Hermes Aegyptius, quia tempus, quo
auferrentur, venturum sciebat, dolebat; sed tam imprudenter dolebat, quam imprudenter sciebat.
Non enim haec ei revelaverat Sanctus Spiritus, sicut Prophetis sanctis, qui haec praevidentes cum
exsultatione dicebant: Si faciet homo deos, et ecce ipsi non sunt dii 75; et alio loco: Erit in illo die,
dicit Dominus, exterminabo nomina simulacrorum a terra, et non iam erit eorum memoria 76;
proprie vero de Aegypto, quod ad hanc rem attinet, ita sanctus Isaias prophetat: Et movebuntur
manufacta Aegypti a facie eius, et cor eorum vincetur in eis 77, et cetera huius modi. Ex quo genere
et illi erant, qui venturum quod sciebant venisse gaudebant; qualis Symeon, qualis Anna, qui mox
natum Iesum 78; qualis Elisabeth, quae etiam conceptum in Spiritu agnovit 79; qualis Petrus
revelante Patre dicens: tu es Christus, Filius Dei vivi 80. Huic autem Aegyptio illi spiritus indicaverant
futura tempora perditionis suae, qui etiam praesenti in carne Domino trementes dixerunt: Quid
venisti ante tempus perdere nos 81? Sive quia subitum illis fuit, quod futurum quidem, sed tardius
opinabantur, sive quia perditionem suam hanc ipsam dicebant, qua fiebat, ut cogniti spernerentur,
et hoc erat ante tempus, id est ante tempus iudicii, quo aeterna damnatione puniendi sunt cum
omnibus etiam hominibus, qui eorum societate detinentur, sicut religio loquitur, quae nec fallit nec
fallitur, non sicut iste quasi omni vento doctrinae 82 hinc atque inde perflatus et falsis vera
permiscens dolet quasi perituram religionem, quem postea confitetur errorem.

Hermes dicit proavos errasse de deorum ratione.
24. 1. Post multa enim ad hoc ipsum redit, ut iterum dicat de diis, quos homines fecerunt, ita
loquens: Sed iam de talibus sint satis dicta talia. Iterum, inquit, ad hominem rationemque
redeamus, ex quo divino dono homo animal dictum est rationale. Minus enim miranda etsi miranda
sunt, quae de homine dicta sunt. Omnium enim mirabilium vicit admirationem, quod homo divinam
potuit invenire naturam eamque efficere. Quoniam ergo proavi nostri multum errabant circa
deorum rationem increduli et non animadvertentes ad cultum religionemque divinam, invenerunt
artem, qua efficerent deos. Cui inventae adiunxerunt virtutem de mundi natura convenientem,
eamque miscentes, quoniam animas facere non poterant, evocantes animas daemonum vel
angelorum eas indiderunt imaginibus sanctis divinisque mysteriis, per quas idola et bene faciendi
et male vires habere potuissent 83. Nescio utrum sic confiterentur ipsi daemones adiurati, quo modo
iste confessus est. Quoniam, inquit, proavi nostri multum errabant circa deorum rationem increduli
et non animadvertentes ad cultum religionemque divinam, invenerunt artem qua efficerent deos.
Numquidnam saltem mediocriter eos dixit errasse, ut hanc artem invenirent faciendi deos, aut
contentus fuit dicere: errabant, nisi adderet et diceret: multum errabant? Iste ergo multus error et
incredulitas non animadvertentium ad cultum religionemque divinam invenit artem, qua efficeret
deos. Et tamen quod multus error et incredulitas et a cultu ac religione divina aversio animi invenit,
ut homo arte faceret deos, hoc dolet vir sapiens tamquam religionem divinam venturo certo
tempore auferri. Vide si non et vi divina maiorum suorum errorem praeteritum prodere, et vi
diabolica poenam daemonum futuram dolere compellitur. Si enim proavi eorum multum errando
circa deorum rationem incredulitate et aversione animi a cultu ac religione divina invenerunt artem,
qua efficerent deos: quid mirum, si, haec ars detestanda quidquid fecit aversa a religione divina,
aufertur religione divina, cum veritas emendat errorem, fides redarguit incredulitatem, conversio
corrigit aversionem?

Convertitur quis de errore ad veritatem.
24. 2. Si enim tacitis causis dixisset proavos suos invenisse artem, qua facerent deos: nostrum fuit
utique, si quid rectum piumque saperemus, attendere et videre nequaquam illos ad hanc artem
perventuros fuisse, qua homo deos facit, si a veritate non aberrarent, si ea, quae Deo digna sunt,
crederent, si animum adverterent ad cultum religionemque divinam; et tamen si causas artis huius
nos diceremus multum errorem hominum et incredulitatem et animi errantis atque infidelis a divina
religione aversionem, utcumque ferenda esset impudentia resistentium veritati. Cum vero idem
ipse, qui potestatem huius artis super omnia cetera miratur in homine, qua illi deos facere
concessum est, et dolet venturum esse tempus, quo haec omnia deorum figmenta ab hominibus
instituta etiam legibus iubeantur auferri, confitetur tamen atque exprimit causas, quare ad ista
perventum sit, dicens proavos suos multo errore et incredulitate et animum non advertendo ad
cultum religionemque divinam invenisse hanc artem, qua facerent deos: nos quid oportet dicere,
vel potius quid agere nisi quantas possumus gratias Domino Deo nostro, qui haec contrariis causis,
quam instituta sunt, abstulit? Nam quod instituit multitudo erroris, abstulit via veritatis; quod
instituit incredulitas, abstulit fides; quod instituit a cultu divinae religionis aversio, abstulit ad unum
verum Deum sanctumque conversio; nec in sola Aegypto, quam solam in isto plangit daemonum

128

