quae non paris, erumpe et exclama, quae non parturis; quoniam multi filii desertae, magis quam
eius quae habet virum 6. Nos autem, fratres, secundum Isaac promissionis filii sumus. Sed sicut
tunc, qui secundum carnem natus fuerat, persequebatur eum, qui secundum spiritum: ita et nunc.
Sed quid dicit Scriptura? Eice ancillam et filium eius; non enim heres erit filius ancillae cum filio
liberae 7. Nos autem, fratres, non sumus ancillae filii, sed liberae, qua libertate Christus nos
liberavit 8. Haec forma intellegendi de apostolica auctoritate descendens locum nobis aperit,
quemadmodum Scripturas duorum Testamentorum, Veteris et Novi, accipere debeamus. Pars enim
quaedam terrenae civitatis imago caelestis civitatis effecta est, non se significando, sed alteram, et
ideo serviens. Non enim propter se ipsam, sed propter aliam significandam est instituta, et
praecedente alia significatione et ipsa praefigurans praefigurata est. Namque Agar ancilla Sarae
eiusque filius imago quaedam huius imaginis fuit; et quoniam transiturae erant umbrae luce
veniente, ideo dixit libera Sara, quae significabat liberam civitatem, cui rursus alio modo
significandae etiam illa umbra serviebat: Eice ancillam et filium eius; non enim heres erit filius
ancillae cum filio meo Isaac 9, quod ait Apostolus: cum filio liberae. Invenimus ergo in terrena
civitate duas formas, unam suam praesentiam demonstrantem, alteram caelesti civitati
significandae sua praesentia servientem. Parit autem cives terrenae civitatis peccato vitiata natura,
caelestis vero civitatis cives parit a peccato naturam liberans gratia; unde illa vocantur vasa irae,
ista vasa misericordiae 10. Significatum est hoc etiam in duobus filiis Abrahae, quod unus de ancilla,
quae dicebatur Agar, secundum carnem natus est Ismael, alter est autem de Sara libera secundum
repromissionem natus Isaac. Uterque quidem de semine Abrahae; sed illum genuit demonstrans
consuetudo naturam, illum vero dedit promissio significans gratiam; ibi humanus usus ostenditur,
hic divinum beneficium commendatur.

Quaedam significatio est in Ismael et Isaac.
3. Sara quippe sterilis erat et desperatione prolis saltem de ancilla sua concupiscens habere, quod
de se ipsa non se posse cernebat, dedit eam fetandam viro, de quo parere voluerat nec potuerat.
Exegit itaque etiam sic debitum de marito utens iure suo in utero alieno 11. Natus est ergo Ismael,
sicut nascuntur homines, permixtione sexus utriusque, usitata lege naturae. Ideo dictum est:
secundum carnem 12, non quod ista beneficia Dei non sint aut non illa operetur Deus, cuius opifex
sapientia attingit, sicut scriptum est, a fine usque ad finem fortiter et disponit omnia suaviter 13;
sed ubi significandum fuerat Dei donum, quod indebitum hominibus gratis gratia largiretur, sic
oportuit dari filium, quemadmodum naturae non debebatur excursibus. Negat enim natura iam
filios tali commixtioni maris et feminae, qualis esse poterat Abrahae et Sarae in illa iam aetate,
etiam mulieris accedente sterilitate, quae nec tunc parere potuit, quando non aetas fecunditati, sed
aetati fecunditas defuit. Quod ergo naturae sic affectae fructus posteritatis non debebatur,
significat quod natura generis humani peccato vitiata ac per hoc iure damnata nihil verae felicitatis
in posterum merebatur. Recte igitur significat Isaac, per repromissionem natus, filios gratiae, cives
civitatis liberae, socios pacis aeternae, ubi sit non amor propriae ac privatae quodammodo
voluntatis, sed communi eodemque immutabili bono gaudens atque ex multis unum cor faciens, id
est perfecte concors oboedientia caritatis.

In civitate terrena pax bello victoriaeque commiscetur.
4. Terrena porro civitas, quae sempiterna non erit (neque enim, cum extremo supplicio damnata
fuerit, iam civitas erit), hic habet bonum suum, cuius societate laetatur, qualis esse de talibus
laetitia rebus potest. Et quoniam non est tale bonum, ut nullas angustias faciat amatoribus suis,
ideo civitas ista adversus se ipsam plerumque dividitur litigando, bellando atque pugnando et aut
mortiferas aut certe mortales victorias requirendo. Nam ex quacumque sui parte adversus alteram
sui partem bellando surrexerit, quaerit esse victrix gentium, cum sit captiva vitiorum; et si quidem,
cum vicerit, superbius extollitur, etiam mortifera; si vero condicionem cogitans casusque
communes magis quae accidere possunt adversis angitur, quam eis quae provenerunt secundis
rebus inflatur, tantummodo mortalis est ista victoria. Neque enim semper dominari poterit
permanendo eis, quos potuerit subiugare vincendo. Non autem recte dicitur ea bona non esse,
quae concupiscit haec civitas, quando est et ipsa in suo humano genere melior. Concupiscit enim
terrenam quamdam pro rebus infimis pacem; ad eam namque desiderat pervenire bellando;
quoniam si vicerit et qui resistat non fuerit, pax erit, quam non habebant partes in vicem
adversantes et pro his rebus, quas simul habere non poterant, infelici egestate certantes. Hanc
pacem requirunt laboriosa bella, hanc adipiscitur quae putatur gloriosa victoria. Quando autem
vincunt qui causa iustiore pugnabant, quis dubitet gratulandam esse victoriam et provenisse
optabilem pacem? Haec bona sunt et sine dubio Dei dona sunt. Sed si neglectis melioribus, quae ad
supernam pertinent civitatem, ubi erit victoria in aeterna et summa pace secura, bona ista sic
concupiscuntur, ut vel sola esse credantur vel his, quae meliora creduntur, amplius diligantur:
necesse est miseria consequatur et quae inerat augeatur.

232

