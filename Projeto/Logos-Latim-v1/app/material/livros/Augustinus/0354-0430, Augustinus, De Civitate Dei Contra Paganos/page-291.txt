ista in omnibus gentibus regeneratione liberatur et a pessimo rege ad optimum regem, id est a
diabolo transit ad Christum. Propter quod ei dicitur: Obliviscere populum tuum et domum patris tui.
Cuius civitatis impiae portio sunt et Israelitae sola carne, non fide; inimici etiam ipsi magni huius
regis eiusque reginae. Ad ipsos enim veniens et ab eis Christus occisus magis aliorum factus est,
quos non vidit in carne. Unde per cuiusdam Psalmi prophetiam dicit ipse rex noster: Erues me de
contradictionibus populi, constitues me in caput gentium. Populus, quem non cognovi, servivit mihi;
in obauditu auris obaudivit mihi 168. Populus ergo iste gentium, quem non cognovit Christus
praesentia corporali, in quem tamen Christum sibi annuntiatum credidit, ut merito de illo diceretur:
In obauditu auris obaudivit mihi, quia fides ex auditu est 169; iste, inquam, populus additus veris et
carne et fide Israelitis civitas est Dei, quae ipsum quoque secundum carnem peperit Christum,
quando in solis illis Israelitis fuit. Inde quippe erat virgo Maria, in qua carnem Christus, ut homo
esset, assumpsit. De qua civitate Psalmus alius ait: Mater Sion, dicet homo, et homo natus est in
ea, et ipse fundavit eam Altissimus 170. Quis est iste Altissimus nisi Deus? Ac per hoc Christus Deus,
antequam in illa civitate per Mariam fieret homo, ipse in Patriarchis et Prophetis fundavit eam. Cum
igitur huic reginae civitati Dei tanto ante dictum sit per prophetiam, quod iam videmus impletum:
Pro patribus tuis nati sunt tibi filii, constitues eos principes super omnem terram 171 : ex filiis quippe
eius per omnem terram sunt praepositi et patres eius, cum confiteantur ei populi concurrentes ad
eam confessionem laudis aeternae in saeculum saeculi: procul dubio quidquid hic tropicis
locutionibus suboscure dictum est, quoquo modo intellegatur, debet his rebus manifestissimis
convenire.

Christus praefiguratur in Psalmis 109 et 21.
17. Sicut etiam in illo Psalmo, ubi sacerdos Christus, quemadmodum hic rex, apertissime
praedicatur: Dixit Dominus Domino meo: Sede a dextris meis, donec ponam inimicos tuos
scabellum pedum tuorum 172, sedere Christus ad dexteram Patris creditur, non videtur; eius etiam
inimicos poni sub pedibus eius nondum apparet; id agitur, apparebit in fine; etiam hoc nunc
creditur, post videbitur. Verum quod sequitur: Virgam virtutis tuae emittet Dominus ex Sion, et
dominare in medio inimicorum tuorum 173, ita clarum est, ut non solum infideliter et infeliciter, sed
etiam impudenter negetur. Et ipsi quippe fatentur inimici ex Sion missam fuisse legem Christi, quod
Evangelium nos vocamus, et eam virgam virtutis eius agnoscimus. Dominari vero eum in medio
inimicorum suorum idem ipsi, inter quos dominatur, dentibus frendendo et tabescendo et nihl
adversus eum valendo testantur. Deinde quod paulo post dici: Iuravit Dominus, et non paenitebit
eum, quibus verbis immutabile futurum esse significat, quod adiungit: Tu es sacerdos in aeternum
secundum ordinem Melchisedech 174, ex eo quod iam nusquam est sacerdotium et sacrificium
secundum ordinem Aaron et ubique offertur sub sacerdote Christo, quod protulit Melchisedech,
quando benedixit Abraham 175, quis ambigere permittitur, de quo ista dicantur? Ad haec itaque
manifesta referuntur, quae paulo obscurius in eodem Psalmo posita sunt, quando recte
intelleguntur; quod in nostris iam popularibus sermonibus fecimus. Sic et in illo, ubi humilitatem
passionis suae per prophetiam Christus eloquitur dicens: Foderunt manus meas et pedes,
dinumeraverunt omnia ossa mea; ipsi vero consideraverunt et conspexerunt me 176. Quibus utique
verbis in cruce corpus significavit extentum manibus pedibusque confixis et clavorum
transverberatione confossis, eoque modo se spectaculum considerantibus et conspicientibus
praebuisse. Addens etiam: Diviserunt sibi vestimenta mea et super vestimentum meum miserunt
sortem 177, quae prophetia quemadmodum impleta sit evangelica narratur historia 178, tunc profecto
et alia recte intelleguntur, quae ibi minus aperte dicta sunt, cum congruunt his, quae tanta
manifestatione claruerunt; praesertim quia et illa, quae non transacta credimus, sed praesentia
contuemur, sicut in eodem Psalmo leguntur tanto ante praedicta, ita nunc exhibita iam toto orbe
cernuntur. Ibi enim paulo post dicitur: Commemorabuntur et convertentur ad Dominum universi
fines terrae et adorabunt in conspectu eius universae patriae gentium; quoniam Domini est
regnum, et ipse dominabitur gentium 179.

Resurrectio Christi praefiguratur in Psalmis 3 et 40...
18. 1. De resurrectione quoque eius nequaquam Psalmorum oracula tacuerunt. Nam quid est aliud
quod in Psalmo tertio ex persona eius canitur: Ego dormivi et somnum cepi; exsurrexi, quoniam
Dominus suscipiet me 180 ? An forte quisquam ita desipit, ut credat velut aliquid magnum nobis
indicare voluisse prophetam, quod dormierit et exsurrexerit, nisi somnus iste mors esset et
evigilatio resurrectio, quam de Christo sic oportuit prophetari? Nam et in quadragesimo multo
manifestius id ostenditur, ubi ex persona eiusdem Mediatoris more solito tamquam praeterita
narrantur, quae futura prophetabantur; quoniam, quae ventura erant, iam in praedestinatione et
praescientia Dei velut facta erant, quia certa erant. Inimici, inquit, mei dixerunt mala mihi: Quando
morietur et peribit nomen eius? Et si ingrediebatur ut videret, vana locutum est cor eius,

291

