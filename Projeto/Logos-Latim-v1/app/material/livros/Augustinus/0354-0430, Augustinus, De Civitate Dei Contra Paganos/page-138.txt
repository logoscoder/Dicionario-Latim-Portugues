ostendantur, vel sic eis distribuantur, ut medietas videtur exposcere. Sed ab eis aliena esse non
possunt. Non enim sicut dicimus locum medium nec summum esse nec infimum, ita daemones,
cum sint animalia rationalia, nec beatos esse nec miseros, sicuti sunt arbusta vel pecora, quae sunt
sensus vel rationis expertia, recte possumus dicere. Quorum ergo ratio mentibus inest, aut miseros
esse aut beatos necesse est. Item non possumus recte dicere nec mortales esse daemones nec
aeternos. Omnia namque viventia aut in aeternum vivunt, aut finiunt morte quod vivunt. Iam vero
iste tempore aeternos daemones dixit. Quid igitur restat, nisi ut hi medii de duobus summis unum
habeant et de duobus infimis alterum? Nam si utraque de imis habebunt aut utraque de summis,
medii non erunt, sed in alterutram partem vel resiliunt vel recumbunt. Quia ergo his binis, sicut
demonstratum est, carere utrisque non possunt, acceptis ex utraque parte singulis mediabuntur. Ac
per hoc quia de infimis habere non possunt aeternitatem, quae ibi non est, unum hoc de summis
habent; et ideo non est alterum ad complendam medietatem suam, quod de infimis habeant, nisi
miseriam.

...quae passionem sequitur...
13. 2. Est itaque secundum Platonicos sublimium deorum vel beata aeternitas vel aeterna
beatitudo 29; hominum vero infimorum vel miseria mortalis vel mortalitas misera; daemonum autem
mediorum vel misera aeternitas vel aeterna miseria. Nam et quinque illis, quae in definitione
daemonum posuit, non eos medios, sicut promittebat, ostendit; quoniam tria dixit eos habere
nobiscum quod genere animalia, quod mente rationalia, quod animo passiva sunt; cum diis autem
unum, quod tempore aeterna; et unum proprium, quod corpore aeria. Quo modo ergo medii,
quando unum habent cum summis, tria cum infimis? Quis non videat relicta medietate quantum
inclinentur et deprimantur ad infima? Sed plane etiam ibi medii possunt ita inveniri, ut unum
habeant proprium, quod est corpus aerium, sicut et illi de summis atque infimis singula propria, dii
corpus aetherium hominesque terrenum; duo vero communia sint omnibus, quod genere sunt
animalia et mente rationalia. Nam et ipse cum de diis et hominibus loqueretur: Habetis, inquit, bina
animalia, et non solent isti deos nisi rationales mente perhibere 30. Duo sunt residua, quod sunt
animo passiva et tempore aeterna; quorum habent unum cum infimis, cum summis alterum, ut
proportionali ratione librata medietas neque sustollatur in summa, neque in infima deprimatur. Ipsa
est autem illa daemonum misera aeternitas vel aeterna miseria. Qui enim ait animo passiva, etiam
misera dixisset, nisi eorum cultoribus erubuisset. Porro quia providentia summi Dei, sicut etiam ipsi
fatentur, non fortuita temeritate regitur mundus, numquam esset istorum aeterna miseria, nisi
esset magna malitia.

...igitur non medius inter deos et homines.
13. 3. Si igitur beati recte dicuntur eudaemones, non sunt eudaemones daemones, quos inter
homines et deos isti in medio locaverunt. Quis ergo est locus bonorum daemonum, qui supra
homines, infra deos istis praebeant adiutorium, illis ministerium? Si enim boni aeternique sunt,
profecto et beati sunt. Aeterna autem beatitudo medios eos esse non sinit, quia multum cum diis
comparat multumque ab hominibus separat. Unde frustra isti conabuntur ostendere, quo modo
daemones boni, si et immortales sunt et beati, recte medii constituantur inter deos immortales ac
beatos et homines mortales ac miseros. Cum enim utrumque habeant cum diis, et beatitudinem
scilicet et immortalitatem, nihil autem horum cum hominibus et miseris et mortalibus: quo modo
non potius remoti sunt ab hominibus diisque coniuncti, quam inter utrosque medii constituti? Tunc
enim medii essent, si haberent et ipsi duo quaedam sua, non cum binis alterutrorum, sed cum
singulis utrorumque communia; sicut homo medium quiddam est, sed inter pecora et Angelos, ut,
quia pecus est animal irrationale atque mortale, Angelus autem rationale et immortale, medius
homo est, sed inferior angelis, superior pecoribus, habens cum pecoribus mortalitatem, rationem
cum Angelis, animal rationale mortale. Ita ergo cum quaerimus medium inter beatos immortales
miserosque mortales, hoc invenire debemus, quod aut mortale sit beatum, aut immortale sit
miserum.

Homo mortalis beatus esse potest.
14. Utrum et beatus et mortalis homo esse possit, magna est inter homines quaestio. Quidam enim
condicionem suam humilius inspexerunt negaveruntque hominem capacem esse posse
beatitudinis, quamdiu mortaliter vivit. Quidam vero extulerunt se et ausi sunt dicere sapientiae
compotes beatos esse posse mortales. Quod si ita est, cur non ipsi potius medii constituuntur inter
mortales miseros et immortales beatos, beatitudinem habentes cum immortalibus beatis,
mortalitatem cum mortalibus miseris? Profecto enim, si beati sunt, invident nemini (nam quid
miserius invidentia? ) et ideo mortalibus miseris, quantum possunt, ad consequendam

138

