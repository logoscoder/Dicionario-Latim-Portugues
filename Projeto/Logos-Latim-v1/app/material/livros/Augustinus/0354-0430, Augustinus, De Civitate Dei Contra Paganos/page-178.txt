28. Sed de duobus illis, essentia scilicet et notitia, quantum amentur in nobis, et quem ad modum
etiam in ceteris rebus, quae infra sunt, eorum reperiatur, etsi differens, quaedam tamen similitudo,
quantum suscepti huius operis ratio visa est postulare, satis diximus; de amore autem, quo
amantur, utrum et ipse amor ametur, non dictum est. Amatur autem; et hinc probamus, quod in
hominibus, qui rectius amantur, ipse magis amatur. Neque enim vir bonus merito dicitur qui scit
quod bonum est, sed qui diligit. Cur ergo et in nobis ipsis non et ipsum amorem nos amare
sentimus, quo amamus quidquid boni amamus? Est enim et amor, quo amatur et quod amandum
non est, et istum amorem odit in se, qui illum diligit, quo id amatur quod amandum est. Possunt
enim ambo esse in uno homine, et hoc bonum est homini, ut illo proficiente quo bene vivimus iste
deficiat quo male vivimus, donec ad perfectum sanetur et in bonum commutetur omne quod
vivimus. Si enim pecora essemus, carnalem vitam et quod secundum sensum eius est amaremus
idque esset sufficiens bonum nostrum et secundum hoc, cum esset nobis bene, nihil aliud
quaereremus. Item si arbores essemus, nihil quidem sentiente motu amare possemus, verumtamen
id quasi appetere videremur, quo feracius essemus uberiusque fructuosae. Si essemus lapides aut
fluctus aut ventus aut flamma vel quid huiusmodi, sine ullo quidem sensu atque vita, non tamen
nobis deesset quasi quidam nostrorum locorum atque ordinis appetitus. Nam velut amores
corporum momenta sunt ponderum, sive deorsum gravitate sive sursum levitate nitantur. Ita enim
corpus pondere, sicut animus amore fertur, quocumque fertur. Quoniam igitur homines sumus ad
nostri Creatoris imaginem creati, cuius est vera aeternitas, aeterna veritas, aeterna et vera caritas,
estque ipse aeterna et vera et cara Trinitas neque confusa neque separata: in his quidem rebus,
quae infra nos sunt, quoniam et ipsa nec aliquo modo essent nec aliqua specie continerentur nec
aliquem ordinem vel appeterent vel tenerent, nisi ab illo facta essent, qui summe est, qui summe
sapiens est, qui summe bonus est, tamquam per omnia, quae fecit mirabili stabilitate, currentes
quasi quaedam eius alibi magis, alibi minus impressa vestigia colligamus; in nobis autem ipsis eius
imaginem contuentes tamquam minor ille evangelicus filius 56 ad nosmetipsos reversi surgamus et
ad illum redeamus, a quo peccando recesseramus. Ibi esse nostrum non habebit mortem, ibi nosse
nostrum non habebit errorem, ibi amare nostrum non habebit offensionem. Nunc autem tria ista
nostra quamvis certa teneamus nec aliis ea credamus testibus, sed nos ipsi praesentia sentiamus
atque interiore veracissimo cernamus aspectu, tamen, quamdiu futura vel utrum numquam
defutura et quo si male, quo autem si bene agantur perventura sint, quoniam per nos ipsos nosse
non possumus, alios hinc testes vel quaerimus vel habemus; de quorum fide cur nulla debeat esse
dubitatio, non est iste, sed posterior erit diligentius disserendi locus. In hoc autem libro de civitate
Dei, quae non peregrinatur in huius vitae mortalitate, sed immortalis semper in caelis est, id est de
angelis sanctis Deo cohaerentibus, qui nec fuerunt umquam nec futuri sunt desertores, inter quos
et illos, qui aeternam lucem deserentes tenebrae facti sunt, Deum primitus divisisse iam diximus,
illo adiuvante quod coepimus ut possumus explicemus.

Angeli vident in Dei Verbo et in seipsis.
29. Illi quippe angeli sancti non per verba sonantia Deum discunt, sed per ipsam praesentiam
immutabilis veritatis, hoc est Verbum eius unigenitum, et ipsum Verbum et Patrem et eorum
Spiritum Sanctum, eamque esse inseparabilem Trinitatem singulasque in ea personas esse
substantiam, et tamen omnes non tres deos esse, sed unum Deum, ita noverunt, ut eis magis ista,
quam nos ipsi nobis cogniti simus. Ipsam quoque creaturam melius ibi, hoc est in sapientia Dei,
tamquam in arte, qua facta est, quam in ea ipsa sciunt; ac per hoc et se ipsos ibi melius quam in se
ipsis, verumtamen et in se ipsis. Facti sunt enim et aliud sunt quam ille qui fecit. Ibi ergo tamquam
in diurna cognitione, in se ipsis autem tamquam in vespertina, sicut iam supra diximus. Multum
enim differt, utrum in ea ratione cognoscatur aliquid, secundum quam factum est, an in se ipso;
sicut aliter scitur rectitudo linearum seu veritas figurarum, cum intellecta conspicitur 57, aliter cum
in pulvere scribitur; et aliter iustitia in veritate incommutabili, aliter in anima iusti. Sic deinde
cetera, sicut firmamentum inter aquas superiores et inferiores, quod caelum vocatum est; sicut
deorsum aquarum congeries terraeque nudatio et herbarum institutio atque lignorum; sicut solis ac
lunae stellarumque conditio; sicut ex aquis animalium, volucrum scilicet atque piscium
beluarumque natantium; sicut quorumque in terra gradientium atque repentium et ipsius hominis,
qui cunctis in terra rebus excelleret. Omnia haec aliter in Verbo Dei cognoscuntur ab angelis, ubi
habent causas rationesque suas, id est secundum quas facta sunt, incommutabiliter permanentes,
aliter in se ipsis; illa clariore, hac obscuriore cognitione, velut artis atque operum; quae tamen
opera cum ad ipsius Creatoris laudem venerationemque referuntur, tamquam mane lucescit in
mentibus contemplantium.

Perfectus est senarius numerus.
30. Haec autem propter senarii numeri perfectionem eodem die sexiens repetito sex diebus
perfecta narrantur, non quia Deo fuerit necessaria mora temporum, quasi qui non potuerit creare

178

