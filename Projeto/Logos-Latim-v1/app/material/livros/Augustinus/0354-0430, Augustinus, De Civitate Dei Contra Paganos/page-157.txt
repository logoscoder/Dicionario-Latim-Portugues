perferendam. Ideo enim solvere potuit moriendo peccata, quia et mortuus est, et non pro peccato.
Hunc ille Platonicus non cognovit esse principium; nam cognosceret purgatorium. Neque enim caro
principium est aut anima humana, sed Verbum per quod facta sunt omnia 143. Non ergo caro per se
ipsa mundat, sed per Verbum a quo suscepta est, cum Verbum caro factum est et habitavit in
nobis 144. Nam de carne sua manducanda mystice loquens, cum hi qui non intellexerunt offensi
recederent dicentes: Durus est hic sermo, quis eum potest audire? Respondit manentibus ceteris:
Spiritus est qui vivificat, caro autem non prodest quicquam 145. Principium ergo suscepta anima et
carne et animam credentium mundat et carnem. Ideo quaerentibus Iudaeis quis esset respondit se
esse principium 146. Quod utique carnales, infirmi, peccatis obnoxii et ignorantiae tenebris obvoluti
nequaquam percipere possemus, nisi ab eo mundaremur atque sanaremur per hoc quod eramus et
non eramus. Eramus enim homines, sed iusti non eramus 147; in illius autem incarnatione natura
humana erat, sed iusta, non peccatrix erat. Haec est mediatio, quam manus lapsis iacentibusque
porrecta est; hoc est semen dispositum per Angelos, in quorum edictis et lex dabatur, qua et unus
Deus coli iubebatur et hic Mediator venturus promittebatur 148.

An quandoque psalmista anceps sit inter utramque vitam.
25. Huius sacramenti fide etiam iusti antiqui mundari pie vivendo potuerunt, non solum antequam
lex populo Hebraeo daretur (neque enim eis praedicator Deus vel Angeli defuerunt), sed ipsius
quoque legis temporibus, quamvis in figuris rerum spiritalium habere videretur promissa carnalia,
propter quod Vetus dicitur Testamentum 149. Nam et Prophetae tunc erant, per quos, sicut per
Angelos, eadem promissio praedicata est, et ex illorum numero erat, cuius tam magnam
divinamque sententiam de boni humani fine paulo ante commemoravi: Mihi autem adhaerere Deo
bonum est 150. In quo plane psalmo duorum Testamentorum, quae dicuntur Vetus et Novum, satis
est declarata distinctio. Propter carnales enim terrenasque promissiones, cum eas impiis abundare
perspiceret, dicit pedes suos paene fuisse commotos et effusos in lapsum propemodum gressus
suos, tamquam frustra Deo ipse servisset, cum ea felicitate, quam de illo exspectabat,
contemptores eius florere perspiceret; seque in rei huius inquisitione laborasse, volentem cur ita
esset apprehendere, donec intraret in sanctuarium Dei et intellegeret in novissima eorum, qui
felices videbantur erranti. Tunc eos intellexit in eo, quod se extulerunt, sicut dicit, fuisse deiectos et
defecisse ac perisse propter iniquitates suas 151; totumque illud culmen temporalis felicitatis ita eis
factum tamquam somnium evigilantis, qui se repente invenit suis quae somniabat fallacibus gaudiis
destitutum. Et quoniam in hac terra vel in civitate terrena magni sibi videbantur: Domine, inquit, in
civitate tua imaginem eorum ad nihilum rediges 152. Quid huic tamen utile fuerit etiam ipsa terrena
non nisi ab uno vero Deo quaerere, in cuius potestate sunt omnia, satis ostendit ubi ait: Velut pecus
factus sum apud te, et ego semper tecum 153. Velut pecus dixit utique "non intellegens". Ea quippe
a te desiderare debui, quae mihi cum impiis non possunt esse communia, quibus eos cum abundare
cernerem, putavi me incassum tibi servisse, quando et illi haec haberent, qui tibi servire noluissent.
Tamen ego semper tecum, quia etiam in talium rerum desiderio deos alios non quaesivi. Ac per hoc
sequitur: Tenuisti manum dexterae meae, in voluntate tua deduxisti me, et cum gloria assumpsisti
me 154; tamquam ad sinistram cuncta illa pertineant, quae abundare apud impios cum vidisset
paene collapsus est. Quid enim mihi est, inquit, in caelo, et a te quid volui super terram? 155
Reprehendit se ipsum iusteque sibi displicuit, quia, cum tam magnum bonum haberet in caelo
(quod post intellexit), rem transitoriam, fragilem et quodam modo luteam felicitatem a suo Deo
quaesivit in terra. Defecit, inquit, cor meum et caro mea, Deus cordis mei 156, defectu utique bono
ab inferioribus ad superna; unde in alio psalmo dicitur: Desiderat et deficit anima mea in atria
Domini 157; item in alio: Defecit in salutare tuum anima mea 158. Tamen cum de utroque dixisset, id
est de corde et carne deficiente, non subiecit: Deus cordis et carnis meae, sed Deus cordis mei. Per
cor quippe caro mundatur. Unde dicit Dominus: Mundate, quae intus sunt, et quae foris sunt munda
erunt 159. Partem deinde suam dicit ipsum Deum, non aliquid ab eo, sed ipsum. Deus, inquit, cordis
mei, et pars mea Deus in saecula 160; quod inter multa, quae ab hominibus eliguntur, ipse illi
placuerit eligendus. Quia ecce, inquit, qui longe se faciunt a te, peribunt; perdidisti omnem, qui
fornicatur abs te 161, hoc est, qui multorum deorum vult esse prostibulum. Unde sequitur illud,
propter quod et cetera de eodem psalmo dicenda visa sunt: Mihi autem adhaerere Deo bonum
est 162, non longe ire, non per plurima fornicari. Adhaerere autem Deo tunc perfectum erit, cum
totum, quod liberandum est, fuerit liberatum. Nunc vero fit illud, quod sequitur: Ponere in Deo
spem meam. Spes enim quae videtur, non est spes; quod enim videt quis, quid et sperat? Ait
Apostolus. Si autem quod non videmus speramus, per patientiam exspectamus 163. In hac autem
spe nunc constituti agamus quod sequitur, et simus nos quoque pro modulo nostro angeli Dei, id
est nuntii eius, annuntiantes eius voluntatem et gloriam gratiamque laudantes. Unde cum dixisset:
Ponere in Deo spem meam, ut annuntiem, inquit, omnes laudes tuas in portis filiae Sion 164. Haec
est gloriosissima civitas Dei; haec unum Deum novit et colit; hanc Angeli sancti annuntiaverunt, qui
nos ad eius societatem invitaverunt civesque suos in illa esse voluerunt; quibus non placet ut eos

157

