aeternae, quam promisit non mendax Deus ante tempora aeterna; manifestavit autem temporibus
suis verbum suum 28. Ecce dixit retro quod fuerint tempora aeterna, quae tamen non fuerint Deo
coaeterna, si quidem ille ante tempora aeterna non solum erat, verum etiam promisit vitam
aeternam, quam manifestavit temporibus suis, id est congruis, quid aliud quam Verbum suum? Hoc
est enim vita aeterna. Quomodo autem promisit, cum hominibus utique promiserit, qui nondum
erant ante tempora aeterna, nisi quia in eius aeternitate atque in ipso Verbo eius eidem coaeterno
iam praedestinatione fixum erat, quod suo tempore futurum erat?

Circuitus redeuntium temporum...
17. 1. Illud quoque non dubito, antequam homo primus creatus esset, numquam quemquam fuisse
hominem; nec eumdem ipsum nescio quibus circuitibus nescio quotiens revolutum, nec alium
aliquem natura similem. Neque ab hac fide me philosophorum argumenta deterrent, quorum
acutissimum illud putatur, quod dicunt nulla infinita ulla scientia posse comprehendi; ac per hoc
Deus, inquiunt, rerum quas facit omnium finitarum omnes finitas apud se rationes habet; bonitas
autem eius numquam vacua fuisse credenda est, ne sit temporalis eius operatio, cuius retro fuerit
aeterna cessatio, quasi paenituerit eum prioris sine initio vacationis ac propterea sit operis
aggressus initium; et ideo necesse est, inquiunt, eadem semper repeti eademque semper
repetenda transcurrere, vel manente mundo mutabiliter, qui licet numquam non fuerit et sine initio
temporis tamen factus est, vel eius quoque ortu et occasu semper illis circuitibus repetito
semperque repetendo; ne videlicet, si aliquando primum Dei opera coepta dicuntur, priorem suam
sine initio vacationem tamquam inertem ac desidiosam et ideo sibi displicentem damnasse quodam
modo atque ob hoc mutasse credatur; si autem semper quidem temporalia, sed alia atque alia
perhibetur operatus ac sic aliquando etiam ad hominem faciendum, quem numquam antea fecerat,
pervenisse, non scientia, qua putant non posse quaecumque infinita comprehendi, sed quasi ad
horam, sicut veniebat in mentem, fortuita quadam inconstantia videatur fecisse quae fecit. Porro si
illi circuitus admittantur, inquiunt, quibus vel manente mundo vel ipso quoque revolubiles ortus
suos et occasus eisdem circuitibus inserente eadem temporalia repetuntur, nec ignavum otium,
praesertim tam longae sine initio diuturnitatis, Deo tribuitur, nec improvida temeritas operum
suorum; quoniam si non eadem repetantur, non possunt infinita diversitate variata ulla eius scientia
vel praescientia comprehendi.

... refutantur quia immutabilis est mens divina.
17. 2. Has argumentationes, quibus impii nostram simplicem pietatem, ut cum illis in circuitu
ambulemus 29, de via recta conantur avertere, si ratio refutare non posset, fides irridere deberet.
Huc accedit, quod in adiutorio Domini Dei nostri hos volubiles circulos, quos opinio confingit, ratio
manifesta confringit. Hinc enim maxime isti errant, ut in circuitu falso ambulare quam vero et recto
itinere malint, quod mentem divinam omnino immutabilem, cuiuslibet infinitatis capacem et
innumera omnia sine cogitationis alternatione numerantem, de sua humana mutabili angustaque
metiuntur; et fit illis quod ait Apostolus: Comparantes enim semetipsos sibimetipsis non
intellegunt 30. Nam quia illis quidquid novi faciendum venit in mentem, novo consilio faciunt
(mutabiles quippe mentes gerunt): profecto non Deum, quem cogitare non possunt, sed semetipsos
pro illo cogitantes, non illum, sed se ipsos, nec illi, sed sibi comparant. Nobis autem fas non est
credere, aliter affici Deum cum vacat, aliter cum operatur; quia nec affici dicendus est, tamquam in
eius natura fiat aliquid, quod ante non fuerit. Patitur quippe qui afficitur, et mutabile est omne quod
aliquid patitur. Non itaque in eius vacatione cogitetur ignavia desidia inertia, sicut nec in eius opere
labor conatus industria. Novit quiescens agere et agens quiescere. Potest ad opus novum non
novum, sed sempiternum adhibere consilium; nec paenitendo, quia prius cessaverat, coepit facere
quod non fecerat. Sed et si prius cessavit et posterius operatus est (quod nescio quemadmodum ab
homine possit intellegi): hoc procul dubio, quod dicitur prius et posterius, in rebus prius non
existentibus et posterius existentibus fuit; in illo autem non alteram praecedentem altera
subsequens mutavit aut abstulit voluntatem, sed una eademque sempiterna et immutabili
voluntate res, quas condidit, et ut prius non essent egit, quamdiu non fuerunt, et ut posterius
essent, quando esse coeperunt, hinc eis, qui talia videre possunt, mirabiliter fortassis ostendens,
quam non eis indiguerit, sed eas gratuita bonitate condiderit, cum sine illis ex aeternitate initio
carente in non minore beatitate permansit.

Omnis infinitas Deo finita est.
18. Illud autem aliud quod dicunt, nec Dei scientia quae infinita sunt posse comprehendi: restat eis,
ut dicere audeant atque huic se voragini profundae impietatis immergant, quod non omnes
numeros Deus noverit. Eos quippe infinitos esse, certissimum est; quoniam in quocumque numero
finem faciendum putaveris, idem ipse, non dico uno addito augeri, sed quamlibet sit magnus et

191

