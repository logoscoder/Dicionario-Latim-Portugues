ad eorum defensionem. Illud enim posse permissi sunt, non unde probarentur potentes, sed unde
praesentes convincerentur.

Dii nihil agendis rebus valent.
8. Diis itaque Iliacis post Troiae ipsius documentum qua tandem prudentia Roma custodienda
commissa est? Dixerit quispiam iam eos Romae habitare solitos, quando expugnante Fimbria
cecidit Ilium. Unde ergo stetit Minervae simulacrum? Deinde, si apud Romam erant, quando Fimbria
delevit Ilium, fortasse apud Ilium erant, quando a Gallis ipsa Roma capta et incensa est; sed ut sunt
auditu acutissimi motuque celerrimi, ad vocem anseris cito redierunt, ut saltem Capitolinum collem,
qui remanserat, tuerentur; ceterum ad alia defendenda serius sunt redire commoniti.

Quae sacra et pax Numa rege fuerint.
9. Hi etiam Numam Pompilium successorem Romuli adiuvisse creduntur, ut toto regni sui tempore
pacem haberet et Iani portas, quae bellis patere assolent, clauderet, eo merito scilicet, quia
Romanis multa sacra constituit 15. Illi vero homini pro tanto otio gratulandum fuit, si modo id rebus
salubribus scisset impendere et perniciosissima curiositate neglecta, Deum verum vera pietate
perquirere. Nunc autem non ei dii contulerunt illud otium, sed eum minus fortasse decepissent, si
otiosum minime repperissent. Quanto enim minus eum occupatum invenerunt, tanto magis ipsi
occupaverunt. Nam quid ille molitus sit et quibus artibus deos tales sibi vel illi civitati consociare
potuerit, Varro prodit 16, quod, si Domino placuerit, suo diligentius disseretur loco 17. Modo autem
quia de beneficiis eorum quaestio est: magnum beneficium est pax, sed Dei veri beneficium est,
plerumque etiam sicut sol, sicut pluvia vitaeque alia subsidia super ingratos et nequam. Sed si hoc
tam magnum bonum dii illi Romae vel Pompilio contulerunt, cur imperio Romano per ipsa tempora
laudabilia id numquam postea praestiterunt? An utiliora erant sacra, cum instituerentur, quam cum
instituta celebrarentur? Atqui tunc nondum erant, sed ut essent addebantur; postea vero iam erant,
quae ut prodessent custodiebantur. Quid ergo est, quod illi quadraginta tres vel, ut alii volunt,
triginta et novem anni in tam longa pace transacti sunt regnante Numa 18, et postea sacris institutis
diisque ipsis, qui eisdem sacris fuerant invitati, iam praesidibus atque tutoribus vix post tam multos
annos ab Urbe condita usque ad Augustum pro magno miraculo unus commemoratur annus post
primum bellum Punicum, quo belli portas Romani claudere potuerunt?

Romani bellis usi sunt imperio augendo.
10. An respondent, quod nisi assiduis sibique continuo succedentibus bellis Romanum imperium
tam longe lateque non posset augeri et tam grandi gloria diffamari? Idonea vero causa! ut magnum
esset imperium, cur esse deberet inquietum? Nonne in corporibus hominum satius est modicam
staturam cum sanitate habere quam ad molem aliquam giganteam perpetuis afflictionibus
pervenire, nec cum perveneris requiescere, sed quanto grandioribus membris, tanto maioribus
agitari malis? Quid autem mali esset, ac non potius plurimum boni, si ea tempora perdurarent, quae
perstrinxit Sallustius, ubi ait: Igitur initio reges (nam in terris nomen imperii id primum fuit) diversi
pars ingenium, alii corpus exercebant; etiam tum vita hominum sine cupiditate agitabatur, sua
cuique satis placebant 19. An ut tam multum augeretur imperium, debuit fieri quod Vergilius
detestatur, dicens:
Deterior donec paulatim ac decolor aetas
Et belli rabies et amor successit habendi 20?
Sed plane pro tantis bellis susceptis et gestis iusta defensio Romanorum est, quod irruentibus sibi
importune inimicis resistere cogebat non aviditas adipiscendae laudis humanae, sed necessitas
tuendae salutis et libertatis. Ita sit plane. Nam postquam res eorum, sicut scribit ipse Sallustius,
legibus moribus agris aucta satis prospera satisque pollens videbatur, sicut pleraque mortalium
habentur, invidia ex opulentia orta est. Igitur reges populique finitimi bello temptare; pauci ex
amicis auxilio esse, nam ceteri metu perculsi a periculis aberant. At Romani domi militiaeque
intenti festinare parare, alius alium hortari, hostibus obviam ire, libertatem patriam parentesque
armis tegere. Post ubi pericula virtute propulerant, sociis atque amicis auxilia portabant magisque
dandis quam accipiendis beneficiis amicitias parabant 21. Decenter his artibus Roma crevit. Sed
regnante Numa, ut tam longa pax esset, utrum irruebant improbi belloque temptabant, an nihil
eorum fiebat, ut posset pax illa persistere? Si enim bellis etiam tum Roma lacessebatur nec armis
arma obvia ferebantur: quibus modis agebatur, ut nulla pugna superati, nullo Martio impetu territi
sedarentur inimici, his modis semper ageretur et semper Roma clausis Iani portis pacata regnaret.
Quod si in potestate non fuit, non ergo Roma pacem habuit, quamdiu dii eorum, sed quamdiu
homines finitimi circumquaque voluerunt, qui eam nullo bello provocaverunt; nisi forte dii tales
etiam id homini vendere audebunt, quod alius homo voluit sive noluit. Interest quidem, iam vitio

41

