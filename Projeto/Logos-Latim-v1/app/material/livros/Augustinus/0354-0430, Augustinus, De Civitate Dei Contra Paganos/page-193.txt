quando hic aeterna vita consequenda exspectatur; ibi autem beata, sed non aeterna, quandoque
amittenda cognoscitur.

Homo in circuitibus numquam attingit beatitudinem.
20. 2. Si autem dicunt neminem posse ad illam beatitudinem pervenire, nisi hos circuitus, ubi
beatitudo et miseria vicissim alternant, in huius vitae eruditione cognoverit: quomodo ergo
fatentur, quanto plus quisque amaverit Deum, tanto eum facilius ad beatitudinem perventurum, qui
ea docent, quibus amor ipse torpescat? Nam quis non remissius et tepidius amet eum, quem se
cogitat necessario deserturum et contra eius veritatem sapientiamque sensurum, et hoc cum ad
eius plenam pro sua capacitate notitiam beatitudinis perfectione pervenerit? quando nec hominem
amicum possit quisque amare fideliter, cui se futurum novit inimicum. Sed absit ut vera sint, quae
nobis minantur veram miseriam numquam finiendam, sed interpositionibus falsae beatitudinis
saepe ac sine fine rumpendam. Quid enim illa beatitudine falsius atque fallacius, ubi nos futuros
miseros aut in tanta veritatis luce nesciamus aut in summa felicitatis arce timeamus? Si enim
venturam calamitatem ignoraturi sumus, peritior est hic nostra miseria, ubi venturam beatitudinem
novimus; si autem nos illic clades imminens non latebit, beatius tempora transigit anima misera,
quibus transactis ad beatitudinem sublevetur, quam beata, quibus transactis in miseriam
revolvatur. Atque ita spes nostrae infelicitatis est felix et felicitatis infelix. Unde fit, ut, quia hic mala
praesentia patimur, ibi metuimus imminentia, verius semper miseri quam beati aliquando esse
possimus.

Absurdum est non esse novitatem...
20. 3. Sed quoniam haec falsa sunt clamante pietate, convincente veritate (illa enim nobis
veraciter promittitur vera felicitas, cuius erit semper retinenda et nulla infelicitate rumpenda certa
securitas): viam rectam sequentes, quod nobis est Christus 41, eo duce ac salvatore a vano et
inepto impiorum circuitu iter fidei mentemque avertamus. Si enim de istis circuitibus et sine
cessatione alternantibus itionibus et reditionibus animarum Porphyrius Platonicus suorum
opinionem sequi noluit, sive ipsius rei vanitate permotus sive iam tempora Christiana reveritus, et,
quod in libro decimo commemoravi 42, dicere maluit animam propter cognoscenda mala traditam
mundo, ut ab eis liberata atque purgata, cum ad Patrem redierit, nihil ulterius tale patiatur: quanto
magis nos istam inimicam Christianae fidei falsitatem detestari ac devitare debemus! His autem
circuitibus evacuatis atque frustratis nulla necessitas nos compellit ideo putare non habere initium
temporis ex quo esse coeperit genus humanum, quia per nescio quos circuitus nihil sit in rebus
novi, quod non et antea certis intervallis temporum fuerit et postea sit futurum. Si enim liberatur
anima non reditura ad miserias, sicut numquam antea liberata est: fit in illa aliquid, quod antea
numquam factum est, et hoc quidem valde magnum, id est quae numquam desinat aeterna
felicitas. Si autem in natura immortali fit tanta novitas nullo repetita, nullo repetenda circuitu: cur in
rebus mortalibus fieri non posse contenditur? Si dicunt non fieri in anima beatitudinis novitatem,
quoniam ad eam revertitur, in qua semper fuit, ipsa certe liberatio nova fit, cum de miseria
liberatur in qua numquam fuit, et ipsa miseriae novitas in ea facta est quae numquam fuit. Haec
autem novitas si non in rerum, quae divina providentia gubernantur, ordinem venit, sed casu potius
evenit, ubi sunt illi determinati dimensique circuitus, in quibus nulla nova fiunt, sed repetuntur
eadem quae fuerunt? Si autem et haec novitas ab ordinatione providentiae non excluditur, sive
data sit anima sive lapsa sit: possunt fieri nova, quae neque antea facta sint nec tamen a rerum
ordine aliena sint. Et si potuit anima per imprudentiam facere sibi novam miseriam, quae non esset
improvisa divinae providentiae, ut hanc quoque in rerum ordine includeret et ab hac eam non
improvide liberaret: qua tandem temeritate humanae vanitatis audemus negare divinitatem facere
posse res, non sibi, sed mundo novas, quas neque antea fecerit nec umquam habuerit improvisas?
Si autem dicunt liberatas quidem animas ad miseriam non reversuras, sed cum hoc fit in rebus nihil
novi fieri, quoniam semper aliae atque aliae liberatae sunt et liberantur et liberabuntur: hoc certe
concedunt, si ita est, novas animas fieri, quibus sit et nova miseria et nova liberatio. Nam si
antiquas eas esse dicunt et retrorsum sempiternas, ex quibus cotidie novi fiant homines, de
quorum corporibus, si sapienter vixerint, ita liberentur, ut numquam ad miserias revolvantur,
consequenter dicturi sunt infinitas. Quantuslibet namque finitus numerus fuisset animarum, infinitis
retro saeculis sufficere non valeret, ut ex illo semper homines fierent, quorum essent animae ab
ista semper mortalitate liberandae, numquam ad eam deinceps rediturae. Nec ullo modo
explicabunt, quomodo in rebus, quas, ut Deo notae esse possint, finitas volunt, infinitus sit numerus
animarum.

... aut initium et incrementum.

193

