iam mundo praedicatur et creditur; si credibilis non est, unde toto terrarum orbe iam credita est? Si
multi, nobiles, sublimes, docti eam se vidisse dixerunt et quod viderunt diffamare curarunt, eis
mundum credidisse non mirum est, sed istos adhuc credere nolle perdurum est; si autem, ut verum
est, paucis, obscuris, minimis, indoctis eam se vidisse dicentibus et scribentibus credidit mundus,
cur pauci obstinatissimi, qui remanserunt, ipsi mundo iam credenti adhuc usque non credunt? qui
propterea numero exiguo ignobilium, infimorum, imperitorum hominum credidit, quia in tam
contemptibilibus testibus multo mirabilius divinitas se ipsa persuasit. Eloquia namque
persuadentium, quae dicebant, mira fuerunt facta, non verba. Qui enim Christum in carne
resurrexisse et cum illa in caelum ascendisse non viderant, id se vidisse narrantibus non
loquentibus tantum, sed etiam mirifica facientibus signa credebant. Homines quippe, quos unius
vel, ut multum, duarum linguarum fuisse noverant, repente linguis omnium gentium loquentes
mirabiliter audiebant 22; claudum ab uberibus matris ad eorum verbum in Christi nomine post
quadraginta annos incolumem constitisse 23, sudaria de corporibus eorum ablata sanandis profuisse
languentibus, in via qua fuerant transituri positos in ordine innumerabiles morbis variis laborantes,
ut ambulantium super eos umbra transiret 24, continuo salutem solere recipere et alia multa
stupenda in Christi nomine per eos facta, postremo etiam mortuos resurrexisse cernebant 25. Quae
si, ut leguntur, gesta esse concedunt, ecce tot incredibilia tribus illis incredibilibus addimus, et ut
credatur unum incredibile, quod de carnis resurrectione atque in caelum ascensione dicitur,
multorum incredibilium testimonia tanta congerimus et nondum ad credendum horrenda duritia
incredulos flectimus. Si vero per Apostolos Christi, ut eis crederetur resurrectionem atque
ascensionem praedicantibus Christi, etiam ista miracula facta esse non credunt, hoc nobis unum
grande miraculum sufficit, quod eam terrarum orbis sine ullis miraculis credidit.

Quid mundus crediderit de Romulo.
6. 1. Recolamus etiam hoc loco illud, quod de Romuli credita divinitate Tullius admiratur. Verba eius
ut scripta sunt inseram. Magis est, inquit, in Romulo admirandum, quod ceteri, qui dii ex hominibus
facti esse dicuntur, minus eruditis hominum saeculis fuerunt, ut fingendi proclivis esset ratio, cum
imperiti facile ad credendum impellerentur; Romuli autem aetatem minus his sexcentis annis iam
inveteratis litteris atque doctrinis omnique illo antiquo ex inculta hominum vita errore sublato
fuisse cernimus 26. Et paulo post de eodem Romulo ita loquitur, quod ad hunc pertinet sensum: Ex
quo intellegi potest, inquit, permultis annis ante Homerum fuisse quam Romulum, ut iam doctis
hominibus ac temporibus ipsis eruditis ad fingendum vix quidquam esset loci. Antiquitas enim
recepit fabulas, fictas etiam nonnumquam incondite; haec aetas autem iam exculta praesertim
eludens omne quod fieri non potest respuit 27. Unus e numero doctissimorum hominum idemque
eloquentissimus omnium Marcus Tullius Cicero propterea dicit divinitatem Romuli mirabiliter
creditam, quod erudita iam tempora fuerunt, quae falsitatem non reciperent fabularum. Quis autem
Romulum deum nisi Roma credidit, atque id parva et incipiens? Tum deinde posteris servare fuerat
necesse quod acceperant a maioribus, ut cum ista superstitione in lacte quodam modo matris
ebibita cresceret civitas atque ad tam magnum perveniret imperium, ut ex eius fastigio, velut ex
altiore quodam loco, alias quoque gentes, quibus dominaretur, hac sua opinione perfunderet, ut
non quidem crederent, sed tamen dicerent deum Romulum, ne civitatem, cui serviebant, de
conditore eius offenderent, aliter eum nominando quam Roma, quae id non amore quidem huius
erroris, sed tamen amoris errore crediderat. Christus autem quamquam sit caelestis et sempiternae
conditor civitatis, non tamen eum, quoniam ab illo condita est, Deum credidit, sed ideo potius est
condenda, quia credit. Roma conditorem suum iam constructa et dedicata tamquam deum coluit in
templo; haec autem Hierusalem conditorem suum Deum Christum, ut construi posset et dedicari,
posuit in fidei fundamento. Illa illum amando esse deum credidit; ista istum Deum esse credendo
amavit. Sicut ergo praecessit unde amaret illa et de amato iam libenter etiam falsum bonum
crederet: ita praecessit unde ista crederet, ut recta fide non temere quod falsum, sed quod verum
erat amaret. Exceptis enim tot et tantis miraculis, quae persuaserunt Deum esse Christum,
prophetiae quoque divinae fide dignissimae praecesserunt, quae in illo non sicut a patribus adhuc
creduntur implendae, sed iam demonstrantur impletae; de Romulo autem, quia condidit Romam in
eaque regnavit, auditur legiturve quod factum est, non quod antequam fieret prophetatum; sed
quod sit receptus in deos, creditum tenent litterae, non factum docent 28. Nullis quippe rerum
mirabilium signis id ei vere provenisse monstratur. Lupa quippe illa nutrix, quod videtur quasi
magnum exstitisse portentum, quale aut quantum est ad demonstrandum deum 29? Certe enim etsi
non meretrix fuit lupa illa, sed bestia, cum commune fuerit ambobus, frater tamen eius non habetur
deus. Quis autem prohibitus est aut Romulum aut Herculem aut alios tales homines deos dicere et
mori maluit quam non dicere? Aut vero aliqua gentium coleret inter deos suos Romulum, nisi
Romani nominis metus cogeret? Quis porro numeret, quam multi quantalibet saevitia crudelitatis
occidi quam Christum Deum negare maluerunt? Proinde metus quamlibet levis indignationis, quae
ab animis Romanorum, si non fieret, posse putabatur exsistere, compellebat aliquas civitates
positas sub iure Romano tamquam deum colere Romulum; a Christo autem Deo non solum colendo,
verum etiam confitendo tantam per orbis terrae populos martyrum multitudinem metus revocare

400

