neglecta? Ut quid Numa tot deos et tot deas sine ista? An eam forte in tanta turba videre non
potuit? Hostilius certe rex deos et ipse novos Pavorem atque Pallorem propitiandos non
introduceret, si deam istam nosset aut coleret. Praesente quippe Felicitate omnis pavor et pallor
non propitiatus abscederet, sed pulsus aufugeret.

...non tribuit Romanorum reipublicae felicitatem...
23. 2. Deinde quid est hoc, quod iam Romanum imperium longe lateque crescebat, et adhuc nemo
felicitatem colebat? An ideo grandius imperium quam felicius fuit? Nam quo modo ibi esset vera
felicitas, ubi vera non erat pietas? Pietas est enim verax veri Dei cultus, non cultus falsorum tot
deorum, quot daemoniorum. Sed et postea iam in deorum numerum Felicitate suscepta magna
bellorum civilium infelicitas subsecuta est. An forte iuste est indignata Felicitas, quod et tam sero et
non ad honorem, sed ad contumeliam potius invitata est, ut cum ea coleretur Priapus et Cloacina et
Pavor et Pallor et Febris et cetera non numina colendorum, sed crimina colentium?

...quia una esset divinitas...
23. 3. Ad extremum si cum turba indignissima tanta dea colenda visa est, cur non vel illustrius
ceteris colebatur? Quis enim ferat, quod neque inter deos Consentes, quos dicunt in consilium Iovis
adhiberi 46, nec inter deos, quos Selectos vocant 47, Felicitas constituta est? Templum aliquod ei
fieret, quod et loci sublimitate et operis dignitate praemineret. Cur enim non aliquid melius quam
ipsi Iovi? Nam quae etiam Iovi regnum nisi Felicitas dedit? Si tamen cum regnaret felix fuit. Et potior
est felicitas regno. Nemo enim dubitat facile inveniri hominem, qui se timeat fieri regem; nullus
autem invenitur, qui se nolit esse felicem. Ipsi ergo dii si per auguria vel quolibet modo eos posse
consuli putant, de hac re consulerentur, utrum vellent Felicitati loco cedere, si forte aliorum aedibus
vel altaribus iam fuisset locus occupatus, ubi aedes maior atque sublimior Felicitati construeretur;
etiam ipse Iuppiter cederet, ut ipsum verticem collis Capitolini Felicitas potius obtineret. Non enim
quispiam resisteret Felicitati, nisi, quod fieri non potest, qui esse vellet infelix. Nullo modo omnino,
si consuleretur, faceret Iuppiter, quod ei fecerunt tres dii, Mars, Terminus et Iuventas 48, qui maiori
et regi suo nullo modo cedere loco voluerunt. Nam sicut habent eorum litterae, cum rex Tarquinius
Capitolium fabricari vellet eumque locum, qui ei dignior aptiorque videbatur, ab diis aliis cerneret
praeoccupatum, non audens aliquid contra eorum facere arbitrium et credens eos tanto numini
suoque principi voluntate cessuros, quia multi erant illic, ubi Capitolium constitutum est, per
augurium quaesivit, utrum concedere locum vellent Iovi; atque ipsi inde cedere omnes voluerunt
praeter illos quos commemoravi, Martem, Terminum, Iuventatem; atque ideo Capitolium ita
constructum est, ut etiam isti tres intus essent tam obscuris signis, ut hoc vix homines doctissimi
scirent. Nullo modo igitur Felicitatem Iuppiter ipse contemneret, sicut a Termino, Marte, Iuventate
contemptus est. Sed ipsi etiam, qui non cesserant Iovi, profecto cederent Felicitati, quae illis regem
fecerat Iovem. Aut si non cederent, non id contemptu eius facerent, sed quod in domo Felicitatis
obscuri esse mallent quam sine illa in locis propriis eminere.

...cui omnes auxilium peterent.
23. 4. Ita dea Felicitate in loco amplissimo et celsissimo constituta discerent cives, unde omnis boni
voti petendum esset auxilium, ac sic ipsa suadente natura aliorum deorum superflua multitudine
derelicta coleretur una Felicitas, uni supplicaretur, unius templum frequentaretur a civibus qui
felices esse vellent, quorum esset nemo qui nollet, atque ita ipsa a se ipsa peteretur, quae ab
omnibus petebatur. Quis enim aliquid ab aliquo deo nisi felicitatem velit accipere vel quod ad
felicitatem existimat pertinere? Proinde si felicitas habet in potestate cum quo homine sit (habet
autem, si dea est): quae tandem stultitia est ab aliquo eam deo petere, quam possis a se ipsa
impetrare? Hanc ergo deam super deos ceteros honorare etiam loci dignitate debuerunt. Sicut enim
apud ipsos legitur 49, Romani veteres nescio quem Summanum, cui nocturna fulmina tribuebant,
coluerunt magis quam Iovem, ad quem diurna fulmina pertinerent. Sed postquam Iovi templum
insigne ac sublime constructum est, propter aedis dignitatem sic ad eum multitudo confluxit, ut vix
inveniatur qui Summani nomen, quod audire iam non potest, se saltem legisse meminerit. Si autem
felicitas dea non est, quoniam, quod verum est, munus est Dei: ille Deus quaeratur, qui eam dare
possit, et falsorum deorum multitudo noxia relinquatur, quam stultorum hominum multitudo vana
sectatur, Dei dona deos sibi faciens et ipsum, cuius ea dona sunt, obstinatione superbae voluntatis
offendens. Sic enim carere non potest infelicitate, qui tamquam deam felicitatem colit et Deum
datorem felicitatis relinquit, sicut carere non potest fame, qui panem pictum lingit et ab homine, qui
verum habet, non petit.

Physica ratio disseritur deos unius dei esse munera...
64

