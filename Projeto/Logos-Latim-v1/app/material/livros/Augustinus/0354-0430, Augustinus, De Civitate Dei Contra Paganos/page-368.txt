Quae dixerit Psalmus XLIX de novissimo iudicio.
24. 2. In Psalmo etiam quadragesimo nono de iudicio Dei novissimo intellegitur dictum: Deus
manifestus veniet, Deus noster, et non silebit. Ignis in conspectu eius ardebit, et in circuitu eius
tempestas valida. Advocabit caelum sursum et terram discernere populum suum. Congregate illi
iustos eius, qui disponunt testa mentum eius super sacrificia 225. Hoc nos de Domino Iesu Christo
intellegimus, quem speramus de caelo esse venturum ad vivos et mortuos iudicandos. Manifestus
enim veniet inter iustos et iniustos iudicaturus iuste, qui prius venit occultus ab iniustis iudicandus
iniuste. Ipse, inquam, manifestus veniet et non silebit, id est, in voce iudicis evidens apparebit, qui
prius cum venisset occultus, ante iudicem siluit, quando sicut ovis ad immolandum ductus est et
sicut agnus coram tondente fuit sine voce, quemadmodum de illo per Isaiam legimus
prophetatum 226 et in Evangelio videmus impletum 227. De igne vero et tempestate, cum in Isaiae
prophetia tale aliquid tractaremus, quomodo esset haec intellegenda, iam diximus 228. Quod vero
dictum est: Advocabit caelum sursum; quoniam sancti et iusti recte caelum appellantur, nimirum
hoc est, quod ait Apostolus: Simul cum illis rapiemur in nubibus in obviam Christo in aera 229. Nam
secundum litterae superficiem, quomodo advocatur caelum sursum, quasi possit esse nisi sursum?
Quod autem adiunctum est: Et terram discernere populum suum, si tantummodo subaudiatur
advocabit, id est, advocabit et terram, nec subaudiatur sursum, hunc videtur habere sensum
secundum rectam fidem, ut caelum intellegatur in eis, qui cum illo iudicaturi sunt, et terra in eis,
qui iudicandi sunt; ut: Advocabit caelum sursum, non hic intellegamus "rapiet in aera", sed "in
iudiciarias eriget sedes". Potest et illud intellegi Advocabit caelum sursum "advocabit angelos in
supernis et excelsis locis, cum quibus descendat ad faciendum iudicium"; advocabit et terram, id
est, homines in terra utique iudicandos. Si autem utrumque subaudiendum est, cum dicitur et
terram, id est, et advocabit et sursum, ut iste sit sensus: Advocabit caelum sursum, et terram
advocabit sursum; nihil melius intellegi existimo quam omnes qui rapientur in obviam Christo in
aera, sed caelum dictum propter animas, terram propter corpora. Discernere porro populum suum,
quid est, nisi per iudicium separare bonos a malis, tamquam oves ab haedis? Deinde conversio
sermonis ad angelos facta est: Congregate illi iustos eius; profecto enim per angelicum ministerium
res tanta peragenda est. Si autem quaerimus, quos iustos ei congregaturi sint angeli: Qui
disponunt, inquit, testamentum eius super sacrificia. Haec est omnis vita iustorum: disponere
testamentum Dei super sacrificia. Aut enim opera misericordiae sunt super sacrificia, id est
sacrificiis praeponenda, iuxta sententiam Dei dicentis: Misericordiam volo quam sacrificium 230; aut
si super sacrificia "in sacrificiis" intellegitur dictum, quomodo super terram fieri dicitur quod fit
utique in terra: profecto ipsa opera misericordiae sunt sacrificia, quibus placetur Deo, sicut in libro
huius operis decimo me disseruisse reminiscor 231; in quibus operibus disponunt iusti testamentum
Dei, quia propter promissiones, quae Novo eius Testamento continentur, haec faciunt. Unde
congregatis sibi iustis suis et ad suam dexteram constitutis novissimo utique iudicio dicturus est
Christus: Venite, benedicti Patris mei, possidete paratum vobis regnum a constitutione mundi.
Esurivi enim, et dedistis mihi manducare 232, et cetera quae ibi proferuntur de bonorum operibus
bonis et de eorum praemiis sempiternis per ultimam sententiam iudicantis.

Malachia aliquid dicit de poenis purgatoriis.
25. Propheta Malachiel sive Malachi, qui et angelus dictus est, qui etiam Esdras sacerdos, cuius alia
in canonem scripta recepta sunt, ab aliquibus creditur (nam de illo hanc esse Hebraeorum
opinionem dicit Hieronymus 233), iudicium novissimum prophetat dicens: Ecce venit, dicit Dominus
omnipotens; et quis sustinebit diem introitus eius, aut quis ferre poterit ut aspiciat eum? Quia ipse
ingreditur quasi ignis conflatorii et quasi herba lavantium; et sedebit conflans et mundans sicut
argentum et sicut aurum, et mundabit filios Levi, et fundet eos sicut aurum et argentum, et erunt
Domino offerentes hostias in iustitia, et placebit Domino sacrificium Iudae et Hierusalem, sicut
diebus pristinis et sicut annis prioribus. Et accedam ad vos in iudicio, et ero testis velox super
maleficos et super adulteros et super eos, qui iurant in nomine meo mendaciter, et qui fraudant
mercedem mercennarios et opprimunt per potentiam viduas et percutiunt pupillos et pervertunt
iudicium advenae, et qui non timent me, dicit Dominus omnipotens; quoniam ego Dominus Deus
vester, et non mutor 234. Ex his quae dicta sunt videtur evidentius apparere in illo iudicio quasdam
quorumdam purgatorias poenas futuras. Ubi enim dicitur: Quis sustinebit diem introitus eius, aut
quis ferre poterit, ut aspiciat eum? Quia ipse ingreditur quasi ignis conflatorii et quasi herba
lavantium; et sedebit conflans et mundans sicut argentum et sicut aurum et mundabit filios Levi et
fundet eos sicut aurum et argentum; quid aliud intellegendum est? Dicit tale aliquid et Isaias:
Lavabit Dominus sordes filiorum et filiarum Sion, et sanguinem emundabit de medio eorum spiritu
iudicii et spiritu combustionis 235. Nisi forte sic eos dicendum est emundari a sordibus et eliquari
quodam modo, cum ab eis mali per poenale iudicium separantur, ut illorum segregatio atque
damnatio purgatio sit istorum, quia sine talium de cetero permixtione victuri sunt. Sed cum dicit: Et
emundabit filios Levi et fundet eos sicut aurum et argentum; et erunt Domino offerentes hostias in

368

