pastor segregat oves ab haedis, et statuet oves quidem a dextris suis, haedos autem a sinistris.
Tunc dicet Rex his, qui a dextris eius erunt: Venite, benedicti Patris mei, possidete paratum vobis
regnum a constitutione mundi. Esurivi enim, et dedistis mihi manducare; sitivi, et dedistis mihi
bibere; hospes eram, et collegistis me; nudus, et cooperuistis me; infirmus, et visitastis me; in
carcere eram, et venistis ad me. Tunc respondebunt ei iusti, dicentes: Domine, quando te vidimus
esurientem, et pavimus; sitientem, et dedimus potum? Quando autem te vidimus hospitem, et
collegimus te; aut nu dum, et cooperuimus te? Aut quando te vidimus infirmum aut in carcere, et
venimus ad te? Et respondens Rex dicet illis: Amen dico vobis, quamdiu fecistis uni de his fratribus
meis minimis, mihi fecistis. Tunc dicet, inquit, et his qui a sinistris erunt: Discedite a me, maledicti,
in ignem aeternum, qui paratus est diabolo et angelis eius 29. Deinde similiter etiam his enumerat,
quod illa non fecerint, quae dextros fecisse memoravit. Similiterque interrogantibus, quando eum
viderint in horum indigentia constitutum: quod minimis suis non factum est, sibi factum non fuisse
respondet; sermonemque concludens: Et ibunt, inquit, hi in supplicium aeternum, iusti autem in
vitam aeternam 30. Ioannes vero evangelista apertissime narrat eum in resurrectione mortuorum
futurum praedixisse iudicium. Cum enim dixisset: Neque enim Pater iudicat quemquam, sed
iudicium omne dedit Filio, ut omnes honorificent Filium, sicut honorificant Patrem; qui non
honorificat Filium, non honorificat Patrem, qui misit illum; protinus addidit: Amen, amen dico vobis,
quia qui verbum meum audit et credit ei qui misit me, habet vitam aeternam, et in iudicium non
venit, sed transiit a morte in vitam 31. Ecce hic dixit fideles suos in iudicium non venire. Quomodo
ergo per iudicium separabuntur a malis et ad eius dexteram stabunt, nisi quia hoc loco iudicium pro
damnatione posuit? In tale quippe iudicium non venient, qui audiunt verbum eius et credunt ei, qui
misit illum.

Duplex in Ioanne erit resurrectio.
6. 1. Deinde adiungit et dicit: Amen, amen dico vobis, quia venit hora et nunc est, quando mortui
audient vocem Filii Dei, et qui audierint vivent. Sicut enim Pater habet vitam in semetipso, sic dedit
et Filio habere vitam in semetipso 32. Nondum de secunda resurrectione, id est corporum, loquitur,
quae in fine futura est, sed de prima, quae nunc est. Hanc quippe ut distingueret, ait: Venit hora, et
nunc est. Non autem ista corporum, sed animarum est. Habent enim et animae mortem suam in
impietate atque peccatis, secundum quam mortem mortui sunt, de quibus idem Dominus ait: Sine
mortui mortuos suos sepeliant 33; ut scilicet in anima mortui in corpore mortuos sepelirent. Propter
istos ergo impietate et iniquitate in anima mortuos: Venit, inquit, hora, et nunc est, quando mortui
audient vocem Filii Dei; et qui audierint, vivent. Qui audierint dixit qui oboedierint, qui crediderint et
usque in finem perseveraverint. Nec fecit hic ullam differentiam bonorum et malorum. Omnibus
enim bonum est audire vocem eius et vivere ad vitam pietatis ex impietatis morte transeundo. De
qua morte ait apostolus Paulus: Ergo omnes mortui sunt, et pro omnibus mortuus est, ut qui vivunt,
iam non sibi vivant, sed ei, qui pro ipsis mortuus est et resurrexit 34. Omnes itaque mortui sunt in
peccatis, nemine prorsus excepto, sive originalibus sive etiam voluntate additis, vel ignorando vel
sciendo nec faciendo quod iustum est; et pro omnibus mortuis vivus mortuus est unus, id est,
nullum habens omnino peccatum; ut qui per remissionem peccatorum vivunt, iam non sibi vivant,
sed ei, qui pro omnibus mortuus est propter peccata nostra et resurrexit propter iustificationem
nostram 35, ut credentes in eum, qui iustificat impium 36, ex impietate iustificati, tamquam ex morte
vivificati, ad primam resurrectionem, quae nunc est, pertinere possemus. Ad hanc enim primam
non pertinent, nisi qui beati erunt in aeternum; ad secundam vero, de qua mox locuturus est, et
beatos pertinere docebit et miseros. Ista est misericordiae, illa iudicii. Propter quod in Psalmo
scriptum est: Misericordiam et iudicium cantabo tibi, Domine 37.

Duplex quoque iudicium quo quidam damnantur.
6. 2. De quo iudicio consequenter adiunxit atque ait: Et potestatem dedit ei iudicium facere, quia
Filius hominis est 38. Hic ostendit, quod in ea carne veniet iudicaturus, in qua venerat iudicandus.
Ad hoc enim ait: Quoniam Filius hominis est. Ac deinde subiungens unde agimus: Nolite, inquit,
mirari hoc, quia veniet hora, in qua omnes, qui in monumentis sunt, audient vocem eius et
procedent, qui bona fecerunt, in resurrectionem vitae; qui vero mala egerunt, in resurrectionem
iudicii 39. Hoc est illud iudicium, quod paulo ante, sicut nunc, pro damnatione posuerat dicens: Qui
verbum meum audit et credit ei qui misit me, habet vitam aeternam et in iudicium non venit, sed
transiit a morte in vitam 40, id est, pertinendo ad primam resurrectionem, qua nunc transitur a
morte ad vitam, in damnationem non veniet, quam significavit appellatione iudicii, sicut etiam hoc
loco, ubi ait: Qui mala egerunt, in resurrectionem iudicii, id est damnationis. Resurgat ergo in
prima, qui non vult in secunda resurrectione damnari. Venit enim hora, et nunc est, quando mortui
audient vocem Filii Dei, et qui audierint, vivent 41, id est, in damnationem non venient, quae
secunda mors dicitur; in quam mortem post secundam, quae corporum futura est, resurrectionem
praecipitabuntur, qui in prima, quae animarum est, non resurgunt. Veniet enim hora (ubi non ait: Et

351

