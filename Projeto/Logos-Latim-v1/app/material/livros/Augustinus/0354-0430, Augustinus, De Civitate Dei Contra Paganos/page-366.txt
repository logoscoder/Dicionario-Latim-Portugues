dictum est: Egredientur 199, quia eos etiam quae foris ab eis erunt utique non latebunt. Si enim haec
Prophetae nondum facta nosse potuerunt per hoc, quod erat Deus, quantulumcumque erat, in
eorum mortalium mentibus; quomodo immortales sancti iam facta tunc nescient, cum Deus erit
omnia in omnibus 200? Stabit ergo in illa beatitudine sanctorum semen et nomen; semen scilicet de
quo Ioannes ait: Et semen eius in ipso manet
201

; nomen vero de quo per hunc Isaiam dictum est: Nomen aeternum dabo eis 202. Erit eis
mensis ex mense et sabbatum ex sabbato 203, tamquam luna ex luna et requies ex requie, quorum
utrumque ipsi erunt cum ex his umbris veteribus et temporalibus in illa lumina nova ac sempiterna
transibunt. In poenis autem malorum et inexstinguibilis ignis et vivacissimus vermis 204 ab aliis
atque aliis aliter atque aliter est expositus. Alii quippe utrumque ad corpus, alii utrumque ad
animum rettulerunt; alii proprie ad corpus ignem, tropice ad animum vermem, quod esse credibilius
videtur. Sed nunc de hac differentia non est temporis disputare. De iudicio namque ultimo, quo fiet
diremptio bonorum et malorum, hoc volumen implere suscepimus; de ipsis vero praemiis et poenis
alias diligentius disserendum est.

Quae dixerit Daniel de quattuor bestiis et decem regibus.
23. 1. Daniel de hoc ultimo iudicio sic prophetat, ut Antichristum quoque prius venturum esse
praenuntiet atque ad aeternum regnum sanctorum perducat narrationem suam. Cum enim visione
prophetica quattuor bestias significantes quattuor regna vidisset, ipsumque quartum a quodam
rege superatum, qui Antichristus agnoscitur, et post haec aeternum regnum filii hominis, qui
intellegitur Christus: Horruit, inquit, spiritus meus, ego Daniel, in habitudine mea, et visus capitis
mei conturbabant me. Et accessi, inquit, ad unum de stantibus, et veritatem quaerebam ab eo de
omnibus his, et dixit mihi veritatem 205. Deinde, quid audierit ab illo, a quo de omnibus his
quaesivit, tamquam eo sibi exponente sic loquitur: Hae bestiae magnae quattuor quattuor regna
surgent in terra, quae auferentur, et accipient regnum sancti Altissimi et obtinebunt illud usque in
saeculum et usque in saeculum saeculorum. Et quaerebam, inquit, diligenter de bestia quarta,
quae erat differens prae omni bestia, terribilis amplius (dentes eius ferrei et ungues eius aerei,
manducans et comminuens et reliqua pedibus suis conculcans), et de cornibus eius decem, quae
erant in capite eius, et de altero, quod ascendit et excussit de prioribus tria; cornu illud in quo erant
oculi et os loquens magna, et visus eius maior ceteris. Videbam, et cornu illud faciebat bellum cum
sanctis, et praevalebat ad ipsos, donec venit vetustus dierum, et regnum dedit sanctis Altissimi; et
tempus pervenit, et regnum obtinuerunt sancti 206. Haec Daniel quaesisse se dixit. Deinde quid
audierit continuo subiungens: Et dixit, inquit (id est ille, a quo quaesierat, respondit et dixit): Bestia
quarta quartum regnum erit in terra, quod praevalebit omnibus regnis; et manducabit omnem
terram, et conculcabit eam et concidet. Et decem cornua eius decem reges surgent; et post eos
surget alius, qui superabit malis omnes, qui ante eum fuerunt; et tres reges humiliabit et verba
adversus Altissimum loquetur et sanctos Altissimi conteret et suspicabitur mutare tempora et
legem; et dabitur in manu eius usque ad tempus et tempora et dimidium temporis. Et iudicium
sedebit, et principatum removebunt ad exterminandum et perdendum usque in finem; et regnum
et potestas et magnitudo regum, qui sub omni caelo sunt, data est sanctis Altissimi. Et regnum eius
regnum sempiternum; et omnes principatus ipsi servient et obaudient. Hoc usque, inquit, finis
sermonis. Ego Daniel; multum cogitationes meae conturbabant me, et forma mea immutata est
super me, et verbum in corde meo conservavi 207. Quattuor illa regna exposuerunt quidam
Assyriorum, Persarum, Macedonum et Romanorum. Quam vero convenienter id fecerint, qui nosse
desiderant, legant presbyteri Hieronymi librum in Danielem satis erudite diligenterque
conscriptum 208. Antichristi tamen adversus Ecclesiam saevissimum regnum licet exiguo spatio
temporis sustinendum, donec Dei ultimo iudicio regnum sancti accipiant sempiternum, qui vel
dormitans haec legit, dubitare non sinitur. Tempus quippe et tempora et dimidium temporis unum
annum esse et duo et dimidium ac per hoc tres annos et semissem etiam numero dierum posterius
posito dilucescit 209, aliquando in Scripturis et mensium numero declaratur. Videntur enim tempora
indefinite hic dicta lingua Latina; sed per dualem numerum dicta sunt, quem Latini non habent.
Sicut autem Graeci, ita hunc dicuntur habere et Hebraei. Sic ergo dicta sunt tempora, tamquam
dicerentur duo tempora. Vereri me sane fateor, ne in decem regibus, quos tamquam decem
homines videtur inventurus Antichristus, forte fallamur, atque ita ille inopinatus adveniat, non
existentibus tot regibus in orbe Romano. Quid si enim numero isto denario universitas regum
significata est, post quos ille venturus est; sicut millenario, centenario, septenario significatur
plerumque universitas, et aliis atque aliis numeris, quos nunc commemorare non est necesse?

Convenit Matthaeus cum Daniele.

366

