vomere terra proscinditur; sed ut hoc fieri possit, etiam cetera aratri membra sunt necessaria; et
soli nervi in citharis atque huiusmodi vasis musicis aptantur ad cantum; sed ut aptari possint, insunt
et cetera in compagibus organorum, quae non percutiuntur a canentibus, sed ea, quae percussa
resonant, his connectuntur. Ita in prophetica historia dicuntur et aliqua, quae nihil significant, sed
quibus adhaereant quae significant et quodammodo religentur.

Generationes Sem et Cam enumerantur.
3. 1. Generationes ergo filiorum Noe deinceps intuendae, et quod de his dicendum videtur,
attexendum est huic operi, quo civitatis utriusque, terrenae scilicet et caelestis, per tempora
procursus ostenditur. Coeptae sunt enim commemorari a minimo filio, qui vocatus est Iapheth,
cuius filii octo nominati sunt, nepotes autem septem de duobus filiis eius, tres ex uno, quattuor ex
altero; fiunt itaque omnes quindecim. Filii autem Cham, hoc est medii filii Noe, quattuor et nepotes
quinque ex uno eius filio, pronepotes duo ex nepote uno; fit eorum summa undecim 20. Quibus
enumeratis reditur tamquam ad caput et dicitur: Chus autem genuit Nebroth; hic coepit esse
gigans super terram. Hic erat gigans venator contra Dominum Deum. Propter hoc dicunt: Sicut
Nebroth gigans venator contra Dominum. Et factum est initium regni eius Babylon, Orech, Archad
et Chalanne in terra Sennaar. De terra illa exivit Assur et aedificavit Niniven et Roboth civitatem et
Chalach et Dasem inter medium Ninivae et Chalach: haec civitas magna 21. Iste porro Chus, pater
gigantis Nebroth, primus nominatus est in filiis Cham, cuius quinque filii iam fuerant computati et
nepotes duo. Sed istum gigantem aut post nepotes suos natos genuit, aut, quod est credibilius,
seorsum de illo propter eius eminentiam Scriptura locuta est; quando quidem et regnum eius
commemoratum est, cuius initium erat illa nobilissima Babylon civitas, et quae iuxta
commemoratae sunt sive civitates sive regiones. Quod vero dictum est de terra illa, id est de terra
Sennaar, quae pertinebat ad regnum Nebroth, exisse Assur et aedificasse Niniven et alias quas
contexuit civitates, longe postea factum est, quod ex hac occasione perstrinxit propter nobilitatem
regni Assyriorum, quod mirabiliter dilatavit Ninus, Beli filius, conditor Ninivae civitatis magnae;
cuius civitatis nomen ex illius nomine derivatum est, ut a Nino Ninive vocaretur. Assur autem, unde
Assyrii, non fuit in filiis Cham, medii filii Noe, sed in filiis Sem reperitur, qui fuit Noe maximus filius.
Unde apparet de progenie Sem exortos fuisse, qui postea regnum gigantis illius obtinerent et inde
procederent atque alias conderent civitates, quarum prima est a Nino appellata Ninive. Hinc reditur
ad alium filium Cham, qui vocabatur Mesraim, et commemorantur quos genuit, non tamquam
singuli homines, sed nationes septem. Et de sexta, velut de sexto filio, gens commemoratur exisse,
quae appellatur Philistiim; unde fiunt octo. Inde iterum ad Chanaan reditur, in quo filio maledictus
est Cham, et quos genuit undecim nominantur. Deinde usque ad quos fines pervenerint
commemoratis quibusdam civitatibus dicitur. Ac per hoc filiis nepotibusque computatis de progenie
Cham triginta unus geniti referuntur 22.

Qui sit Heber in generationibus Noe.
3. 2. Restat commemorare filios Sem, maximi filii Noe; ad eum quippe gradatim generationum
istarum pervenit a minimo exorta narratio. Sed unde incipiunt commemorari filii Sem, habet
quiddam obscuritatis, quod expositione illustratum est, quia et multum ad rem pertinet, quam
requirimus. Sic enim legitur: Et Sem natus est, et ipsi patri omnium filiorum, Heber, fratri Iapheth
maiori 23. Ordo verborum est: Et Sem natus est Heber, etiam ipsi, id est ipsi Sem, natus est Heber,
qui Sem pater est omnium filiorum. Sem ergo patriarcham intellegi voluit omnium, qui de stirpe
eius exorti sunt, quos commemoraturus est, sive sint filii, sive nepotes et pronepotes et deinceps
indidem exorti. Non sane istum Heber genuit Sem, sed ab illo quintus in progenitorum serie
reperitur. Sem quippe inter alios filios genuit Arphaxat, Arphaxat genuit Cainan, Cainan genuit Sala,
Sala genuit Heber. Non itaque frustra ipse primus est nominatus in progenie veniente de Sem et
praelatus etiam filiis, cum sit quintus nepos, nisi quia verum est, quod traditur, ex illo Hebraeos
esse cognominatos, tamquam Heberaeos; cum et alia possit esse opinio, ut ex Abraham tamquam
Abrahaei dicti esse videantur; sed nimirum hoc verum est, quod ex Heber Heberaei appellati sunt,
ac deinde una detrita littera Hebraei, quam linguam solus Israel populus potuit obtinere, in quo Dei
civitas et in sanctis peregrinata est et in omnibus sacramento adumbrata. Igitur filii Sem prius sex
nominantur, deinde ex uno eorum nati sunt quattuor nepotes eius, itemque alter filiorum Sem
genuit eius nepotem, atque ex illo itidem pronepos natus est atque inde abnepos, qui est Heber.
Genuit autem Heber duos filios, quorum unum appellavit Phalech, quod interpretatur Dividens.
Deinde Scriptura subiungens rationemque huius nominis reddens: Quia in diebus, inquit, eius divisa
est terra 24. Hoc autem quid sit, post apparebit. Alius vero, qui natus est ex Heber, genuit duodecim
filios; ac per hoc fiunt omnes progeniti de Sem viginti septem. In summa igitur omnes progeniti de
tribus filiis Noe, id est quindecim de Iapheth, triginta unus de Cham, viginti septem de Sem fiunt
septuaginta tres. Deinde sequitur Scriptura dicens: Hi filii Sem in tribubus suis secundum linguas
suas in regionibus suis et in gentibus suis; itemque de omnibus: Haec, inquit, tribus filiorum Noe

254

