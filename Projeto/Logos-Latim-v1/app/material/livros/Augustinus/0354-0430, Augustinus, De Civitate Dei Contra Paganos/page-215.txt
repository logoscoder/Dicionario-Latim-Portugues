Talibus igitur, id est animalibus, paulo post dicit: Et ego, fratres, non potui loqui vobis quasi
spiritalibus, sed quasi carnalibus 22; et illud et hoc eodem loquendi modo, id est a parte totum. Et
ab anima namque et a carne, quae sunt partes hominis, potest totum significari, quod est homo;
atque ita non est aliud animalis homo, aliud carnalis, sed idem ipsum est utrumque, id est
secundum hominem vivens homo; sicut non aliud quam homines significantur, sive ubi legitur: Ex
operibus legis non iustificabitur omnis caro 23, sive quod scriptum est: Septuaginta quinque animae
descenderunt cum Iacob in Egyptum 24. Et ibi enim per omnem carnem omnis homo, et ibi per
septuaginta quinque animas septuaginta quinque homines intelleguntur. Et quod dictum est: Non in
sapientiae humanae doctis verbis, potuit dici: Non in sapientiae carnalis; sicut quod dictum est:
Secundum hominem ambulatis, potuit dici: Secundum carnem. Magis autem hoc apparuit in his
quae subiunxit: Cum enim quis dicat: Ego quidem sum Pauli, alius autem: Ego Apollo, nonne
homines estis? 25 Quod dicebat: Animales estis, et: Carnales estis, expressius dixit: Homines estis,
quod est: Secundum hominem vivitis, non secundum Deum, secundum quem si viveretis, dii
essetis.

Qui sint motus in redeuntibus animabus apud Platonicos.
5. Non igitur opus est in peccatis vitiisque nostris ad Creatoris iniuriam carnis accusare naturam,
quae in genere atque ordine suo bona est; sed deserto Creatore bono vivere secundum creatum
bonum non est bonum, sive quisque secundum carnem sive secundum animam sive secundum
totum hominem, qui ex anima constat et carne (unde et nomine solius animae et nomine solius
carnis significari potest) eligat vivere. Nam qui velut summum bonum laudat animae naturam et
tamquam malum naturam carnis accusat, profecto et animam carnaliter appetit et carnem
carnaliter fugit, quoniam id vanitate sentit humana, non veritate divina. Non quidem Platonici sicut
Manichaei desipiunt, ut tamquam mali naturam terrena corpora detestentur, cum omnia elementa,
quibus iste mundus visibilis contrectabilisque compactus est, qualitatesque eorum Deo artifici
tribuant; verum tamen ex terrenis artubus moribundisque membris sic affici animas opinantur, ut
hinc eis sint morbi cupiditatum et timorum et laetitiae sive tristitiae; quibus quattuor vel
perturbationibus, ut Cicero appellat 26, vel passionibus, ut plerique verbum e verbo Graeco
exprimunt, omnis humanorum morum vitiositas continetur. Quod si ita est, quid est quod Aeneas
apud Virgilium, cum audisset a patre apud inferos animas rursus ad corpora redituras, hanc
opinionem miratur exclamans:
O pater, anne aliquas ad caelum hinc ire putandum est
Sublimes animas iterumque ad tarda reverti Corpora?
Quae lucis miseris tam dira cupido? 27
Numquidnam haec tam dira cupido ex terrenis artubus moribundisque membris adhuc inest
animarum illi praedicatissimae puritati? Nonne ab huiusmodi corporeis, ut dicit, pestibus omnibus
eas asserit esse purgatas, cum rursus incipiunt in corpora velle reverti? Unde colligitur, etiamsi ita
se haberet, quod est omnino vanissimum, vicissim alternans incessabiliter euntium atque
redeuntium animarum mundatio et inquinatio, non potuisse veraciter dici omnes culpabiles atque
vitiosos motus animarum eis ex terrenis corporibus inolescere, si quidem secundum ipsos illa, ut
locutor nobilis ait, dira cupido usque adeo non est ex corpore, ut ab omni corporea peste purgatam
et extra omne corpus animam constitutam ipsa esse compellat in corpore. Unde etiam illis
fatentibus non ex carne tantum afficitur anima, ut cupiat, metuat, laetetur, aegrescat, verum etiam
ex se ipsa his potest motibus agitari.

Voluntas motibus confertur.
6. Interest autem qualis sit voluntas hominis; quia si perversa est, perversos habebit hos motus; si
autem recta est, non solum inculpabiles, verum etiam laudabiles erunt. Voluntas est quippe in
omnibus; immo omnes nihil aliud quam voluntates sunt. Nam quid est cupiditas et laetitia nisi
voluntas in eorum consensione quae volumus? Et quid est metus atque tristitia nisi voluntas in
dissensione ab his quae nolumus? Sed cum consentimus appetendo ea quae volumus, cupiditas;
cum autem consentimus fruendo his quae volumus, laetitia vocatur. Itemque cum dissentimus ab
eo quod accidere nolumus, talis voluntas metus est; cum autem dissentimus ab eo quod nolentibus
accidit, talis voluntas tristitia est. Et omnino pro varietate rerum, quae appetuntur atque fugiuntur,
sicut allicitur vel offenditur voluntas hominis, ita in hos vel illos affectus mutatur et vertitur.
Quapropter homo, qui secundum Deum, non secundum hominem vivit, oportet ut sit amator boni;
unde fit consequens ut malum oderit. Et quoniam nemo natura, sed quisquis malus est, vitio malus
est: perfectum odium debet malis, qui secundum Deum vivit 28, ut nec propter vitium oderit
hominem nec amet vitium propter hominem, sed oderit vitium, amet hominem. Sanato enim vitio
totum quod amare, nihil autem quod debeat odisse remanebit.

215

