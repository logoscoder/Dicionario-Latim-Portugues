laudes, vituperationes exhortationes adhibentur, neque ulla iustitia bonis praemia et malis supplicia
constituta sunt. Haec ergo ne consequantur indigna et absurda et perniciosa rebus humanis, non
vult esse praescientiam futurorum; atque in has angustias coartat animum religiosum, ut unum
eligat e duobus, aut esse aliquid in nostra voluntate, aut esse praescientiam futurorum, quoniam
utrumque arbitratur esse non posse, sed si alterum confirmabitur, alterum tolli; si elegerimus
praescientiam futurorum, tolli voluntatis arbitrium; si elegerimus voluntatis arbitrium, tolli
praescientiam futurorum. Ipse itaque ut vir magnus et doctus et vitae humanae plurimum ac
peritissime consulens ex his duobus elegit liberum voluntatis arbitrium; quod ut confirmaretur,
negavit praescientiam futurorum atque ita, dum vult facere liberos, fecit sacrilegos. Religiosus
autem animus utrumque eligit, utrumque confitetur et fide pietatis utrumque confirmat. Quo modo?
inquit; nam si est praescientia futurorum, sequentur illa omnia, quae connexa sunt, donec eo
perveniatur, ut nihil sit in nostra voluntate. Porro si est aliquid in nostra voluntate, eisdem recursis
gradibus eo pervenitur, ut non sit praescientia futurorum. Nam per illa omnia sic recurritur: si est
voluntatis arbitrium, non omnia fato fiunt; si non omnia fato fiunt, non est omnium certus ordo
causarum; si certus causarum ordo non est, nec rerum certus est ordo praescienti Deo, quae fieri
non possunt, nisi praecedentibus et efficientibus causis; si rerum ordo praescienti Deo certus non
est, non omnia sic veniunt, ut ea ventura praescivit; porro si non omnia sic veniunt, ut ab illo
ventura praescita sunt, non est, inquit, in Deo praescientia omnium futurorum 19.

Quae fides de libertate et praescientia.
9. 3. Nos adversus istos sacrilegos ausus atque impios et Deum dicimus omnia scire antequam
fiant, et voluntate nos facere, quidquid a nobis non nisi volentibus fieri sentimus et novimus. Omnia
vero fato fieri non dicimus, immo nulla fieri fato dicimus; quoniam fati nomen ubi solet a
loquentibus poni, id est in constitutione siderum cum quisque conceptus aut natus est, quoniam res
ipsa inaniter asseritur, nihil valere monstramus. Ordinem autem causarum, ubi voluntas Dei
plurimum potest, neque negamus, neque fati vocabulo nuncupamus, nisi forte ut fatum a fando
dictum intellegamus, id est a loquendo 20; non enim abnuere possumus esse scriptum in Litteris
sanctis: Semel locutus est Deus, duo haec audivi, quoniam potestas Dei est, et tibi, Domine,
misericordia, qui reddis unicuique secundum opera eius 21. Quod enim dictum est: Semel locutus
est, intellegitur "immobiliter", hoc est incommutabiliter, "est locutus", sicut novit incommutabiliter
omnia quae futura sunt et quae ipse facturus est. Hac itaque ratione possemus a fando fatum
appellare, nisi hoc nomen iam in alia re soleret intellegi, quo corda hominum nolumus inclinari. Non
est autem consequens, ut, si Deo certus est omnium ordo causarum, ideo nihil sit in nostrae
voluntatis arbitrio. Et ipsae quippe nostrae voluntates in causarum ordine sunt, qui certus est Deo
eiusque praescientia continetur, quoniam et humanae voluntates humanorum operum causae sunt;
atque ita, qui omnes rerum causas praescivit, profecto in eis causis etiam nostras voluntates
ignorare non potuit, quas nostrorum operum causas esse praescivit.

Deus praescit manente libera voluntate.
9. 4. Nam et illud, quod idem Cicero concedit, nihil fieri si causa efficiens non praecedat, satis est
ad eum in hac quaestione redarguendum 22. Quid enim eum adiuvat, quod dicit nihil quidem fieri
sine causa, sed non omnem causam esse fatalem, quia est causa fortuita, est naturalis, est
voluntaria? Sufficit, quia omne, quod fit, non nisi causa praecedente fieri confitetur. Nos enim eas
causas, quae dicuntur fortuitae, unde etiam fortuna nomen accepit, non esse dicimus nullas, sed
latentes, easque tribuimus vel Dei veri vel quorumlibet spirituum voluntati, ipsasque naturales
nequaquam ab illius voluntate seiungimus, qui est auctor omnis conditorque naturae. Iam vero
causae voluntariae aut Dei sunt aut Angelorum aut hominum aut quorumque animalium, si tamen
voluntates appellandae sunt animarum rationis expertium motus illi, quibus aliqua faciunt
secundum naturam suam, cum quid vel appetunt vel evitant. Angelorum autem voluntates dico seu
bonorum, quos Angelos Dei dicimus, seu malorum, quos angelos diaboli vel etiam daemones
appellamus: sic et hominum, et bonorum scilicet et malorum. Ac per hoc colligitur non esse causas
efficientes omnium quae fiunt nisi voluntarias, illius naturae scilicet, quae spiritus vitae est. Nam et
aer iste seu ventus dicitur spiritus; sed quoniam corpus est, non est spiritus vitae. Spiritus ergo
vitae, qui vivificat omnia creatorque est omnis corporis et omnis creati spiritus, ipse est Deus,
spiritus utique non creatus. In eius voluntate summa potestas est, quae creatorum spirituum bonas
voluntates adiuvat, malas iudicat, omnes ordinat et quibusdam tribuit potestates, quibusdam non
tribuit. Sicut enim omnium naturarum creator est, ita omnium potestatum dator, non voluntatum.
Malae quippe voluntates ab illo non sunt, quoniam contra naturam sunt, quae ab illo est. Corpora
igitur magis subiacent voluntatibus, quaedam nostris, id est omnium animantium mortalium et
magis hominum quam bestiarum; quaedam vero angelorum; sed omnia maxime Dei voluntati
subdita sunt, cui etiam voluntates omnes subiciuntur, quia non habent potestatem nisi quam ille
concedit. Causa itaque rerum, quae facit nec fit, Deus est; aliae vero causae et faciunt et fiunt,

75

