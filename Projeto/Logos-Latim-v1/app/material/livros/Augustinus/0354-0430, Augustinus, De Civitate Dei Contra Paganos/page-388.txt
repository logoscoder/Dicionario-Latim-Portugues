autem non dimiseritis hominibus, neque Pater vester, qui in caelis est, dimittet vobis 81. Ergo et ad
hoc genus elemosynarum pertinet quod ait apostolus Iacobus iudicium futurum sine misericordia ei,
qui non fecit misericordiam. Nec dixit Dominus, inquiunt, magna vel parva, sed: Dimittet vobis
Pater vester peccata vestra, si et vos dimiseritis hominibus. Ac per hoc putant etiam eis, qui perdite
vixerint donec claudant diem vitae huius extremum, per hanc orationem, qualiacumque et
quantacumque fuerint, omnia quotidie peccata dimitti, sicut ipsa quotidie frequentatur oratio, si hoc
tantummodo custodire meminerint, ut quando ab eis veniam petunt, qui eos peccato qualicumque
laeserunt, ex corde dimittant. Cum ad haec omnia Deo donante respondero, liber iste claudendus
est.
Misericordes verbo Dei redarguuntur (23-27)

1) In Verbo Dei aeternae erunt poenae diabolo et angelis eius.
23. Ac primum quaeri oportet atque cognosci, cur Ecclesia ferre nequiverit hominum disputationem
diabolo etiam post maximas et diuturnissimas poenas purgationem vel indulgentiam pollicentem.
Neque enim tot sancti et sacris veteribus ac novis Litteris eruditi mundationem et regni caelorum
beatitudinem post qualiacumque et quantacumque supplicia qualibuscumque et quantiscumque
angelis inviderunt, sed potius viderunt divinam vacuari vel infirmari non posse sententiam, quam se
Dominus praenuntiavit in iudicio prolaturum atque dicturum: Discedite a me, maledicti, in ignem
aeternum, qui paratus est diabolo et angelis eius 82 (sic quippe ostendit aeterno igne diabolum et
angelos eius arsuros); et quod scriptum est in Apocalypsi: Diabolus, qui seducebat eos, missus est
in stagnum ignis et sulphuris, quo et bestia et pseudopropheta; et cruciabuntur die et nocte in
saecula saeculorum 83. Quod ibi dictum est aeternum, hic dictum est in saecula saeculorum, quibus
verbis nihil Scriptura divina significare consuevit, nisi quod finem non habet temporis. Quamobrem
prorsus nec alia causa nec iustior atque manifestior inveniri potest, cur verissima pietate teneatur
fixum et immobile nullum regressum ad iustitiam vitamque sanctorum diabolum et angelos eius
habituros, nisi quia Scriptura, quae neminem fallit, dicit eis Deum non pepercisse, et sic ab illo esse
interim praedamnatos, ut carceribus caliginis inferi retrusi 84 traderentur servandi atque ultimo
iudicio puniendi, quando eos aeternus ignis accipiet, ubi cruciabuntur in saecula saeculorum. Quod
si ita est, quomodo ab huius aeternitate poenae vel universi vel quidam homines post quantumlibet
temporis subtrahentur, ac non statim enervabitur fides, qua creditur sempiternum daemonum
futurum esse supplicium? Si enim quibus dicetur: Discedite a me, maledicti, in ignem aeternum, qui
paratus est diabolo et angelis eius, vel universi vel aliqui eorum non semper ibi erunt, quid causae
est cur diabolus et angeli eius semper ibi futuri esse credantur? An forte Dei sententia, quae in
malos et angelos et homines proferetur, in angelos vera erit, in homines falsa? Ita plane hoc erit, si
non quod Deus dixit, sed quod suspicantur homines plus valebit. Quod fieri quia non potest, non
argumentari adversus Deum, sed divino potius, dum tempus est, debent parere praecepto, qui
sempiterno cupiunt carere supplicio. Deinde quale est aeternum supplicium pro igne diuturni
temporis existimare et vitam aeternam credere sine fine, cum Christus eodem ipso loco, in una
eademque sententia dixerit utrumque complexus: Sic ibunt isti in supplicium aeternum, iusti autem
in vitam aeternam 85? Si utrumque aeternum, profecto aut utrumque cum fine diuturnum aut
utrumque sine fine perpetuum debet intellegi. Par pari enim relata sunt, hinc supplicium aeternum,
inde vita aeterna. Dicere autem in hoc uno eodemque sensu: "Vita aeterna sine fine erit, supplicium
aeternum finem habebit", multum absurdum est. Unde, quia vita aeterna sanctorum sine fine erit,
supplicium quoque aeternum quibus erit finem procul dubio non habebit.

2) Et hominibus poenae erunt aeternae quia sancti pro eis non orabunt.
24. 1. Hoc autem et adversus eos valet, qui suas agentes causas contra Dei venire verba velut
misericordia maiore conantur, ut ideo videlicet vera sint, quia ea, quae dixit homines esse passuros,
pati digni sunt, non quia passuri sunt. Donabit enim eos, inquiunt, precibus sanctorum suorum,
etiam tunc tanto magis orantium pro inimicis suis, quanto sunt utique sanctiores, eorumque
efficacior est oratio et exauditione Dei dignior, iam nullum habentium omnino peccatum. Cur ergo
eadem perfectissima sanctitate et cuncta impetrare valentibus mundissimis et misericordissimis
precibus etiam pro angelis non orabunt, quibus paratus est ignis aeternus, ut Deus sententiam
suam mitiget et reflectat in melius eosque ab illo igne faciat alienos? An erit forsitan quisquam, qui
et hoc futurum esse praesumat affirmans etiam sanctos angelos simul cum sanctis hominibus, qui
tunc aequales erunt angelis Dei, pro damnandis et angelis et hominibus oraturos, ut misericordia
non patiantur, quod veritate merentur pati? Quod nemo sanae fidei dixit, nemo dicturus est.
Alioquin nulla causa est, cur non etiam nunc pro diabolo et angelis eius oret Ecclesia, quam
Magister Deus pro inimicis suis iussit orare. Haec igitur causa, qua fit ut nunc Ecclesia non oret pro
malis angelis, quos suos esse novit inimicos, eadem ipsa causa est, qua fiet ut in illo tunc iudicio
etiam pro hominibus aeterno igne cruciandis, quamvis perfecta sit sanctitate, non oret. Nunc enim

388

