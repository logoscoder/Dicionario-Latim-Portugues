quia utrumque sine peccato est. Ubi autem dixit Deus: Fiat lux, et facta est lux. Et vidit Deus lucem
quia bona est; et postmodum infertur: Et separavit Deus inter lucem et tenebras; et vocavit Deus
lucem diem et tenebras vocavit noctem 48; non hoc loco additum est: Et vidit Deus quia bonum est,
ne utrumque appellaretur bonum, cum esset horum alterum malum, vitio proprio, non natura. Et
ideo sola ibi lux placuit Conditori: tenebrae autem angelicae, etsi fuerant ordinandae, non tamen
fuerant approbandae.

Dei opus aliud non est ab eius arte.
21. Quid est enim aliud intellegendum in eo, quod per omnia dicitur: Vidit Deus quia bonum est 49,
nisi operis approbatio secundum artem facti, quae Sapientia Dei est? Deus autem usque adeo non
cum factum est, tunc didicit bonum, ut nihil eorum fieret, si ei fuisset incognitum. Dum ergo videt
quia bonum est, quod, nisi vidisset antequam fieret, non utique fieret: docet bonum esse, non
discit. Et Plato quidem plus ausus est dicere, elatum esse scilicet Deum gaudio mundi universitate
perfecta. Ubi et ipse non usque adeo desipiebat, ut putaret Deum sui operis novitate factum
beatiorem; sed sic ostendere voluit artifici suo placuisse iam factum, quod placuerat in arte
faciendum; non quod ullo modo Dei scientia varietur, ut aliud in ea faciant quae nondum sunt, aliud
quae iam sunt, aliud quae fuerunt; non enim more nostro ille vel quod futurum est prospicit, vel
quod praesens est aspicit, vel quod praeteritum est respicit; sed alio modo quodam a nostrarum
cogitationum consuetudine longe alteque diverso. Ille quippe non ex hoc in illud cogitatione mutata,
sed omnino incommutabiliter videt; ita ut illa quidem, quae temporaliter fiunt, et futura nondum
sint et praesentia iam sint et praeterita iam non sint, ipse vero haec omnia stabili ac sempiterna
praesentia comprehendat; nec aliter oculis, aliter mente; non enim ex animo constat et corpore;
nec aliter nunc et aliter antea et aliter postea; quoniam non sicut nostra, ita eius quoque scientia
trium temporum, praesentis videlicet et praeteriti vel futuri, varietate mutatur, apud quem non est
immutatio nec momenti obumbratio 50. Neque enim eius intentio de cogitatione in cogitationem
transit, in cuius incorporeo contuitu simul adsunt cuncta quae novit; quoniam tempora ita novit
nullis suis temporalibus notionibus, quem ad modum temporalia movet nullis suis temporalibus
motibus. Ibi ergo vidit bonum esse quod fecit, ubi bonum esse vidit ut faceret; nec quia factum vidit
scientiam duplicavit vel ex aliqua parte auxit, tamquam minoris scientiae fuerit priusquam faceret
quod videret, qui tam perfecte non operaretur, nisi tam perfecta scientia, cui nihil ex eius operibus
adderetur. Quapropter, si tantummodo nobis insinuandum esset quis fecerit lucem, sufficeret
dicere, fecit Deus lucem; si autem non solum quis fecerit, verum etiam per quid fecerit, satis esset
ita enuntiari: Et dixit Deus: Fiat lux, et facta est lux; ut non tantum Deum, sed etiam per Verbum
lucem fecisse nossemus. Quia vero tria quaedam maxime scienda de creatura nobis oportuit
intimari, quis eam fecerit, per quid fecerit, quare fecerit: Dixit Deus, inquit: Fiat lux, et facta est lux.
Et vidit Deus lucem quia bona est 51. Si ergo quaerimus, quis fecerit: Deus est; si per quid fecerit:
Dixit: Fiat, et facta est; si quare fecerit: Quia bona est. Nec auctor est excellentior Deo, nec ars
efficacior Dei Verbo, nec causa melior quam ut bonum crearetur a Deo bono. Hanc etiam Plato
causam condendi mundi iustissimam dicit, ut a bono Deo bona opera fierent; sive ista legerit, sive
ab his qui legerant forte cognoverit; sive acerrimo ingenio invisibilia Dei per ea, quae facta sunt,
intellecta conspexerit 52, sive ab his qui ista conspexerant et ipse didicerit.
Contra quosdam Dei creatio expenditur et Trinitas (22-34)

Errant manichaei Deum omnia bona fecisse negantes.
22. Hanc tamen causam, id est ad bona creanda bonitatem Dei, hanc, inquam, causam tam iustam
atque idoneam, quae diligenter considerata et pie cogitata omnes controversias quaerentium
mundi originem terminat, quidam haeretici non viderunt, quia egenam carnis huius fragilemque
mortalitatem iam de iusto supplicio venientem, dum ei non conveniunt, plurima offendunt, sicut
ignis aut frigus aut fera bestia aut quid huiusmodi; nec attendunt, quam vel in suis locis naturisque
vigeant pulchroque ordine disponantur, quantumque universitati rerum pro suis portionibusdecoris
tamquam in communem rem publicam conferant vel nobis ipsis, si eis congruenter atque scienter
utamur, commoditatis attribuant, ita ut venena ipsa, quae per inconvenientiam perniciosa sunt,
convenienter adhibita in salubria medicamenta vertantur; quamque a contrario etiam haec, quibus
delectantur, sicut cibus et potus et ista lux, immoderato et inopportuno usu noxia sentiantur. Unde
nos admonet divina providentia non res insipienter vituperare, sed utilitatem rerum diligenter
inquirere, et ubi nostrum ingenium vel infirmitas deficit, ita credere occultam, sicut erant quaedam,
quae vix potuimus invenire; quia et ipsa utilitatis occultatio aut humilitatis exercitatio est aut
elationis attritio; cum omnino natura nulla sit malum nomenque hoc non sit nisi privationis boni.
Sed a terrenis usque ad caelestia et a visibilibus usque ad invisibilia sunt aliis alia bona meliora, ad
hoc inaequalia, ut essent omnia; Deus autem ita est artifex magnus in magnis, ut minor non sit in
parvis; quae parva non sua granditate (nam nulla est), sed artificis sapientia metienda sunt; sicut in

174

