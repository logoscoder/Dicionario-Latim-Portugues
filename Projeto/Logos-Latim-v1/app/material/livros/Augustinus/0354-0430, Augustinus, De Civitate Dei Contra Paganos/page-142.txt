mundantur, sed per quaedam temporalia suae virtutis effecta et occultissimae signa praesentiae,
quae angelicis sensibus etiam malignorum spirituum potius quam infirmitati hominum possent esse
conspicua. Denique quando ea paululum supprimenda iudicavit et aliquanto altius latuit, dubitavit
de illo daemonum princeps eumque temptavit, an Christus esset explorans, quantum se temptari
ipse permisit, ut hominem, quem gerebat, ad nostrae imitationis temperaret exemplum. Post illam
vero temptationem, cum Angeli, sicut scriptum est, ministrarent ei 51, boni utique et sancti ac per
hoc spiritibus immundis metuendi et tremendi, magis magisque innotescebat daemonibus quantus
esset, ut ei iubenti, quamvis in illo contemptibilis videretur carnis infirmitas, resistere nullus
auderet.

Angeli intellegunt, daemones coniectant.
22. His igitur Angelis bonis omnis corporalium temporaliumque rerum scientia, qua inflantur
daemones, vilis est; non quod earum ignari sint, sed quod illis Dei, qua sanctificantur, caritas cara
est, prae cuius non tantum incorporali, verum etiam incommutabili et ineffabili pulchritudine, cuius
sancto amore inardescunt, omnia, quae infra sunt et, quod illud est, non sunt seque ipsos inter illa
contemnunt, et ex toto, quod boni sunt, eo bono, ex quo boni sunt, perfruantur. Et ideo certius
etiam temporalia et mutabilia ista noverunt, quia eorum principales causas in Verbo Dei
conspiciunt, per quod factus est mundus; quibus causis quaedam probantur, quaedam reprobantur,
cuncta ordinantur. Daemones autem non aeternas temporum causas et quodam modo cardinales in
Dei Sapientia contemplantur, sed quorundam signorum nobis occultorum maiore experientia multo
plura quam homines futura prospiciunt; dispositiones quoque suas aliquando praenuntiant. Denique
saepe isti, numquam illi omnino falluntur. Aliud est enim temporalibus temporalia et mutabilibus
mutabilia coniectare eisque temporalem et mutabilem modum suae voluntatis et facultatis
inserere, quod daemonibus certa ratione permissum est; aliud autem in aeternis atque
incommutabilibus Dei legibus, quae in eius Sapientia vivunt, mutationes temporum praevidere
Deique voluntatem, quae tam certissima quam potentissima est omnium, Spiritus eius
participatione cognoscere; quod sanctis Angelis recta discretione donatum est. Itaque non solum
aeterni, verum etiam beati sunt. Bonum autem, quo beati sunt, Deus illis est, a quo creati sunt.
Illius quippe indeclinabiliter participatione et contemplatione perfruuntur.

Quod sit deorum nomen in Scripturis...
23. 1. Hos si Platonici malunt deos quam daemones dicere eisque annumerare, quos a summo Deo
conditos deos scribit eorum auctor et magister Plato 52: dicant quod volunt; non enim cum eis de
verborum controversia laborandum est. Si enim sic immortales, ut tamen a summo Deo factos, et si
non per se ipsos, sed ei, a quo facti sunt, adhaerendo beatos esse dicunt: hoc dicunt quod dicimus,
quolibet eos nomine appellent. Hanc autem Platonicorum esse sententiam, sive omnium sive
meliorum, in eorum litteris inveniri potest. Nam et de ipso nomine, quod huius modi immortalem
beatamque creaturam deos appellant, ideo inter nos et ipsos paene nulla dissensio est, quia et in
nostris sacris Litteris legitur: Deus deorum Dominus locutus est 53, et alibi: Confitemini Deo
deorum 54, et alibi: Rex magnus super omnes deos 55. Illud autem ubi scriptum est: Terribilis est
super omnes deos, cur dictum sit, deinceps ostenditur. Sequitur enim: Quoniam omnes dii gentium
daemonia, Dominus autem caelos fecit 56. Super omnes ergo Deos dixit, sed gentium, id est quos
gentes pro diis habent, quae sunt daemonia; ideo terribilis, sub quo terrore Domino dicebant:
Venisti perdere nos? 57 Illud vero, ubi dicitur: Deus deorum, non potest intellegi deus daemoniorum;
et Rex magnus super omnes deos absit ut dicatur rex magnus super omnia daemonia. Sed homines
quoque in populo Dei eadem Scriptura deos appellat. Ego, inquit, dixi, dii estis et filii Excelsi
omnes 58. Potest itaque intellegi horum deorum Deus, qui dictus est: Deus deorum, et super hos
deos Rex magnus, qui dictus est Rex magnus super omnes deos.

...magis homini quam angelo convenit...
23. 2. Verum tamen cum a nobis quaeritur: "Si homines dicti sunt dii, quod in populo Dei sunt,
quem per Angelos vel per homines alloquitur Deus, quanto magis immortales eo nomine digni sunt,
qui ea fruuntur beatitudine, ad quam Deum colendo cupiunt homines pervenire?"; quid
respondebimus nisi non frustra in Scripturis sanctis expressius homines nuncupatos deos, quam
illos immortales et beatos, quibus nos aequales futuros in resurrectione promittitur, ne scilicet
propter illorum excellentiam aliquem eorum nobis constituere deum infidelis auderet infirmitas?
Quod in homine facile est evitare. Et evidentius dici debuerunt homines dii in populo Dei, ut certi ac
fidentes fierent eum esse Deum suum, qui dictus est Deus deorum 59; quia etsi appellentur dii
immortales illi et beati, qui in caelis sunt, non tamen dicti sunt dii deorum, id est dii hominum in
populo Dei constitutorum, quibus dictum est: Ego dixi, dii estis et filii Excelsi omnes 60. Hinc est

142

