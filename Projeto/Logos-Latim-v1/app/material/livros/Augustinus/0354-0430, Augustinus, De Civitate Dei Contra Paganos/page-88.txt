Quinque superioribus libris satis mihi adversus eos videor disputasse, qui multos deos et falsos,
quos esse inutilia simulacra vel immundos spiritus et perniciosa daemonia vel certe creaturas, non
Creatorem veritas Christiana convincit, propter vitae huius mortalis rerumque terrenarum utilitatem
eo ritu ac servitute, quae Graece
dicitur et uni vero Deo debetur, venerandos et colendos
putant. Et nimiae quidem stultitiae vel pertinaciae nec istos quinque nec ullos alios quanticumque
numeri libros satis esse posse quis nesciat? Quando ea putatur gloria vanitatis, nullis cedere viribus
veritatis, in perniciem utique eius, cui vitium tam immane dominatur. Nam et contra omnem
curantis industriam non malo medici, sed aegroti insanabilis morbus invictus est. Hi vero, qui ea
quae legunt vel sine ulla vel non cum magna ac nimia veteris erroris obstinatione intellecta et
considerata perpendunt, facilius nos isto numero terminatorum quinque voluminum plus, quam
quaestionis ipsius necessitas postulabat, quam minus disseruisse iudicabunt, totamque invidiam,
quam christianae religioni de huius vitae cladibus terrenarumque contritione ac mutatione rerum
imperiti facere conantur, non solum dissimulantibus, sed contra suam conscientiam etiam
faventibus doctis, quos impietas vesana possedit, omnino esse inanem rectae cogitationis atque
rationis plenamque levissimae temeritatis et perniciosissimae animositatis dubitare non poterunt.

Cum philosophis verae felicitatis tractanda quaestio.
1. 1. Nunc ergo quoniam deinceps, ut promissus ordo expetit, etiam hi refellendi et docendi sunt,
qui non propter istam vitam, sed propter illam, quae post mortem futura est, deos gentium, quos
christiana religio destruit, colendos esse contendunt: placet a veridico oraculo sancti psalmi sumere
exordium disputationis meae: Beatus, cuius est Dominus Deus spes ipsius et non respexit in
vanitates et insanias mendaces 1. Verum tamen in omnibus vanitatibus insaniisque mendacibus
longe tolerabilius philosophi audiendi sunt, quibus displicuerunt istae opiniones erroresque
populorum, qui populi constituerunt simulacra numinibus multaque de his, quos deos immortales
vocant, falsa atque indigna sive finxerunt sive ficta crediderunt et credita eorum cultui
sacrorumque ritibus miscuerunt. Cum his hominibus, qui, etsi non libere praedicando, saltem
utcumque in disputationibus mussitando, talia se improbare testati sunt, non usque adeo
inconvenienter quaestio ista tractatur: utrum non unum deum, qui fecit omnem spiritalem
corporalemque creaturam, propter vitam, quae post mortem futura est, coli oporteat, sed multos
deos, quos ab illo uno factos et sublimiter collocatos quidam eorundem philosophorum ceteris
excellentiores nobilioresque senserunt 2.

A diis non speratur vita aeterna.
1. 2. Ceterum quis ferat dici atque contendi deos illos, quorum in quarto libro quosdam
commemoravi 3, quibus rerum exiguarum singulis singula distribuuntur officia, vitam aeternam
cuique praestare? An vero peritissimi illi et acutissimi viri, qui se pro magno beneficio conscripta
docuisse gloriantur, ut sciretur quare cuique deo supplicandum esset, quid a quoque esset
petendum, ne absurditate turpissima, qualis ioculariter in mimo fieri solet, peteretur a Libero aqua,
a Lymphis vinum 4, auctores erunt cuipiam hominum diis immortalibus supplicanti, ut, cum a
Lymphis petierit vinum eique responderint: nos aquam habemus, hoc a Libero pete, possit recte
dicere: si vinum non habetis, saltem date mihi vitam aeternam? Quid hac absurditate
monstruosius? Nonne illae cachinnantes (solent enim esse ad risum faciles) 5, si non affectent
fallere ut daemones, supplici respondebunt: o homo, putasne in potestate nos habere vitam, quas
audis non habere vel vitem? Impudentissimae igitur stultitiae est vitam aeternam a talibus diis
petere vel sperare, qui vitae huius aerumnosissimae atque brevissimae et si qua ad eam pertinent
adminiculandam atque fulciendam ita singulas particulas tueri asseruntur, ut, si id, quod sub
alterius tutela ac potestate est, petatur ab altero, tam sit inconveniens et absurdum, ut mimicae
scurrilitati videatur esse simillimum. Quod cum fit ab scientibus mimis, digne ridentur in theatro;
cum vero a nescientibus stultis, dignius irridentur in mundo. Cui ergo deo vel deae propter quid
supplicaretur, quantum ad illos deos attinet quos instituerunt civitates, a doctis sollerter inventum
memoriaeque mandatum est; quid a Libero, verbi gratia, quid a Lymphis, quid a Vulcano ac sic a
ceteris, quos partim commemoravi in quarto libro, partim praetereundos putavi. Porro si a Cerere
vinum a Libero panem, a Vulcano aquam a Lymphis ignem petere erroris est: quanto maioris
deliramenti esse intellegi debet, si cuiquam istorum pro vita supplicetur aeterna!

Nec terrena regna dii conferunt.
1. 3. Quam ob rem si, cum de regno terreno quaereremus, quosnam illud deos vel deas hominibus
credendum esset posse conferre, discussis omnibus longe alienum a veritate monstratum est a
quoquam istorum multorum numinum atque falsorum 6 saltem regna terrena existimare constitui:
nonne insanissimae impietatis est, si aeterna vita, quae terrenis omnibus regnis sine ulla

88

