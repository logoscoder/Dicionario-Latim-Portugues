hebraeis et ex Septuaginta, testimonia prophetica posuerunt, utraque auctoritate utendum putavi,
quoniam utraque una atque divina est. Sed iam quae restant, ut possumus, exsequamur.
Exortus et excursus Ecclesiae, Dei civitatis, proponuntur (45-54)

Ecclesia templum est Domini.
45. 1. Postea quam gens Iudaea coepit non habere Prophetas, procul dubio deterior facta est, eo
scilicet tempore, quo se sperabat instaurato templo post captivitatem, quae fuit in Babylonia,
futuram esse meliorem. Sic quippe intellegebat populus ille carnalis, quod praenuntiatum est per
Aggaeum prophetam dicentem: Magna erit gloria domus istius novissimae, plus quam primae 181;
quod de Novo Testamento dictum esse paulo superius demonstravit, ubi ait aperte Christum
promittens: Et movebo omnes gentes, et veniet desideratus cunctis gentibus 182. Quo loco
Septuaginta interpretes alium sensum magis corpori quam capiti, hoc est magis Ecclesiae quam
Christo, convenientem prophetica auctoritate dixerunt: Venient quae electa sunt Domini de cunctis
gentibus, id est homines, de quibus ipse Iesus in Evangelio: Multi, inquit, vocati, pauci vero
electi 183. Talibus enim electis gentium domus aedificatur Dei per Testamentum Novum lapidibus
vivis, longe gloriosior, quam templum illud fuit, quod a rege Salomone constructum est et post
captivitatem instauratum. Propter hoc ergo nec Prophetas ex illo tempore habuit illa gens et multis
cladibus afflicta est ab alienigenis regibus ipsisque Romanis, ne hanc Aggaei prophetiam in illa
instauratione templi opinaretur impletam.

Quae evenerint ab Alexandro ad Macchabaeos...
45. 2. Non multo post enim adveniente Alexandro subiugata est, quando etsi nulla est facta
vastatio, quoniam non sunt ei ausi resistere et ideo placatum facillime subditi receperunt, non erat
tamen gloria tanta domus illius, quanta fuit in suorum regum libera potestate. Hostias sane
Alexander immolavit in Dei templo, non ad eius cultum vera pietate conversus, sed impia vanitate
cum diis eum falsis colendum putans 184. Deinde Ptolomaeus, Lagi filius, quod supra memoravi, post
Alexandri mortem captivos inde in Aegyptum transtulit, quos eius successor Ptolomaeus
Philadelphus benevolentissime inde dimisit; per quem factum est, quod paulo ante narravi, ut
Septuaginta interpretum Scripturas haberemus. Deinde contriti sunt bellis, quae in Machabaeorum
libris explicantur. Post haec capti a rege Alexandriae Ptolomaeo, qui est appellatus Epiphanes; inde
ab Antiocho rege Syriae multis et gravissimis malis ad idola colenda compulsi 185, templumque
ipsum repletum sacrilegis superstitionibus gentium, quod tamen dux eorum strenuissimus Iudas,
qui etiam Machabaeus dictus est, Antiochi ducibus pulsis ab omni illa idolatriae contaminatione
mundavit 186.

... ab Alcimo ad Christum natum.
45. 3. Non autem multo post Alcimus quidam per ambitionem, cum a genere sacerdotali esset
alienus, quod nefas erat, pontifex factus est 187. Hinc iam post annos ferme quinquaginta, in quibus
eis tamen pax non fuit, quamvis aliqua et prospere gesserint, primus apud eos Aristobolus
assumpto diademate et rex et pontifex factus est. Antea quippe, ex quo de Babyloniae captivitate
reversi sunt templumque instauratum est, non reges, sed duces vel principes habuerunt; quamvis
et qui rex est possit dici princeps a principatu imperandi et dux eo, quod sit ductor exercitus; sed
non continuo, quicumque principes vel duces sunt, etiam reges dici possunt, quod iste Aristobolus
fuit. Cui successit Alexander, etiam ipse rex et pontifex, qui crudeliter in suos regnasse traditur.
Post hunc uxor eius Alexandra regina Iudaeorum fuit, ex cuius tempore deinceps mala sunt eos
secuta graviora. Filii quippe huius Alexandrae Aristobolus et Hyrcanus inter se de imperio
dimicantes vires adversus Israeliticam gentem provocavere Romanas. Hyrcanus namque ab eis
contra fratrem poposcit auxilium. Tunc iam Roma subiugaverat Africam, subiugaverat Graeciam
lateque etiam aliis orbis partibus imperans tamquam se ipsa non valens ferre sua se quodammodo
magnitudine fregerat. Pervenerat quippe ad seditiones domesticas graves atque inde ad bella
socialia moxque civilia, tantumque se comminuerat et attriverat, ut ei mutandus rei publicae status,
quo regeretur regibus, immineret. Pompeius ergo, populi Romani praeclarissimus princeps,
Iudaeam cum exercitu ingressus civitatem capit, templum reserat, non devotione supplicis, sed iure
victoris, et ad sancta sanctorum, quo nisi summum sacerdotem non licebat intrare, non ut
venerator, sed ut profanator accedit; confirmatoque Hyrcani pontificatu et subiugatae genti
imposito custode Antipatro, quos tunc procuratores vocabant, vinctum secum Aristobolum ducit. Ex
illo Iudaei etiam tributarii Romanorum esse coeperunt. Postea Cassius etiam templum expoliavit.
Deinde post paucos annos etiam Herodem alienigenam regem habere meruerunt, quo regnante
natus est Christus. Iam enim venerat plenitudo temporis 188 significata prophetico spiritu per os

320

