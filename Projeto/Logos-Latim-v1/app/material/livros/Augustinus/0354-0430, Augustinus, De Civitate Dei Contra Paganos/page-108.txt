maxime Liber et Libera, id est Ceres? De quibus rursus, quod ad semen attinet, tanta dicit, quasi de
Saturno nihil dixerit.

...et de mysteriis Cereris et Proserpinae.
20. In Cereris autem sacris praedicantur illa Eleusinia, quae apud Athenienses nobilissima fuerunt.
De quibus iste nihil interpretatur, nisi quod attinet ad frumentum, quod Ceres invenit, et ad
Proserpinam, quam rapiente Orco perdidit; et hanc ipsam dicit significare fecunditatem seminum;
quae cum defuisset quodam tempore eademque sterilitate terra maereret, exortam esse
opinionem, quod filiam Cereris, id est ipsam fecunditatem, quae a proserpendo Proserpina dicta
esset, Orcus abstulerat et apud inferos detinuerat; quae res cum fuisset luctu publico celebrata,
quia rursus eadem fecunditas rediit, Proserpina reddita exortam esse laetitiam et ex hoc sollemnia
constituta. Dicit deinde multa in mysteriis eius tradi, quae nisi ad frugum inventionem non
pertineant 55.

Turpia sunt sacra Liberi.
21. Iam vero Liberi sacra, quem liquidis seminibus ac per hoc non solum liquoribus fructuum,
quorum quodam modo primatum vinum tenet, verum etiam seminibus animalium praefecerunt, ad
quantam turpitudinem pervenerint, piget quidem dicere propter sermonis longitudinem; sed
propter istorum superbam hebetudinem non piget. Inter cetera, quae praetermittere, quoniam
multa sunt, cogor, in Italiae compitis quaedam dicit sacra Liberi celebrata cum tanta licentia
turpitudinis, ut in eius honorem pudenda virilia colerentur, non saltem aliquantum verecundiore
secreto, sed in propatulo exultante nequitia. Nam hoc turpe membrum per Liberi dies festos cum
honore magno plostellis impositum prius rure in compitis et usque in urbem postea vectabatur 56. In
oppido autem Lavinio unus Libero totus mensis tribuebatur, cuius diebus omnes verbis
flagitiosissimis uterentur, donec illud membrum per forum transvectum esset atque in loco suo
quiesceret. Cui membro inhonesto matrem familias honestissimam palam coronam necesse erat
imponere 57. Sic videlicet Liber deus placandus fuerat pro eventibus seminum, sic ab agris
fascinatio repellenda, ut matrona facere cogeretur in publico, quod nec meretrix, si matronae
spectarent, permitti debuit in theatro. Propter haec Saturnus solus creditus non est sufficere posse
seminibus, ut occasiones multiplicandorum deorum immunda anima reperiret, et ab uno vero Deo
merito immunditiae destituta ac per multos falsos aviditate maioris immunditiae prostituta ista
sacrilegia sacra nominaret seseque spurcorum daemonum turbis conviolandam polluendamque
praeberet.

Cur Salacia et Venilia simul.
22. Iam utique habebat Salaciam Neptunus uxorem, quam inferiorem aquam maris esse dixerunt:
ut quid illi adiuncta est et Venilia, nisi ut sine ulla causa necessariorum sacrorum sola libidine
animae prostitutae multiplicaretur invitatio daemoniorum? Sed proferatur interpretatio praeclarae
theologiae, quae nos ab ista reprehensione reddita ratione compescat. Venilia, inquit, unda est,
quae ad litus venit; Salacia, quae in salum redit 58. Cur ergo deae fiunt duae, cum sit una unda quae
venit et redit? Nempe ipsa est exaestuans in multa numina libido vesana. Quamvis enim aqua non
geminetur quae it et redit, huius tamen occasione vanitatis duobus daemoniis invitatis amplius
commaculatur anima, quae it et non redit. Quaeso te, Varro, vel vos, qui tam doctorum hominum
talia scripta legistis et aliquid magnum vos didicisse iactatis, interpretamini hoc, nolo dicere
secundum illam aeternam incommutabilemque naturam, qui solus est Deus, sed saltem secundum
animam mundi et partes eius, quos deos esse veros existimatis. Partem animae mundi, quae mare
permeat, deum vobis fecisse Neptunum utcumque tolerabilioris erroris est. Itane unda ad litus
veniens et in salum rediens duae sunt partes mundi aut duae partes animae mundi? Quis vestrum
ita desipiat, ut hoc sapiat? Cur ergo vobis duas deas fecerunt, nisi quia provisum est a sapientibus
maioribus vestris, non ut dii plures vos regerent, sed ut ea, quae istis vanitatibus et falsitatibus
gaudent, plura vos daemonia possiderent? Cur autem illa Salacia per hanc interpretationem
inferiorem maris partem, qua viro erat subdita, perdidit? Namque illam modo, cum refluentem
fluctum esse perhibetis, in superficie posuistis. An quia Veniliam pelicem accepit, irata suum
maritum de supernis maris exclusit?

An terra dea sit...
23. 1. Nempe una est terra, quam plenam quidem videmus animalibus suis, verum tamen ipsam
magnum corpus in elementis mundique infimam partem. Cur eam volunt deam? An quia fecunda
est? Cur ergo non magis homines dii sunt, qui eam fecundiorem faciunt excolendo; sed cum arant,

108

