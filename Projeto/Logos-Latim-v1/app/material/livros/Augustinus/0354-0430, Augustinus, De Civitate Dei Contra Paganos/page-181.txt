ipsi hominem facere possent, non ei pituitam, quod graece
dicitur et tamquam in
elementis corporis nostri aquarum vicem obtinet, in capite ponerent. Ibi enim sedes est phlegmatis,
secundum Dei opus utique aptissime, secundum istorum autem coniecturam tam absurde, ut, si
hoc nesciremus et in hoc libro similiter scriptum esset, quod Deus umorem fluidum et frigidum ac
per hoc gravem in superiore omnibus ceteris humani corporis parte posuerit, isti trutinatores
elementorum nequaquam crederent, et si auctoritati eiusdem Scripturae subditi essent, aliquid
aliud ex hoc intellegendum esse censerent. Sed quoniam, si diligenter singula scrutemur atque
tractemus, quae in illo divino libro de constitutione mundi scripta sunt, et multa dicenda et a
proposito instituti operis longe digrediendum est, iamque de duabus istis diversis inter se atque
contrariis societatibus angelorum, in quibus sunt quaedam exordia duarum etiam in rebus humanis
civitatum, de quibus deinceps dicere institui, quantum satis esse visum est, disputavimus: hunc
quoque librum aliquando claudamus.

14

LIBER XII
BREVICULUS

1. De una bonorum angelorum malorumque natura.
2. Nullam essentiam Deo esse contrariam, quia ab eo, qui summe et semper est, hoc in totum
videtur diversum esse quod non est.
3. De inimicis Dei non per naturam, sed per contrariam voluntatem, quae cum ipsis nocet, bonae
utique naturae nocet, quia vitium, si non nocet, non est.
4. De naturis irrationalium aut vita carentium, quae in suo genere atque ordine ab universitatis
decore non discrepant.
5. Quod in omnium naturarum specie ac modo laudabilis sit Creator.
6. Quae causa sit beatitudinis angelorum bonorum et quae causa sit miseriae angelorum malorum.
7. Causam efficientem malae voluntatis non esse quaerendam.
8. De amore perverso, quo voluntas ab incommutabili bono ad mutabile bonum deficit.
9. An sancti angeli, quem habent Creatorem naturae, eumdem habeant bonae voluntatis auctorem
per Spiritum Sanctum in eis caritate diffusa.
10. De opinione eorum, qui humanum genus sicut ipsum mundum semper fuisse existimant.
11. De falsitate eius historiae, quae multa millia annorum praeteritis temporibus ascribit.
12. De his, qui hunc quidem mundum non sempiternum putant, sed aut innumerabiles aut
eumdem unum certa conclusione saeculorum semper nasci et resolvi opinantur.
13. Quid respondendum sit his, qui primam conditionem hominis tardam esse causantur.
14. De revolutione saeculorum, quibus certo fine conclusis universa semper in eumdem ordinem
eamdemque speciem reditura quidam philosophi crediderunt.
15. De temporali conditione generis humani, quam Deus nec novo consilio instituerit nec mutabili
voluntate.
16. An ut Deus semper etiam Dominus fuisse intellegatur, credendum sit creaturam quoque
numquam defuisse cui dominaretur, et quomodo dicatur semper creatum quod dici non potest
coaeternum.
17. Quomodo intellegenda sit promissa homini a Deo vita aeterna ante tempora aeterna.

181

