17. Et sicut haec, quae exempli gratia commemoravi, ita cetera non explicant, sed potius implicant;
sicut impetus errabundae opinionis impulerit, ita huc atque illuc, hinc atque illinc insiliunt et
resiliunt, ut ipse Varro de omnibus dubitare quam aliquid affirmare maluerit. Nam trium
extremorum primum de diis certis cum absolvisset librum, in altero de diis incertis dicere ingressus
ait: Cum in hoc libello dubias de diis opiniones posuero, reprehendi non debeo. Qui enim putabit
iudicari oportere et posse, cum audierit, faciet ipse. Ego citius perduci possum, ut in primo libro
quae dixi in dubitationem revocem, quam in hoc quae perscribam omnia ut ad aliquam dirigam
summam 49. Ita non solum istum de diis incertis, sed etiam illum de certis fecit incertum. In tertio
porro isto de diis selectis, postea quam praelocutus est quod ex naturali theologia praeloquendum
putavit, ingressurus huius civilis theologiae vanitates et insanias mendaces, ubi eum non solum non
ducebat rerum veritas, sed etiam maiorum premebat auctoritas: De diis, inquit, populi Romani
publicis, quibus aedes dedicaverunt eosque pluribus signis ornatos notaverunt, in hoc libro scribam,
sed ut Xenophanes Colophonios scribit, quid putem, non quid contendam, ponam. Hominis est enim
haec opinari, Dei scire 50. Rerum igitur non comprehensarum nec firmissime creditarum, sed
opinatarum et dubitandarum sermonem trepidus pollicetur dicturus ea, quae ab hominibus instituta
sunt. Neque enim, sicut sciebat esse mundum, esse caelum et terram, caelum sideribus fulgidum,
terram seminibus fertilem, atque huius modi cetera, sicut hanc totam molem atque naturam vi
quadam invisibili ac praepotenti regi atque administrari certa animi stabilitate credebat: ita poterat
affirmare de Iano, quod mundus ipse esset, aut de Saturno invenire, quo modo et Iovis pater esset
et Iovi regnanti subditus factus esset et cetera talia.

An dii sint numina veterum.
18. De quibus credibilior redditur ratio, cum perhibentur homines fuisse et unicuique eorum ab his,
qui eos adulando deos esse voluerunt, ex eius ingenio moribus, actibus, casibus, sacra et sollemnia
constituta atque haec paulatim per animas hominum daemonibus similes et ludicrarum rerum
avidas irrependo longe lateque vulgata, ornantibus ea mendaciis poetarum et ad ea fallacibus
spiritibus seducentibus. Facilius enim fieri potuit, ut iuvenis impius vel ab impio patre interfici
metuens et avidus regni patrem pelleret regno, quam id, quod iste interpretatur, ideo Saturnum
patrem a Iove filio superatum, quod ante est causa quae pertinet ad Iovem, quam semen quod
pertinet ad Saturnum 51. Si enim hoc ita esset, numquam Saturnus prior fuisset nec pater Iovis
esset. Semper enim semen causa praecedit nec umquam generatur ex semine. Sed cum conantur
vanissimas fabulas sive hominum res gestas velut naturalibus interpretationibus honorare, etiam
homines acutissimi tantas patiuntur angustias, ut eorum quoque vanitatem dolere cogamur.

Quae de Saturno sit physica ratio...
19. Saturnum, inquit, dixerunt, quae nata ex eo essent, solitum devorare, quod eo semina, unde
nascerentur, redirent. Et quod illi pro Iove gleba obiecta est devoranda, significat, inquit, manibus
humanis obrui coeptas serendo fruges, antequam utilitas arandi esset inventa 52. Saturnus ergo dici
debuit ipsa terra, non semina; ipsa enim quodam modo devorat quae genuerit, cum ex ea nata
semina in eam rursus recipienda redierint. Et quod pro Iove accepisse dicitur glebam, quid hoc ad
id valet, quod manibus hominum semen gleba coopertum est? Numquid ideo non est, ut cetera,
devoratum, quod gleba coopertum est? Ita enim hoc dictum est, quasi qui glebam opposuit semen
abstulerit, sicut Saturno perhibent oblata gleba ablatum Iovem, ac non potius gleba semen
operiendo fecerit illud diligentius devorari. Deinde isto modo semen est Iuppiter, non seminis causa,
quod paulo ante dicebatur. Sed quid faciant homines, qui, cum res stultas interpretantur, non
inveniunt quid sapienter dicatur? Falcem habet, inquit, propter agriculturam. Certe illo regnante
nondum erat agricultura, et ideo priora eius tempora perhibentur, sicut idem ipse fabellas
interpretatur, quia primi homines ex his vivebant seminibus, quae terra sponte gignebat. An falcem
sceptro perdito accepit, ut, qui primis temporibus rex fuerat otiosus, filio regnante fieret operarius
laboriosus? Deinde ideo dicit a quibusdam pueros ei solitos immolari, sicut a Poenis, et a
quibusdam etiam maiores, sicut a Gallis 53, quia omnium seminum optimum est genus humanum.
De hac crudelissima vanitate quid opus est plura dicere? Hoc potius advertamus atque teneamus,
has interpretationes non referri ad Deum verum, vivam, incorpoream incommutabilemque naturam,
a quo vita in aeternum beata poscenda est; sed earum esse fines in rebus corporalibus,
temporalibus, mutabilibus atque mortalibus. Quod Caelum, inquit, patrem Saturnus castrasse in
fabulis dicitur, hoc significat penes Saturnum, non penes Caelum semen esse divinum 54. Hoc
propterea, quantum intellegi datur, quia nihil in caelo de seminibus nascitur. Sed ecce, Saturnus si
Caeli est filius, Iovis est filius. Caelum enim esse Iovem innumerabiliter et diligenter affirmant. Ita
ista, quae a veritate non veniunt, plerumque et nullo impellente se ipsa subvertunt. Chronon
appellatum dicit, quod Graeco vocabulo significat temporis spatium, sine quo semen, inquit, non
potest esse fecundum. Haec et alia de Saturno multa dicuntur, et ad semen omnia referuntur. Sed
saltem Saturnus seminibus cum tanta ista potestate sufficeret; quid ad haec dii alii requiruntur,

107

