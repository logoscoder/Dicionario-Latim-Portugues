credamus, cum omnibus partibus, ut decorem custodiant, id distribuitur, quod si enormiter in una
esset, utique non deceret. Aut si contenditur in ea quemque statura corporis resurrecturum esse, in
qua defunctus est, non pugnaciter resistendum est; tantum absit omnis deformitas, omnis
infirmitas, omnis tarditas omnisque corruptio, et si quid aliud illud non decet regnum, in quo
resurrectionis et promissionis filii aequales erunt angelis Dei 88, si non corpore, non aetate, certe
felicitate.

Quis sit corpus spiritale.
21. Restituetur ergo quidquid de corporibus vivis vel post mortem de cadaveribus periit, et simul
cum eo, quod in sepulcris remansit, in spiritalis corporis novitatem ex animalis corporis vetustate
mutatum resurget incorruptione atque immortalitate vestitum 89. Sed etsi vel casu aliquo gravi vel
inimicorum immanitate totum penitus conteratur in pulverem atque in auras vel in aquas
dispersum, quantum fieri potest, nusquam esse sinatur omnino: nullo modo subtrahi poterit
omnipotentiae Creatoris, sed capillus in eo capitis non peribit. Erit ergo spiritui subdita caro
spiritalis, sed tamen caro, non spiritus; sicut carni subditus fuit spiritus ipse carnalis, sed tamen
spiritus, non caro. Cuius rei habemus experimentum in nostrae poenae deformitate. Non enim
secundum carnem, sed utique secundum spiritum carnales erant, quibus ait Apostolus: Non potui
vobis loqui quasi spiritalibus, sed quasi carnalibus 90; et homo spiritalis sic in has vita dicitur, ut
tamen corpore adhuc carnalis sit et videat aliam legem in membris suis repugnantem legi mentis
suae 91; erit autem etiam corpore spiritalis, cum eadem caro sic resurrexerit, ut fiat quod scriptum
est: Seminatur corpus animale, resurget corpus spiritale 92. Quae sit autem et quam magna
spiritalis corporis gratia, quoniam nondum venit in experimentum, vereor ne temerarium sit omne,
quod de illa profertur, eloquium. Verumtamen quia spei nostrae gaudium propter Dei laudem non
est tacendum et de intimis ardentis sancti amoris medullis dictum est: Domine, dilexi decorem
domus tuae 93; de donis eius, quae in hac aerumnosissima vita bonis malisque largitur, ipso
adiuvante coniciamus, ut possumus, quantum sit illud, quod nondum experti utique digne eloqui
non valemus. Omitto enim, quando fecit hominem rectum; omitto vitam illam duorum coniugum in
paradisi fecunditate felicem 94, quoniam tam brevis fuit, ut ad nascentium sensum nec ipsa
pervenerit: in hac, quam novimus, in qua adhuc sumus, cuius temptationes, immo quam totam
temptationem, quamdiu in ea sumus, quantumlibet proficiamus, perpeti non desinimus, quae sint
indicia circa genus humanum bonitatis Dei, quis poterit explicare?
Quae sit vita aeterna (22-30)

Quae culpae inficiant vitam.
22. 1. Nam quod ad primam originem pertinet, omnem mortalium progeniem fuisse damnatam,
haec ipsa vita, si vita dicenda est, tot et tantis malis plena testatur. Quid enim aliud indicat
horrenda quaedam profunditas ignorantiae, ex qua omnis error exsistit, qui omnes filios Adam
tenebroso quodam sinu suscepit, ut homo ab illo liberari sine labore, dolore, timore non possit?
Quid amor ipse tot rerum vanarum atque noxiarum et ex hoc mordaces curae, perturbationes,
maerores, formidines, insana gaudia, discordiae, lites, bella, insidiae, iracundiae, inimicitiae,
fallacia, adulatio, fraus, furtum, rapina, perfidia, superbia, ambitio, invidentia, homicidia, parricidia,
crudelitas, saevitia, nequitia, luxuria, petulantia, impudentia, impudicitia, fornicationes, adulteria,
incesta et contra naturam utriusque sexus tot stupra atque immunditiae, quas turpe est etiam
dicere, sacrilegia, haereses, blasphemiae, periuria, oppressiones innocentium, calumniae,
circumventiones, praevaricationes, falsa testimonia, iniqua iudicia, violentiae, latrocinia et quidquid
talium malorum in mentem non venit et tamen de vita ista hominum non recedit? Verum haec
hominum sunt malorum, ab illa tamen erroris et perversi amoris radice venientia, cum qua omnis
filius Adam nascitur. Nam quis ignorat cum quanta ignorantia veritatis, quae iam in infantibus
manifesta est, et cum quanta abundantia vanae cupiditatis, quae in pueris incipit apparere, homo
veniat in hanc vitam, ita ut, si dimittatur vivere ut velit et facere quidquid velit, in haec facinora et
flagitia, quae commemoravi et quae commemorare non potui, vel cuncta vel multa perveniat?

Quae sint puerorum eruditio et prohibitio.
22. 2. Sed divina gubernatione non omni modo deserente damnatos et Deo non continente in ira
sua miserationes suas 95, in ipsis sensibus generis humani prohibitio et eruditio contra istas, cum
quibus nascimur, tenebras vigilant et contra hos impetus opponuntur, plenae tamen etiam ipsae
laborum et dolorum. Quid enim sibi volunt multimodae formidines, quae cohibendis parvulorum
vanitatibus adhibentur 96? Quid paedagogi, quid magistri, quid ferulae, quid lora, quid virgae, quid
disciplina illa, qua Scriptura sancta dicit dilecti filii latera esse tundenda, ne crescat indomitus

414

