magis caelestes deos, amplius autem venerari Deum Patrem. Hoc autem, inquit, et dii praecipiunt
et in superioribus ostendimus, quemadmodum animum advertere ad Deum monent et illum colere
ubique imperant. Verum indocti et impiae naturae, quibus vere fatum non concessit ab diis dona
obtinere neque habere Iovis immortalis notionem, non audientes et deos et divinos viros, deos
quidem omnes recusaverunt, prohibitos autem daemones et hos non odisse, sed revereri. Deum
autem simulantes colere, ea sola, per quae Deus adoratur, non agunt. Nam Deus quidem, utpote
omnium Pater, nullius indiget; sed nobis est bene, cum eum per iustitiam et castitatem aliasque
virtutes adoramus, ipsam vitam precem ad ipsum facientes per imitationem et inquisitionem de
ipso. Inquisitio enim purgat, inquit, imitatio deificat affectionem ad ipsum operando 69. Bene
quidem praedicavit Deum Patrem, et quibus sit colendus moribus dixit; quibus praeceptis prophetici
libri pleni sunt Hebraeorum, quando sanctorum vita sive imperatur sive laudatur. Sed in Christianis
tantum errat aut tantum calumniatur, quantum volunt daemones, quos opinatur deos; quasi
cuiquam difficile sit recolere, quae turpia, quae dedecora erga deorum obsequium in theatris
agebantur et templis, et attendere quae legantur, dicantur, audiantur in ecclesiis, vel Deo vero quid
offeratur, et hinc intellegere ubi aedificium, et ubi ruina sit morum. Quis autem huic dixit vel
inspiravit, nisi diabolicus spiritus, tam vanum apertumque mendacium, quod daemones ab
Hebraeis coli prohibitos revereantur potius, quam oderint Christiani? Sed Deus ille, quem coluerunt
sapientes Hebraeorum, etiam caelestibus sanctis angelis et virtutibus Dei, quos beatissimos
tamquam cives in hac nostra peregrinatione mortali veneramur et amamus, sacrificari vetat
intonans in lege sua, quam dedit Hebraeo populo suo, et valde minaciter dicens: Sacrificans diis
eradicabitur 70. Et ne quisquam putaret daemonibus pessimis terrenisque spiritibus, quos iste dicit
minimos vel minores 71, ne sacrificetur esse praeceptum (quia et ipsi in Scripturis sanctis dicti sunt
dii, non Hebraeorum, sed gentium; quod evidenter in Psalmo Septuaginta interpretes posuerunt,
dicentes: Quoniam omnes dii gentium daemonia 72), ne quis ergo putaret istis quidem daemoniis
prohibitum, caelestibus autem vel omnibus vel aliquibus sacrificari esse permissum, mox addidit:
Nisi Domino soli, id est, nisi Domino tantum; ne forte in eo, quod ait: Domino soli, Dominum solem
credat esse quispiam, cui sacrificandum putet; quod non ita esse intellegendum in scripturis
Graecis facillime reperitur.

Denuo quid sit Deo subdi, rationi, regibus.
23. 5. Deus igitur Hebraeorum, cui tam magnum tantus etiam iste philosophus perhibet
testimonium, legem dedit Hebraeo populo suo, Hebraeo sermone conscriptam, non obscuram et
incognitam, sed omnibus iam gentibus diffamatam, in qua lege scriptum est: Sacrificans diis
eradicabitur nisi Domino tantum 73. Quid opus est in hac eius lege eiusque Prophetis de hac re
multa perquirere; immo non perquirere, non enim abstrusa vel rara sunt, sed aperta et crebra
colligere et in hac disputatione mea ponere, quibus luce clarius apparet nulli omnino nisi tantum
sibi Deum verum et summum voluisse sacrificari? Ecce hoc unum breviter, immo granditer,
minaciter, sed veraciter dictum ab illo Deo, quem tam excellenter eorum doctissimi praedicant,
audiatur, timeatur, impleatur, ne inoboedientes eradicatio consequatur. Sacrificans, inquit, diis
eradicabitur, nisi Domino tantum; non quo rei egeat alicuius, sed quia nobis expedit, ut res eius
simus. Huic enim canitur in sacris litteris Hebraeorum: Dixi Domino: Deus meus es tu, quoniam
bonorum meorum non eges 74. Huius autem praeclarissimum atque optimum sacrificium nos ipsi
sumus, hoc est civitas eius, cuius rei mysterium celebramus oblationibus nostris, quae fidelibus
notae sunt, sicut in libris praecedentibus disputavimus 75. Cessaturas enim victimas, quas in umbra
futuri offerebant Iudaei, et unum sacrificium gentes a solis ortu usque ad occasum 76, sicut iam fieri
cernimus, oblaturas per Prophetas Hebraeos oracula increpuere divina; ex quibus quantum satis
visum est, nonnulla protulimus et huic iam operi adspersimus 77. Quapropter ubi non est ista
iustitia, ut secundum suam gratiam civitati oboedienti Deus imperet unus et summus, ne cuiquam
sacrificet nisi tantum sibi, et per hoc in omnibus hominibus ad eamdem civitatem pertinentibus
atque oboedientibus Deo animus etiam corpori atque ratio vitiis ordine legitimo fideliter imperet; ut
quemadmodum iustus unus, ita coetus populusque iustorum vivat ex fide, quae operatur per
dilectionem, qua homo diligit Deum, sicut diligendus est Deus, et proximum sicut semetipsum, ubi
ergo non est ista iustitia, profecto non est coetus hominum iuris consensu et utilitatis communione
sociatus. Quod si non est, utique populus non est, si vera est haec populi definitio. Ergo nec
respublica est, quia res populi non est, ubi ipse populus non est.

Romani ceterique populi et respublicae fuerunt.
24. Si autem populus non isto, sed alio definiatur modo, velut si dicatur: "Populus est coetus
multitudinis rationalis rerum quas diligit concordi communione sociatus", profecto, ut videatur
qualis quisque populus sit, illa sunt intuenda, quae diligit. Quaecumque tamen diligat, si coetus est
multitudinis non pecorum, sed rationalium creaturarum et eorum quae diligit concordi communione
sociatus est, non absurde populus nuncupatur; tanto utique melior, quanto in melioribus, tantoque

344

