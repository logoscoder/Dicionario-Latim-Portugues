servari utiliore cura, quam Metellus de incendio sacra Vestalia et Aeneas de Troiano excidio
penates liberasse praedicatur 11; et tamen ea legenda saeculis prodit, quae a sapientibus et
insipientibus merito abicienda et veritati religionis inimicissima iudicentur: quid existimare
debemus nisi hominem acerrimum ac peritissimum, non tamen Sancto Spiritu liberum, oppressum
fuisse suae civitatis consuetudine ac legibus, et tamen ea quibus movebatur sub specie
commendandae religionis tacere noluisse?

Quid disserant libri Antiquitatum.
3. Quadraginta et unum libros scripsit Antiquitatum; hos in res humanas divinasque divisit, rebus
humanis viginti quinque, divinis sedecim tribuit, istam secutus in ea partitione rationem, ut rerum
humanarum libros senos quattuor partibus daret. Intendit enim qui agant, ubi agant, quando agant,
quid agant. In sex itaque primis de hominibus scripsit, in secundis sex de locis, sex tertios de
temporibus, sex quartos eosdemque postremos de rebus absolvit. Quater autem seni viginti et
quattuor fiunt. Sed unum singularem, qui communiter prius de omnibus loqueretur, in capite posuit.
In divinis identidem rebus eadem ab illo divisionis forma servata est, quantum attinet ad ea, quae
diis exhibenda sunt. Exhibentur enim ab hominibus in locis et temporibus sacra. Haec quattuor,
quae dixi, libris complexus est ternis: nam tres priores de hominibus scripsit, sequentes de locis,
tertios de temporibus, quartos de sacris, etiam hic, qui exhibeant, ubi exhibeant, quando exhibeant,
quid exhibeant, subtilissima distinctione commendans. Sed quia oportebat dicere et maxime id
exspectabatur, quibus exhibeant, de ipsis quoque diis tres conscripsit extremos, ut quinquies terni
quindecim fierent. Sunt autem omnes, ut diximus, sedecim, quia et istorum exordio unum
singularem, qui prius de omnibus loqueretur, apposuit. Quo absoluto consequenter ex illa
quinquepertita distributione tres praecedentes, qui ad homines pertinent, ita subdivisit, ut primus
sit de pontificibus, secundus de auguribus, tertius de quindecimviris sacrorum; secundos tres ad
loca pertinentes ita, ut in uno eorum de sacellis, altero de sacris aedibus diceret, tertio de locis
religiosis; tres porro, qui istos sequuntur et ad tempora pertinent, id est ad dies festos, ita, ut unum
eorum faceret de feriis, alterum de ludis circensibus, de scaenicis tertium; quartorum trium ad
sacra pertinentium uni dedit consecrationes, alteri sacra privata, ultimo publica. Hanc velut
pompam obsequiorum in tribus, qui restant, dii ipsi sequuntur extremi, quibus iste universus cultus
impensus est: in primo dii certi, in secundo incerti, in tertio cunctorum novissimo dii praecipui atque
selecti.

Nequaquam dii colendi propter vitam aeternam.
4. 1. In hac tota serie pulcherrimae ac subtilissimae distributionis et distinctionis vitam aeternam
frustra quaeri et sperari impudentissime vel optari, ex his, quae iam diximus et quae deinceps
dicenda sunt, cuivis hominum, qui corde obstinato sibi non fuerit inimicus, facillime apparet. Vel
hominum enim sunt ista instituta vel daemonum, non quales vocant illi daemones bonos, sed ut
loquar apertius, immundorum spirituum et sine controversia malignorum, qui noxias opiniones,
quibus anima humana magis magisque vanescat et incommutabili aeternaeque veritati coaptari
atque inhaerere non possit, invidentia mirabili et occulte inserunt cogitationibus impiorum et aperte
aliquando ingerunt sensibus et qua possunt fallaci attestatione confirmant. Iste ipse Varro
propterea se prius de rebus humanis, de divinis autem postea scripsisse testatur, quod prius
exstiterint civitates, deinde ab eis haec instituta sint. Vera autem religio non a terrena aliqua
civitate instituta est, sed plane caelestem ipsa instituit civitatem. Eam vero inspirat et docet verus
Deus, dator vitae aeternae, veris cultoribus suis.

Varro fatetur deos ab hominibus inventos.
4. 2. Varronis igitur confitentis ideo se prius de rebus humanis scripsisse, postea de divinis, quia
divinae istae ab hominibus institutae sunt, haec ratio est: Sicut prior est, inquit, pictor quam tabula
picta, prior faber quam aedificium: ita priores sunt civitates quam ea, quae a civitatibus instituta
sunt 12. Dicit autem prius se scripturum fuisse de diis, postea de hominibus, si de omni natura
deorum scriberet, quasi hic de aliqua scribat et non de omni, aut vero etiam aliqua, licet non omnis,
deorum natura non prior debeat esse quam hominum. Quid quod in illis tribus novissimis libris deos
certos et incertos et selectos diligenter explicans nullam deorum naturam praetermittere videtur?
Quid est ergo, quod ait: Si de omni natura deorum et hominum scriberemus, prius divina
absolvissemus, quam humana attigissemus? Aut enim de omni natura deorum scribit, aut de
aliqua, aut omnino de nulla. Si de omni, praeponenda est utique rebus humanis; si de aliqua, cur
non etiam ipsa res praecedat humanas? An indigna est praeferri etiam universae naturae hominum
pars aliqua deorum? Quod si multum est, ut aliqua pars divina praeponatur universis rebus
humanis, saltem digna est vel Romanis. Rerum quippe humanarum libros, non quantum ad orbem
terrarum, sed quantum ad solam Romam pertinet, scripsit, quos tamen rerum divinarum libris se

90

