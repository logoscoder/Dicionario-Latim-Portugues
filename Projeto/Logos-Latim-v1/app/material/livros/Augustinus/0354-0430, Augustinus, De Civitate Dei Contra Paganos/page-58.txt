clades amissa atque translata sunt. Nam si post mille ducentos et quod excurrit annos, quando
regnum Assyriis ablatum est, si iam ibi Christiana religio aliud regnum praedicaret aeternum et
deorum falsorum cultus sacrilegos inhiberet: quid aliud illius gentis vani homines dicerent, nisi
regnum, quod tam diu conservatum est, nulla alia causa nisi suis religionibus desertis et illa recepta
perire potuisse? In qua voce vanitatis, quae poterat esse, isti attendant speculum suum, et similia
conqueri, si ullus in eis pudor est, erubescant. Quamquam Romanum imperium afflictum est potius
quam mutatum, quod et aliis ante Christi nomen temporibus ei contigit et ab illa est afflictione
recreatum, quod nec istis temporibus desperandum est. Quis enim de hac re novit voluntatem Dei?
An plures dii an unus qui et mundus sit (8-13)

Quot sint dii rerum naturae servandarum.
8. Deinde quaeramus, si placet, ex tanta deorum turba, quam Romani colebant, quem potissimum
vel quos deos credant illud imperium dilatasse atque servasse. Neque enim in hoc tam praeclaro
opere et tantae plenissimo dignitatis audent aliquas partes deae Cloacinae tribuere aut Volupiae,
quae a voluptate appellata est, aut Lubentinae, cui nomen est a libidine, aut Vaticano, qui infantum
vagitibus praesidet, aut Cuninae, quae cunas eorum administrat. Quando autem possunt uno loco
libri huius commemorari omnia nomina deorum et dearum, quae illi grandibus voluminibus vix
comprehendere potuerunt singulis rebus propria dispertientes officia numinum? Nec agrorum
munus uni alicui deo committendum arbitrati sunt, sed rura deae Rusinae, iuga montium deo
Iugatino; collibus deam Collatinam, vallibus Valloniam praefecerunt. Nec saltem potuerunt unam
Segetiam talem invenire, cui semel segetes commendarent, sed sata frumenta, quamdiu sub terra
essent, praepositam voluerunt habere deam Seiam; cum vero iam essent super terram et segetem
facerent, deam Segetiam; frumentis vero collectis atque reconditis, ut tuto servarentur, deam
Tutilinam praeposuerunt. Cui non sufficere videretur illa Segetia, quamdiu seges ab initiis herbidis
usque ad aristas aridas perveniret? Non tamen satis fuit hominibus deorum multitudinem
amantibus, ut anima misera daemoniorum turbae prostitueretur, unius Dei veri castum dedignata
complexum. Praefecerunt ergo Proserpinam frumentis germinantibus, geniculis nodisque culmorum
deum Nodutum, involumentis folliculorum deam Volutinam; cum folliculi patescunt, ut spica exeat,
deam Patelanam, cum segetes novis aristis aequantur, quia veteres aequare hostire dixerunt, deam
Hostilinam; florentibus frumentis deam Floram, lactescentibus deum Lacturnum, maturescentibus
deam Matutam; cum runcantur, id est a terra auferuntur, deam Runcinam 10. Nec omnia
commemoro, quia me piget quod illos non pudet. Haec autem paucissima ideo dixi, ut
intellegeretur nullo modo eos dicere audere ista numina imperium constituisse auxisse conservasse
Romanum, quae ita suis quaeque adhibebantur officiis, ut nihil universum uni alicui crederetur.
Quando ergo Segetia curaret imperium, cui curam gerere simul et segetibus et arboribus non
licebat? Quando de armis Cunina cogitaret, cuius praepositura parvulorum cunas non permittebatur
excedere? Quando Nodutus adiuvaret in bello, qui nec ad folliculum spicae, sed tantum ad nodum
geniculi pertinebat? Unum quisque domui suae ponit ostiarium, et quia homo est, omnino sufficit:
tres deos isti posuerunt, Forculum foribus, Cardeam cardini, Limentinum limini 11. Ita non poterat
Forculus simul et cardinem limemque servare.

Quid de Iove dicendum.
9. Omissa igitur ista turba minutorum deorum vel aliquantum intermissa officium maiorum deorum
debemus inquirere, quo Roma tam magna facta est, ut tam diu tot gentibus imperaret. Nimirum
ergo Iovis hoc opus est. Ipsum enim deorum omnium dearumque regem volunt: hoc eius indicat
sceptrum, hoc in alto colle Capitolium. De isto deo quamvis a poeta dictum convenientissime
praedicant:
Iovis omnia plena 12.
hunc Varro credit etiam ab his coli, qui unum Deum solum sine simulacro colunt, sed alio nomine
nuncupari 13. Quod si ita est, cur tam male tractatus est Romae, sicut quidem et in ceteris gentibus,
ut ei fieret simulacrum? Quod ipsi etiam Varroni ita displicet, ut, cum tantae civitatis perversa
consuetudine premeretur, nequaquam tamen dicere et scribere dubitaret, quod hi, qui populis
instituerunt simulacra, et metum dempserunt et errorem addiderunt 14.

Physica ratio pensatur de Iove et diis locorum...
10. Cur illi etiam Iuno uxor adiungitur, quae dicatur Soror et coniux 15? Quia Iovem, inquiunt, in
aethere accipimus, in aere Iunonem, et haec duo elementa coniuncta sunt, alterum superius,
alterum inferius. Non est ergo ille, de quo dictum est
Iovis omnia plena,

58

