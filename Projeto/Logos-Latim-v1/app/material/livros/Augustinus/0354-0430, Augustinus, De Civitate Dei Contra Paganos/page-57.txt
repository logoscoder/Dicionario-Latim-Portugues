5. Proinde omitto quaerere quales Romulus congregaverit, quoniam multum eis consultum est, ut
ex illa vita dato sibi consortio civitatis poenas debitas cogitare desisterent, quarum metus eos in
maiora facinora propellebat, ut deinceps pacatiores essent rebus humanis. Hoc dico, quod ipsum
Romanum imperium iam magnum multis gentibus subiugatis ceterisque terribile acerbe sensit,
graviter timuit, non parvo negotio devitandae ingentis cladis oppressit, quando paucissimi
gladiatores in Campania de ludo fugientes magnum exercitum compararunt, tres duces habuerunt,
Italiam latissime et crudelissime vastaverunt 6. Dicant, quis istos Deus adiuverit, ut ex parvo et
contemptibili latrocinio pervenirent ad regnum tantis iam Romanis viribus arcibusque metuendum.
An quia non diu fuerunt, ideo divinitus negabuntur adiuti? Quasi vero ipsa cuiuslibet hominis vita
diuturna est. Isto ergo pacto neminem dii adiuvant ad regnandum, quoniam singuli quique cito
moriuntur, nec beneficium deputandum est, quod exiguo tempore in unoquoque homine ac per hoc
singillatim utique in omnibus vice vaporis evanescit. Quid enim interest eorum, qui sub Romulo
deos coluerunt et olim sunt mortui, quod post eorum mortem Romanum tantum crevit imperium,
cum illi apud inferos causas suas agant? Utrum bonas an malas, ad rem praesentem non pertinet.
Hoc autem de omnibus intellegendum est, qui per ipsum imperium (quamvis decedentibus
succedentibusque mortalibus in longa spatia protendatur) paucis diebus vitae suae cursim
raptimque transierunt, actuum suorum sarcinas baiulantes. Sin vero etiam ipsa brevissimi temporis
beneficia deorum adiutorio tribuenda sunt, non parum adiuti sunt illi gladiatores: servilis condicionis
vincula ruperunt, fugerunt, evaserunt, exercitum magnum et fortissimum collegerunt, oboedientes
regum suorum consiliis et iussis multum Romanae celsitudini metuendi et aliquot Romanis
imperatoribus insuperabiles multa ceperunt, potiti sunt victoriis plurimis, usi voluptatibus quibus
voluerunt, quod suggessit libido fecerunt, postremo donec vincerentur, quod difficillime factum est,
sublimes regnantesque vixerunt. Sed ad maiora veniamus.

Trogus et Iustinus testes sunt Ninum finitimos primum subdidisse.
6. Iustinus, qui Graecam vel potius peregrinam Trogum Pompeium secutus non Latine tantum, sicut
ille, verum etiam breviter scripsit historiam, opus librorum suorum sic incipit: Principio rerum
gentium nationumque imperium penes reges erat, quos ad fastigium huius maiestatis non ambitio
popularis, sed spectata inter bonos moderatio provehebat. Populi nullis legibus tenebantur, fines
imperii tueri magis quam proferre mos erat, intra suam cuique patriam regna finiebantur. Primus
omnium Ninus rex Assyriorum veterem et quasi avitum gentibus morem nova imperii cupiditate
mutavit. Hic primus intulit bella finitimis et rudes adhuc ad resistendum populos ad terminos usque
Libyae perdomuit. Et paulo post: Ninus, inquit, magnitudinem quaesitae dominationis continua
possessione firmavit. Domitis igitur proximis cum accessione virium fortior ad alios transiret et
proxima quaeque victoria instrumentum sequentis esset, totius Orientis populos subegit 7. Qualibet
autem fide rerum vel iste vel Trogus scripserit (nam quaedam illos fuisse mentitos aliae fideliores
litterae ostendunt), constat tamen et inter alios scriptores regnum Assyriorum a Nino rege fuisse
longe lateque porrectum 8. Tam diu autem perseveravit, ut Romanum nondum sit eius aetatis. Nam
sicut scribunt, qui chronicam historiam persecuti sunt, mille ducentos et quadraginta annos ab
anno primo, quo Ninus regnare coepit, permansit hoc regnum, donec transferretur ad Medos 9.
Inferre autem bella finitimis et in cetera inde procedere ac populos sibi non molestos sola regni
cupiditate conterere et subdere, quid aliud quam grande latrocinium nominandum est?

Dii nihil potuerunt ad imperia augenda.
7. Si nullo deorum adiutorio tam magnum hoc regnum et prolixum fuit, quare diis Romanis tribuitur
Romanum regnum locis amplum temporibusque diuturnum? Quaecumque enim causa est illa,
eadem est etiam ista. Si autem et illud deorum adiutorio tribuendum esse contendunt, quaero
quorum. Non enim aliae gentes, quas Ninus domuit et subegit, alios tunc colebant deos. Aut si
proprios habuerunt Assyrii, quasi peritiores fabros imperii construendi atque servandi, numquidnam
mortui sunt, quando et ipsi imperium perdiderunt, aut mercede non sibi reddita vel alia maiore
promissa ad Medos transire maluerunt, atque inde rursus ad Persas, Cyro invitante et aliquid
commodius pollicente? Quae gens non angustis Orientis finibus post Alexandri Macedonis regnum
magnum locis, sed brevissimum tempore in suo regno adhuc usque perdurat. Hoc si ita est, aut
infideles dii sunt, qui suos deserunt et ad hostes transeunt (quod nec homo fecit Camillus, quando
victor et expugnator adversissimae civitatis Romam, cui vicerat, sensit ingratam, quam tamen
postea oblitus iniuriae, memor patriae a Gallis iterum liberavit), aut non ita fortes sunt, ut deos esse
fortes decet, qui possunt humanis vel consiliis vel viribus vinci; aut si, cum inter se belligerant, non
dii ab hominibus, sed dii ab aliis diis forte vincuntur, qui sunt quarumque proprii civitatum: habent
ergo et ipsi inter se inimicitias, quas pro sua quisque parte suscipiunt. Non itaque deos suos debuit
colere civitas magis quam alios, a quibus adiuvarentur sui. Postremo quoquo modo se habeat
deorum iste vel transitus vel fuga, vel migratio vel in pugna defectio, nondum illis temporibus atque
in illis terrarum partibus Christi nomen fuerat praedicatum, quando illa regna per ingentes bellicas

57

