intellegendo spiritaliter paradiso nemine prohibente dicantur, dum tamen et illius historiae veritas
fidelissima rerum gestarum narratione commendata credatur.

Quae sit natura corporis spiritalis.
22. Corpora ergo iustorum, quae in resurrectione futura sunt, neque ullo ligno indigebunt, quo fiat
ut nullo morbo vel senectute inveterata moriantur, neque ullis aliis corporalibus alimentis, quibus
esuriendi ac sitiendi qualiscumque molestia devitetur; quoniam certo et omnimodo inviolabili
munere immortalitatis induentur, ut non nisi velint, possibilitate, non necessitate vescantur. Quod
angeli quoque visibiliter et tractabiliter apparentes, non quia indigebant, sed quia volebant et
poterant, ut hominibus congruerent sui ministerii quadam humanitate, fecerunt (neque enim in
phantasmate angelos edisse credendum est, quando eos homines hospitio susceperunt 54 ),
quamvis utrum angeli essent ignorantibus simili nobis indigentia vesci viderentur. Unde est quod ait
angelus in libro Tobiae: Videbatis me manducare, sed visu vestro videbatis 55; id est necessitate
reficiendi corporis, sicut vos facitis, me cibum sumere putabatis. Sed si forte de angelis aliud
credibilius disputari potest, certe fides Christiana de ipso Salvatore non dubitat, quod etiam post
resurrectionem, iam quidem in spiritali carne, sed tamen vera, cibum ac potum cum discipulis
sumpsit 56. Non enim potestas, sed egestas edendi ac bibendi talibus corporibus auferetur. Unde et
spiritalia erunt, non quia corpora esse desistent, sed quia spiritu vivificante subsistent 57.

Quo diversa sint corpus caeleste et terrestre.
23. 1. Nam sicut ista, quae habent animam viventem, nondum spiritum vivificantem, animalia
dicuntur corpora, nec tamen animae sunt, sed corpora: ita illa spiritalia vocantur corpora; absit
tamen ut spiritus ea credamus futura, sed corpora carnis habitura substantiam, sed nullam
tarditatem corruptionemque carnalem spiritu vivificante passura. Tunc iam non terrenus, sed
caelestis homo erit; non quia corpus, quod de terra factum est, non ipsum erit; sed quia dono
caelesti iam tale erit, ut etiam caelo incolendo non amissa natura, sed mutata qualitate conveniat.
Primus autem homo de terra terrenus in animam viventem factus est, non in spiritum
vivificantem 58, quod ei post oboedientiae meritum servabatur. Ideo corpus eius, quod cibo ac potu
egebat, ne fame afficeretur ac siti, et non immortalitate illa absoluta atque indissolubili, sed ligno
vitae a mortis necessitate prohibebatur atque in iuventutis flore tenebatur, non spiritale, sed
animale fuisse non dubium est, nequaquam tamen moriturum, nisi in Dei praedicentis minantisque
sententiam delinquendo corruisset et alimentis quidem etiam extra paradisum non negatis, a ligno
tamen vitae prohibitus traditus esset tempori vetustatique finiendus, in ea dumtaxat vita, quam in
corpore licet animali, donec spiritale oboedientiae merito fieret, posset in paradiso nisi peccasset
habere perpetuam. Quapropter etiamsi mortem istam manifestam, qua fit animae a corpore
separatio, intellegamus simul significatam in eo quod Deus dixerat: Qua die ederitis ex illo, morte
moriemini 59; non ideo debet absurdum videri, quia non eo prorsus die a corpore sunt soluti, quo
cibum interdictum mortiferumque sumpserunt. Eo quippe die mutata in deterius vitiataque natura
atque a ligno vitae separatione iustissima mortis in eis etiam corporalis necessitas facta est, cum
qua nos necessitate nati sumus. Propter quod Apostolus non ait: Corpus quidem moriturum est
propter peccatum; sed ait: Corpus quidem mortuum est propter peccatum, spiritus autem vita est
propter iustitiam. Deinde subiunxit : Si autem Spiritus eius qui suscitavit Christum a mortuis habitat
in vobis: qui suscitavit Christum a mortuis, vivificabit et mortalia corpora vestra per inhabitantem
Spiritum eius in vobis 60. Tunc ergo erit corpus in spiritum vivificantem, quod nunc est in animam
viventem; et tamen mortuum dicit Apostolus, quia iam moriendi necessitate constrictum est. Tunc
autem ita erat in animam viventem, quamvis non in spiritum vivificantem, ut tamen mortuum dici
non recte posset, quia nisi perpetratione peccati necessitatem moriendi habere non posset. Cum
vero Deus et dicendo: Adam, ubi es? 61 mortem significaverit animae, quae facta est illo deserente,
et dicendo: Terra es et in terram ibis 62 mortem significaverit corporis, quae illi fit anima discedente:
propterea de morte secunda nihil dixisse credendus est, quia occultam esse voluit propter
dispensationem Testamenti Novi, ubi secunda mors apertissime declaratur 63; ut prius ista mors
prima, quae communis est omnibus, proderetur ex illo venisse peccato, quod in uno commune
factum est omnibus; mors vero secunda non utique communis est omnibus propter eos, qui
secundum propositum vocati sunt, quos ante praescivit et praedestinavit, sicut ait Apostolus,
conformes imaginis Filii sui, ut sit ipse primo genitus in multis fratribus 64, quos a secunda morte
per Mediatorem Dei gratia liberavit.

Quid Paulus sentiat de corpore animali et spiritali...
23. 2. In corpore ergo animali primum hominem factum sic Apostolus loquitur. Volens enim ab
spiritali, quod in resurrectione futurum est, hoc quod nunc est animale discernere: Seminatur,

207

