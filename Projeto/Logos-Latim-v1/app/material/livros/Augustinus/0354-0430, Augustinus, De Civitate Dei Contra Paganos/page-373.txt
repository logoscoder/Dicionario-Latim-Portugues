impletum, quod hic ultimum positum est: Et in nomine eius gentes sperabunt 282. Per hoc certe
quod negari non potest etiam illud credatur quod impudenter negatur. Quis enim speraret, quod
etiam hi, qui nolunt adhuc credere in Christum, iam nobiscum vident et, quoniam negare non
possunt, dentibus suis frendent et tabescunt? Quis, inquam, speraret gentes in Christi nomine
speraturas, quando tenebatur, ligabatur, caedebatur, illudebatur, crucifigebatur; quando et ipsi
discipuli spem perdiderant, quam in illo habere iam coeperant? Quod tunc vix unus latro speravit in
cruce, nunc sperant gentes longe lateque diffusae 283, et ne in aeternum moriantur, ipsa in qua ille
mortuus est cruce signantur.

Quae res sint venturae in novissimo iudicio.
30. 5. Nullus igitur vel negat vel dubitat per Christum Iesum tale, quale istis sacris Litteris
praenuntiatur, novissimum futurum esse iudicium, nisi qui eisdem Litteris nescio qua incredibili
animositate seu caecitate non credit, quae iam veritatem suam orbi demonstravere terrarum. In illo
itaque iudicio vel circa illud iudicium has res didicimus esse venturas, Heliam Thesbiten, fidem
Iudaeorum, Antichristum persecuturum, Christum iudicaturum, mortuorum resurrectionem,
bonorum malorumque diremptionem, mundi conflagrationem eiusdemque renovationem. Quae
omnia quidem ventura esse credendum est; sed quibus modis et quo ordine veniant, magis tunc
docebit rerum experientia, quam nunc ad perfectum hominum intellegentia valet consequi.
Existimo tamen eo quo a me commemorata sunt ordine esse ventura.

Quae exstant in reliquis libris.
30. 6. Duo nobis ad hoc opus pertinentes reliqui sunt libri, ut adiuvante Domino promissa
compleamus; quorum erit unus de malorum supplicio, alius de felicitate iustorum; in quibus
maxime, sicut Deus donaverit, argumenta refellentur humana, quae contra praedicta ac promissa
divina sapienter sibi miseri rodere videntur et salubris fidei nutrimenta velut falsa et ridenda
contemnunt. Qui vero secundum Deum sapiunt, omnium, quae incredibilia videntur hominibus et
tamen Scripturis sanctis, quarum iam veritas multis modis asserta est, continentur, maximum
argumentum tenent veracem Dei omnipotentiam, quem certum habent nullo modo in eis potuisse
mentiri et posse facere quod impossibile est infideli.

23

LIBER XXI
BREVICULUS

1. De ordine disputationis, qua prius disserendum est de perpetuo supplicio damnatorum cum
diabolo quam de aeterna felicitate sanctorum.
2. An possint corpora in ustione ignis esse perpetua.
3. An consequens sit, ut corporeum dolorem sequatur carnis interitus.
4. De naturalibus exemplis, quorum consideratio doceat posse inter cruciatus viventia corpora
permanere.
5. Quanta sint, quorum ratio nequeat agnosci, et tamen eadem vera esse non sit ambiguum.
6. Quod non omnia miracula naturalia sint, sed pleraque humano ingenio modificata, pleraque
autem daemonum arte composita.
7. Quod in rebus miris summa credendi ratio sit omnipotentia Creatoris.
8. Non esse contra naturam, cum in aliqua re, cuius natura innotuit, aliquid ab eo quod erat notum
incipit esse diversum.
9. De gehenna et aeternarum qualitate paenarum.
10. An ignis gehennae, si corporalis est, possit malignos spiritus, id est daemones incorporeos,
tactu suo adurere.

373

