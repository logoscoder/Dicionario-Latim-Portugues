non cum adorant? Sed pars animae mundi, inquiunt, quae per illam permeat, deam facit 59. Quasi
non evidentior sit in hominibus anima, quae utrum sit nulla fit quaestio; et tamen homines dii non
habentur et, quod est graviter dolendum, his, qui dii non sunt et quibus ipsi meliores sunt, colendis
et adorandis mirabili et miserabili errore subduntur. Et certe idem Varro in eodem de diis selectis
libro tres esse affirmat animae gradus in omni universaque natura: unum, quod omnes partes
corporis, quae vivunt, transit et non habet sensum, sed tantum ad vivendum valetudinem; hanc
vim in nostro corpore permanare dicit in ossa, ungues, capillos; sicut in mundo arbores sine sensu
aluntur et crescunt et modo quodam suo vivunt: secundum gradum animae, in quo sensus est;
hanc vim pervenire in oculos, aures, nares, os, tactum: tertium gradum esse animae summum,
quod vocatur animus, in quo intellegentia praeminet; hoc praeter hominem omnes carere mortales.
Hanc partem animae mundi dicit Deum, in nobis autem genium vocari. Esse autem in mundo
lapides ac terram, quam videmus, quo non permanat sensus, ut ossa, ut ungues Dei; solem vero,
lunam, stellas, quae sentimus quibusque ipse sentit, sensus esse eius; aethera porro animum eius;
cuius vim, quae pervenit in astra, ea quoque facere deos, et per ea quod in terram permanat, deam
Tellurem; quod autem inde permanat in mare atque oceanum, deum esse Neptunum 60.

...simulque terra tellus et tellumo.
23. 2. Redeat ergo ab hac, quam theologiam naturalem putat, quo velut requiescendi causa ab his
ambagibus atque anfractibus fatigatus egressus est; redeat, inquam, redeat ad civilem; hic eum
adhuc teneo, tantisper de hac ago. Nondum dico, si terra et lapides nostris sunt ossibus et unguibus
similes, similiter eos intellegentiam non habere, sicut sensu carent; aut si idcirco habere dicuntur
ossa et ungues nostri intellegentiam, quia in homine sunt qui habet intellegentiam, tam stultum
esse qui hos in mundo deos dicit, quam stultus est qui in nobis ossa et ungues homines dicit. Sed
haec cum philosophis fortassis agenda sunt; nunc autem istum adhuc politicum volo. Fieri enim
potest, ut, licet in illam naturalis theologiae veluti libertatem caput erigere paululum voluisse
videatur, adhuc tamen hunc librum versans et se in illo versari cogitans, eum etiam inde respexerit
et hoc propterea dixerit, ne maiores eius sive aliae civitates Tellurem atque Neptunum inaniter
coluisse credantur. Sed hoc dico: pars animi mundani, quae per terram permeat, sicut una est
terra, cur non etiam unam fecit deam, quam dicit esse Tellurem 61? Quod si ita fecit, ubi erit Orcus,
frater Iovis atque Neptuni, quem Ditem patrem vocant? Ubi eius coniux Proserpina, quae secundum
aliam in eisdem libris positam opinionem non terrae fecunditas, sed pars inferior perhibetur? Quod
si dicunt animi mundani partem, cum permeat terrae partem superiorem, ditem patrem facere
deum; cum vero inferiorem, Proserpinam deam 62: Tellus illa quid erit? Ita enim totum, quod ipsa
erat, in duas istas partes deosque divisum est, ut ipsa tertia quae sit aut ubi sit invenire non possit;
nisi quis dicat simul istos deos Orcum atque Proserpinam unam deam esse Tellurem et non esse
iam tres, sed aut unam aut duos; et tamen tres dicuntur, tres habentur, tres coluntur aris suis,
delubris suis, sacris, simulacris, sacerdotibus suis, et per haec etiam fallacibus prostitutam animam
constuprantibus daemonibus suis. Adhuc respondeatur, quam partem terrae permeet pars mundani
animi, ut deum faciat Tellumonem? Non, inquit, sed una eademque terra habet geminam vim, et
masculinam, quod semina producat, et femininam, quod recipiat atque nutriat; inde a vi feminae
dictam esse Tellurem, a masculi Tellumonem. Cur ergo pontifices, ut ipse indicat, additis quoque
aliis duobus quattuor diis faciunt rem divinam, Telluri, Tellumoni, Altori, Rusori? De Tellure et
Tellumone iam dictum est. Altori quare? Quod ex terra, inquit, aluntur omnia quae nata sunt. Rusori
quare? Quod rursus, inquit, cuncta eodem revolvuntur.

An terra sit etiam magna mater et Cybele...
24. 1. Debuit ergo una terra propter istam quatergeminam vim quattuor habere cognomina, non
quattuor facere deos; sicut tot cognominibus unus Iuppiter et tot cognominibus una Iuno, in quibus
omnibus vis multiplex esse dicitur ad unum deum vel unam deam pertinens, non multitudo
cognominum deorum etiam multitudinem faciens. Sed profecto sicut aliquando etiam ipsas
vilissimas feminas earum, quas libidine quaesierunt, taedet paenitetque turbarum: sic animam
vilem factam et immundis spiritibus prostitutam deos sibi multiplicare, quibus contaminanda
prosterneretur, sicut plurimum libuit, sic aliquando et piguit. Nam et ipse Varro quasi de ipsa turba
verecundatus unam deam vult esse Tellurem. Eamdem, inquit, dicunt Matrem Magnam; quod
tympanum habeat, significari esse orbem terrae; quod turres in capite, oppida; quod sedens
fingatur, circa eam cum omnia moveantur, ipsam non moveri. Quod Gallos huic deae ut servirent
fecerunt, significat, qui semine indigeant, terram sequi oportere; in ea quippe omnia reperiri. Quod
se apud eam iactant, praecipitur, inquit, qui terram colunt, ne sedeant; semper enim esse quod
agant. Cymbalorum sonitus ferramentorum iactandorum ac manuum et eius rei crepitum in
colendo agro qui fit significant; ideo aere, quod eam antiqui colebant aere, antequam ferrum esset
inventum. Leonem, inquit, adiungunt solutum ac mansuetum, ut ostendant nullum genus esse
terrae tam remotum ac vehementer ferum, quod non subigi colique conveniat 63. Deinde adiungit et

109

