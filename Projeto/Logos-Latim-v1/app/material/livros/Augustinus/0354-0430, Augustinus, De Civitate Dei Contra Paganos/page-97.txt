vadimonia sua deos advocent, sunt qui libellos offerant et illos causam suam doceant. Doctus
archimimus, senex iam decrepitus, cotidie in Capitolio mimum agebat, quasi dii libenter spectarent,
quem illi homines desierant. Omne illic artificum genus operatum diis immortalibus desidet. Et
paulo post: Hi tamen, inquit, etiamsi supervacuum usum, non turpem nec infamem deo promittunt.
Sedent quaedam in Capitolio, quae se a Iove amari putant: ne Iunonis quidem, si credere poetis
velis, iracundissimae respectu terrentur.

...sed legum iussioni cessit.
10. 3. Hanc libertatem Varro non habuit; tantum modo poeticam theologian reprehendere ausus
est, civilem non ausus est, quam iste concidit. Sed si verum attendamus, deteriora sunt templa ubi
haec aguntur, quam theatra ubi finguntur. Unde in his sacris civilis theologiae has partes potius
elegit Seneca sapienti, ut eas in animi religione non habeat, sed in actibus fingat. Ait enim: Quae
omnia sapiens servabit tamquam legibus iussa, non tamquam diis grata. Et paulo post: Quid quod
et matrimonia, inquit, Deorum iungimus, et ne pie quidem, fratrum ac sororum! Bellonam Marti
collocamus, Vulcano Venerem, Neptuno Salaciam. Quosdam tamen caelibes relinquimus, quasi
condicio defecerit, praesertim cum quaedam viduae sint, ut Populonia vel Fulgora et diva Rumina;
quibus non miror petitorem defuisse. Omnem istam ignobilem deorum turbam, quam longo aevo
longa superstitio congessit, sic, inquit, adorabimus, ut meminerimus cultum eius magis ad morem
quam ad rem pertinere. Nec leges ergo illae nec mos in civili theologia id instituerunt, quod diis
gratum esset vel ad rem pertineret. Sed iste, quem philosophi quasi liberum fecerunt, tamen, quia
illustris populi Romani senator erat, colebat quod reprehendebat, agebat quod arguebat, quod
culpabat adorabat; quia videlicet magnum aliquid eum philosophia docuerat, ne superstitiosus
esset in mundo, sed propter leges civium moresque hominum non quidem ageret fingentem
scaenicum in theatro, sed imitaretur in templo; eo damnabilius, quo illa, quae mendaciter agebat,
sic ageret, ut eum populus veraciter agere existimaret; scaenicus autem ludendo potius delectaret,
quam fallendo deciperet.

Quid sentiat Seneca de Iudaeorum cultu.
11. Hic inter alias civilis theologiae superstitiones reprehendit etiam sacramenta Iudaeorum et
maxime sabbata, inutiliter eos facere affirmans, quod per illos singulos septenis interpositos dies
septimam fere partem aetatis suae perdant vacando et multa in tempore urgentia non agendo
laedantur. Christianos tamen iam tunc Iudaeis inimicissimos in neutram partem commemorare
ausus est, ne vel laudaret contra suae patriae veterem consuetudinem, vel reprehenderet contra
propriam forsitan voluntatem. De illis sane Iudaeis cum loqueretur, ait: Cum interim usque eo
sceleratissimae gentis consuetudo convaluit, ut per omnes iam terras recepta sit; victi victoribus
leges dederunt. Mirabatur haec dicens et quid divinitus ageretur ignorans subiecit plane
sententiam, qua significaret quid de illorum sacramentorum ratione sentiret. Ait enim: Illi tamen
causas ritus sui noverunt; maior pars populi facit, quod cur faciat ignorat. Sed de sacramentis
Iudaeorum, vel cur vel quatenus instituta sint auctoritate divina, ac post modum a populo Dei, cui
vitae aeternae mysterium revelatum est, tempore quo oportuit eadem auctoritate sublata sint, et
alias diximus, maxime cum adversus Manichaeos ageremus 30, et in hoc opere loco opportuniore
dicendum est 31.

Plurium deorum cultus nihil ad vitam aeternam confert.
12. Nunc propter tres theologias, quas Graeci dicunt mythicen physicen politicen, latine autem dici
possunt fabulosa, naturalis, civilis, quod neque de fabulosa, quam et ipsi deorum multorum
falsorumque cultores liberrime reprehenderunt, neque de civili, cuius illa pars esse convincitur
eiusque et ista simillima vel etiam deterior invenitur, speranda est aeterna vita, si cui satis non sunt
quae in hoc volumine dicta sunt, adiungat etiam illa, quae in superioribus libris et maxime quarto
de felicitatis datore Deo plurima disputata sunt 32. Nam cui nisi uni felicitati propter aeternam vitam
consecrandi homines essent, si dea felicitas esset? Quia vero non dea, sed munus est Dei: cui Deo
nisi datori felicitatis consecrandi sumus, qui aeternam vitam, ubi vera est et plena felicitas, pia
caritate diligimus? Non autem esse datorem felicitatis quemquam istorum deorum, qui tanta
turpitudine coluntur et, nisi ita colantur, multo turpius irascuntur atque ob hoc se spiritus
immundissimos confitentur, puto ex his, quae dicta sunt, neminem dubitare oportere. Porro qui non
dat felicitatem, vitam quo modo dare posset aeternam? Eam quippe vitam aeternam dicimus, ubi
est sine fine felicitas. Nam si anima in poenis vivit aeternis, quibus et ipsi spiritus cruciabuntur
immundi, mors est illa potius aeterna quam vita. Nulla quippe maior et peior est mors, quam ubi
non moritur mors. Sed quod animae natura, per id quod immortalis creata est, sine qualicumque
vita esse non potest, summa mors eius est alienatio a vita Dei in aeternitate supplicii. Vitam igitur
aeternam, id est sine ullo fine felicem, solus ille dat, qui dat veram felicitatem. Quam quoniam illi,

97

