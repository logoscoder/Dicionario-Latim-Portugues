attinet ad philosophiam, quae se docere profitetur aliquid, unde fiant homines beati, circa tempora
Mercurii, quem Trismegistum vocaverunt, in illis terris eiusmodi studia claruerunt, longe quidem
ante sapientes vel philosophos Graeciae, sed tamen post Abraham et Isaac et Iacob et Ioseph,
nimirum etiam post ipsum Moysen 165. Eo quippe tempore, quo Moyses natus est, fuisse reperitur
Atlans ille magnus astrologus, Promethei frater, maternus avus Mercurii maioris, cuius nepos fuit
Trismegistus iste Mercurius 166.

Omnis sapientia nostrae est inferior.
40. Frustra itaque vanissima praesumptione garriunt quidam dicentes, ex quo Aegyptus rationem
siderum comprehendit, amplius quam centum annorum milia numerari. In quibus enim libris istum
numerum collegerunt, qui non multum ante annorum duo milia litteras magistra Iside didicerunt?
Non enim parvus auctor est in historia Varro, qui hoc prodidit, quod a litterarum etiam divinarum
veritate non dissonat 167. Cum enim ab ipso primo homine, qui est appellatus Adam, nondum sex
annorum milia compleantur, quomodo non isti ridendi potius quam refellendi sunt, qui de spatio
temporum tam diversa et huic exploratae veritati tam contraria persuadere conantur? Cui enim
melius narranti praeterita credimus, quam qui etiam futura praedixit, quae praesentia iam
videmus? Nam et ipsa historicorum inter se dissonantia copiam nobis praebet, ut ei potius credere
debeamus, qui divinae, quam tenemus, non repugnat historiae. Porro autem cives impiae civitatis
diffusi usquequaque per terras cum legunt doctissimos homines, quorum nullius contemnenda
videatur auctoritas, inter se de rebus gestis ab aetatis nostrae memoria remotissimis discrepantes,
cui potius credere debeant, non inveniunt. Nos vero in nostrae religionis historia fulti auctoritate
divina, quidquid ei resistit, non dubitamus esse falsissimum, quomodolibet sese habeant cetera in
saecularibus litteris, quae seu vera seu falsa sint, nihil momenti afferunt, quo recte beateque
vivamus.

In scholis philosophorum disputatio praevaluit.
41. 1. Ut autem iam cognitionem omittamus historiae, ipsi philosophi, a quibus ad ista progressi
sumus, qui non videntur laborasse in studiis suis, nisi ut invenirent quomodo vivendum esset
accomodate ad beatitudinem capessendam, cur dissenserunt et a magistris discipuli, et inter se
condiscipuli, nisi quia ut homines humanis sensibus et humanis ratiocinationibus ista quaesierunt?
Ubi quamvis esse potuerit et studium gloriandi, quo quisque alio sapientior et acutior videri cupit
nec sententiae quodammodo addictus alienae, sed sui dogmatis et opinionis inventor, tamen ut
nonnullos vel etiam plurimos eorum fuisse concedam, quos a suis doctoribus vel discendi sociis
amor veritatis abruperit, ut pro ea certarent, quam veritatem putarent, sive illa esset, sive non
esset: quid agit aut quo vel qua, ut ad beatitudinem perveniatur, humana se porrigit infelicitas, si
divina non ducit auctoritas? Denique auctores nostri, in quibus non frustra sacrarum Litterarum
figitur et terminatur canon, absit ut inter se aliqua ratione dissentiant. Unde non immerito, cum illa
scriberent, eis Deum vel per eos locutum, non pauci in scholis atque gymnasiis litigiosis
disputationibus garruli, sed in agris atque urbibus cum doctis atque indoctis tot tantique populi
crediderunt. Ipsi sane pauci esse debuerunt, ne multitudine vilesceret, quod religione carum esse
oporteret; nec tamen ita pauci, ut eorum non sit miranda consensio. Neque enim in multitudine
philosophorum, qui labore etiam litterario monumenta suorum dogmatum reliquerunt, facile quis
invenerit, inter quos cuncta quae sensere conveniant; quod ostendere hoc opere longum est 168.

Philosophi diversa et adversa senserunt.
41. 2. Quis autem sectae cuiuslibet auctor sic est in hac daemonicola civitate approbatus, ut ceteri
improbarentur, qui diversa et adversa senserunt? Nonne apud Athenas et Epicurei clarebant,
asserentes res humanas ad deorum curam non pertinere, et Stoici, qui contraria sentientes eas regi
atque muniri diis adiutoribus et tutoribus disputabant? Unde miror cur Anaxagoras reus factus sit,
quia solem dixit esse lapidem ardentem, negans utique deum 169, cum in eadem civitate gloria
floruerit Epicurus vixeritque securus, non solum solem vel ullum siderum deum esse non credens,
sed nec Iovem nec ullum deorum omnino in mundo habitare contendens, ad quem preces hominum
supplicationesque perveniant 170. Nonne ibi Aristippus in voluptate corporis summum bonum
ponens, ibi Antisthenes virtute animi potius hominem fieri beatum asseverans, duo philosophi
nobiles et ambo Socratici, in tam diversis atque inter se contrariis finibus vitae summam locantes,
quorum etiam ille fugiendam, iste administrandam sapienti dicebat esse rem publicam 171, ad suam
quisque sectam sectandam discipulos congregabat? Nempe palam in conspicua et notissima
porticu, in gymnasiis, in hortulis, in locis publicis ac privatis catervatim pro sua quisque opinione
certabant, alii asserentes unum, alii innumerabiles mundos; ipsum autem unum alii ortum esse, alii
vero initium non habere; alii interiturum, alii semper futurum; alii mente divina, alii fortuito et

317

