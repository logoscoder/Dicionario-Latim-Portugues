16. De libidinis malo, cuius nomen cum multis vitiis congruat, proprie tamen motibus obsceni
caloris ascribitur.
17. De nuditate primorum hominum, quam post peccatum turpem pudendamque viderunt.
18. De pudore concubitus non solum vulgaris, sed etiam coniugalis.
19. Quod partes irae atque libidinis, quae in homine tam vitiose moventur, ut eas necesse sit frenis
sapientiae cohiberi, in illa ante peccatum naturae sanitate non fuerint.
20. De vanissima turpitudine Cynicorum.
21. De benedictione multiplicandae fecunditatis humanae ante peccatum data, quam praevaricatio
non ademerit et cui libidinis morbus accesserit.
22. De copula coniugali a Deo primitus instituta atque benedicta.
23. An etiam in paradiso generandum fuisset, si nemo peccasset, vel utrum contra aestum libidinis
pugnatura illic fuisset ratio castitatis.
24. Quod insontes homines et merito oboedientiae in paradiso permanentes ita genitalibus
membris usuri fuissent ad generationem prolis, sicut ceteris ad arbitrium voluntatis.
25. De vera beatitudine, quam temporalis vita non obtinet.
26. Quod felicitas in paradiso viventium sine erubescendo appetitu generandi officium credenda sit
implere potuisse.
27. De peccatoribus, et angelis et hominibus, quorum perversitas non perturbat providentiam.
28. De qualitate duarum civitatum, terrenae atque caelestis.
LIBER DECIMUS QUARTUS
EX MORIBUS HOMINIS POST PECCATUM DUAE CIVITATES
Qui sint secundum carnem et secundum spiritum affectus (1-9)

Ex rebus gestis duae civitates evidentur.
1. Diximus iam superioribus libris 1 ad humanum genus non solum naturae similitudine sociandum,
verum etiam quadam cognationis necessitudine in unitatem concordem pacis vinculo colligandum
ex homine uno Deum voluisse homines instituere, neque hoc genus fuisse in singulis quibusque
moriturum, nisi duo primi, quorum creatus est unus ex nullo, altera ex illo, id inoboedientia
meruissent, a quibus admissum est tam grande peccatum, ut in deterius eo natura mutaretur
humana, etiam in posteros obligatione peccati et mortis necessitate transmissa. Mortis autem
regnum in homines usque adeo dominatum est, ut omnes in secundam quoque mortem, cuius
nullus est finis, poena debita praecipites ageret, nisi inde quosdam indebita Dei gratia liberaret. Ac
per hoc factum est, ut, cum tot tantaeque gentes per terrarum orbem diversis ritibus moribusque
viventes multiplici linguarum armorum vestium sint varietate distinctae, non tamen amplius quam
duo quaedam genera humanae societatis existerent, quas civitates duas secundum Scripturas
nostras merito appellare possemus. Una quippe est hominum secundum carnem, altera secundum
spiritum vivere in sui cuiusque generis pace volentium et, cum id quod expetunt assequuntur, in sui
cuiusque generis pace viventium.

Quid sit secundum carnem vivere.
2. 1. Prius ergo videndum est, quid sit secundum carnem, quid secundum spiritum vivere. Quisquis
enim hoc quod diximus prima fronte inspicit, vel non recolens vel minus advertens quemadmodum

212

