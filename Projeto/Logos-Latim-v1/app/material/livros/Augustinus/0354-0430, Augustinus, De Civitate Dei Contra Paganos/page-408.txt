10. Hic forte dicturi sunt etiam deos suos aliqua mira fecisse. Bene, si iam incipiunt deos suos
nostris mortuis hominibus comparare. An dicent etiam se habere deos ex hominibus mortuis, sicut
Herculem, sicut Romulum, sicut alios multos, quos in deorum numerum receptos opinantur? Sed
nobis martyres non sunt dii, quia unum eumdemque Deum et nostrum scimus et martyrum. Nec
tamen miraculis, quae per memorias nostrorum martyrum fiunt, ullo modo sunt comparanda
miracula, quae facta per templa perhibentur illorum. Verum si qua similia videntur, sicut a Moyse
magi Pharaonis 44, sic eorum dii victi sunt a martyribus nostris. Fecerunt autem illa daemones eo
fastu impurae superbiae, quo eorum dii esse voluerunt; faciunt autem ista martyres vel potius Deus
aut cooperantibus aut orantibus eis, ut fides illa proficiat, qua eos non deos nostros esse, sed unum
Deum nobiscum habere credamus. Denique illi talibus diis suis et templa aedificaverunt et
statuerunt aras, et sacerdotes instituerunt et sacrificia fecerunt; nos autem martyribus nostris non
templa sicut diis, sed memorias sicut hominibus mortuis, quorum apud Deum vivunt spiritus,
fabricamus; nec ibi erigimus altaria, in quibus sacrificemus martyribus, sed uni Deo et martyrum et
nostro; ad quod sacrificium sicut homines Dei, qui mundum in eius confessione vicerunt, suo loco et
ordine nominantur, non tamen a sacerdote, qui sacrificat, invocantur. Deo quippe, non ipsis
sacrificat, quamvis in memoria sacrificet eorum, quia Dei sacerdos est, non illorum. Ipsum vero
sacrificium corpus est Christi, quod non offertur ipsis, quia hoc sunt et ipsi. Quibus igitur potius
credendum est miracula facientibus? Eisne qui se ipsos volunt haberi deos ab his quibus ea faciunt,
an eis qui, ut in Deum credatur, quod et Christus est, faciunt quidquid mirabile faciunt? Eisne qui
sacra sua etiam crimina sua esse voluerunt, an eis qui nec laudes suas volunt esse sacra sua, sed
totum, quod veraciter laudantur, ad eius gloriam proficere in quo laudantur? In Domino quippe
laudantur animae eorum 45. Credamus ergo eis et vera dicentibus et mira facientibus. Dicendo enim
vera passi sunt, ut possint facere mira. In eis veris est praecipuum, quod Christus resurrexit a
mortuis et immortalitatem resurrectionis in sua carne primus ostendit, quam nobis adfuturam vel in
principio novi saeculi vel in huius fine promisit.
Caro resurget (11-21)

Docti obiciunt ex ponderibus elementorum.
11. 1. Contra quod magnum Dei donum ratiocinatores isti, quorum cogitationes novit Dominus
quoniam vanae sunt 46, de ponderibus elementorum argumentantur; quoniam scilicet magistro
Platone didicerunt mundi duo corpora maxima atque postrema duobus mediis, aere scilicet et aqua,
esse copulata atque coniuncta 47. Ac per hoc, inquiunt, quoniam terra abhinc sursum versus est
prima, secunda aqua super terram, tertius aer super aquam, quartum super aera caelum, non
potest esse terrenum corpus in caelo; momentis enim propriis, ut ordinem suum teneant, singula
elementa librantur 48. Ecce qualibus argumentis omnipotentiae Dei humana contradicit infirmitas,
quam possidet vanitas. Quid ergo faciunt in aere terrena tot corpora, cum a terra sit aer tertius?
Nisi forte, qui per plumarum et pennarum levitatem donavit avium terrenis corporibus, ut portentur
in aere, immortalibus factis corporibus hominum non poterit donare virtutem, qua etiam in summo
caelo habitare valeant. Animalia quoque ipsa terrena, quae volare non possunt, in quibus et
homines sunt, sicut sub aqua pisces, quae sunt aquarum animalia, ita sub terra vivere debuerunt.
Cur ergo non saltem de secundo, id est de aquis, sed de elemento tertio terrenum animal carpit
hanc vitam? Quare, cum pertineat ad terram, in secundo, quod super terram est, elemento vivere si
cogatur, continuo suffocatur et ut vivat vivit in tertio? An errat hic ordo elementorum, vel potius
non in natura rerum, sed in istorum argumentationibus deficit? Omitto dicere, quod iam in tertio
decimo libro dixi 49, quam multa gravia terrena sint corpora, sicut plumbum, et formam tamen ab
artifice accipiant, qua natare valeant super aquam; et ut accipiat qualitatem corpus humanum, qua
ferri in caelum et esse possit in caelo, omnipotenti artifici contradicitur?

Anima superior est.
11. 2. Iam vero contra illud, quod iam dixi superius, etiam istum considerantes atque tractantes
elementorum ordinem, quo confidunt, non inveniunt omnino quod dicant. Sic est enim hinc sursum
versus terra prima, aqua secunda, tertius aer, quartum caelum, ut super omnia sit animae natura.
Nam et Aristoteles quintum corpus eam dixit esse 50 et Plato nullum. Si quintum esset, certe
superius esset ceteris; cum vero nullum est, multo magis superat omnia. In terreno ergo quid facit
corpore? In hac mole quid agit subtilior omnibus? In hoc pondere quid agit levior omnibus? In hac
tarditate quid agit celerior omnibus? Itane per huius tam excellentis naturae meritum non poterit
effici, ut corpus eius levetur in caelum, et cum valeat nunc natura corporum terrenorum deprimere
animas deorsum, aliquando et animae levare sursum terrena corpora non valebunt?

Varro quoddam miraculum commemorat.
408

