14. 2. Hunc Platonem Labeo inter semideos commemorandum putavit, sicut Herculem, sicut
Romulum. Semideos autem heroibus anteponit; sed utrosque inter numina collocat. Verum tamen
istum, quem appellat semideum, non heroibus tantum, sed etiam diis ipsis praeferendum esse non
dubito. Propinquant autem Romanorum leges disputationibus Platonis, quando ille cuncta poetica
figmenta condemnat, isti autem poetis adimunt saltem in homines maledicendi licentiam; ille
poetas ab urbis ipsius habitatione, isti saltem actores poeticarum fabularum removent a societate
civitatis; et si contra deos ludorum scaenicorum expetitores aliquid auderent, forte undique
removerent. Nequaquam igitur leges ad instituendos bonos aut corrigendos malos mores a diis suis
possent accipere seu sperare Romani, quos legibus suis vincunt atque convincunt. Illi enim honori
suo deposcunt ludos scaenicos, isti ab honoribus omnibus repellunt homines scaenicos; illi celebrari
sibi iubent figmentis poeticis opprobria deorum, isti ab opprobriis hominum deterrent impudentiam
poetarum. Semideus autem ille Plato et talium deorum libidini restitit, et ab indole Romanorum quid
perficiendum esset ostendit, qui poetas ipsos vel pro arbitrio mentientes vel hominibus miseris
quasi deorum facta pessima imitanda proponentes omnino in civitate bene instituta vivere noluit.
Nos quidem Platonem nec deum nec semideum perhibemus, nec ulli sancto angelo summi Dei nec
veridico prophetae nec Apostolo alicui nec cuilibet Christi martyri nec cuiquam Christiano homini
comparamus; cuius nostrae sententiae ratio Deo prosperante suo loco explicabitur 23. Sed eum
tamen, quando quidem ipsi volunt fuisse semideum, praeferendum esse censemus, si non Romulo
et Herculi (quamvis istum nec fratrem occidisse, nec aliquod perpetrasse flagitium quisquam
historicorum vel poetarum dixit aut finxit), certe vel Priapo vel alicui Cynocephalo, postremo vel
Febri, quae Romani numina partim peregrina receperunt, partim sua propria sacraverunt. Quo
modo igitur tanta animi et morum mala bonis praeceptis et legibus vel imminentia prohiberent, vel
insita exstirpanda curarent dii tales, qui etiam seminanda et augenda flagitia curaverunt, talia vel
sua vel quasi sua facta per theatricas celebritates populis innotescere cupientes, ut tamquam
auctoritate divina sua sponte nequissima libido accenderetur humana, frustra hoc exclamante
Cicerone, qui cum de poetis ageret: Ad quos cum accessit, inquit, clamor et approbatio populi quasi
cuiusdam magni et sapientis magistri, quas illi obducunt tenebras, quos invehunt metus, quas
inflammant cupiditates! 24

Romolo deo Quirino sacra instituta.
15. Quae autem illic eligendorum deorum etiam ipsorum falsorum ratio ac non potius adulatio est?
Quando istum Platonem, quem semideum volunt, tantis disputationibus laborantem, ne animi
malis, quae praecipue cavenda sunt, mores corrumperentur humani, nulla sacra aedicula dignum
putarunt, et Romulum suum diis multis praetulerunt, quamvis et ipsum semideum potius quam
deum velut secretior eorum doctrina commendet 25. Nam etiam flaminem illi instituerunt, quod
sacerdotii genus adeo in Romanis sacris testante apice excelluit, ut tres solos flamines haberent
tribus numinibus institutos 26, Dialem Iovi, Martialem Marti, Quirinalem Romulo. Nam benevolentia
civium velut receptus in caelum Quirinus est postea nominatus. Ac per hoc et Neptuno et Plutoni,
fratribus Iovis, et ipsi Saturno, patri eorum, isto Romulus honore praelatus est, ut pro magno
sacerdotium, quod Iovi tribuerant, hoc etiam huic tribuerent, et Marti tamquam patri eius forsitan
propter ipsum.

Non a suis diis Romani leges acceperunt.
16. Si autem a diis suis Romani vivendi leges accipere potuissent, non aliquot annos post Romam
conditam ab Atheniensibus mutuarentur leges Solonis 27, quas tamen non ut acceperunt
<tenuerunt>, sed meliores et emendatiores facere conati sunt, quamvis Lycurgus Lacedaemoniis
leges ex Apollinis auctoritate 28 se instituisse confinxerit, quod prudenter Romani credere noluerunt,
propterea non inde acceperunt. Numa Pompilius, qui Romulo successit in regnum, quasdam leges,
quae quidem regendae civitati nequaquam sufficerent 29, condidisse fertur, qui eis multa etiam
sacra constituit; non tamen perhibetur easdem leges a numinibus accepisse. Mala igitur animi,
mala vitae, mala morum, quae ita magna sunt, ut his doctissimi eorum viri etiam stantibus urbibus
res publicas perire confirment, dii eorum, ne suis cultoribus acciderent, minime curaverunt; immo
vero ut augerentur, sicut supra disputatum est, omni modo curaverunt.

Iniusti Romani fuerunt Sabinis Collatino Camillo.
17. An forte populo Romano propterea leges non sunt a numinibus constitutae, quia, sicut
Sallustius ait: ius bonumque apud eos non legibus magis quam natura valebat 30? Ex hoc iure ac
bono credo raptas Sabinas. Quid enim iustius et melius quam filias alienas fraude spectaculi
inductas non a parentibus accipi, sed vi, ut quisque poterat, auferri? Nam si inique facerent Sabini
negare postulatas, quanto fuit iniquius rapere non datas! iustius autem bellum cum ea gente geri

28

