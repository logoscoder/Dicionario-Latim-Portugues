et qui per piam subiectionem noluit tenere quod vere est, affectat per superbam elationem
simulare quod non est, ut sic intellegatur etiam quod beatus Ioannes apostolus ait: Ab initio
diabolus peccat 31, hoc est, ex quo creatus est, iustitiam recusavit, quam nisi pia Deoque subdita
voluntas habere non posset. Huic sententiae quisquis acquiescit, non cum illis haereticis sapit, id
est Manichaeis, et si quae aliae pestes ita sentiunt, quod suam quamdam propriam tamquam ex
adverso quodam principio diabolus habeat naturam mali; qui tanta vanitate desipiunt, ut, cum
verba ista evangelica in auctoritate nobiscum habeant, non attendant non dixisse Dominum: A
veritate alienus fuit; sed: In veritate non stetit, ubi a veritate lapsum intellegi voluit, in qua utique si
stetisset, eius particeps factus beatus cum sanctis angelis permaneret.

... quia veritas in eo non fuit.
14. Subiecit autem indicium, quasi quaesissemus, unde ostendatur, quod in veritate non steterit,
atque ait: Quia non est veritas in eo. Esset autem in eo, si in illa stetisset. Locutione autem dictum
est minus usitata. Sic enim videtur sonare: In veritate non stetit, quia veritas non est in eo 32,
tamquam ea sit causa, ut in veritate non steterit, quod in eo veritas non sit; cum potius ea sit
causa, ut in eo veritas non sit, quod in veritate non stetit. Ista locutio est et in Psalmo: Ego clamavi,
quoniam exaudisti me Deus 33; cum dicendum fuisse videatur: Exaudisti me Deus, quoniam
clamavi. Sed cum dixisset: Ego clamavi, tamquam ab eo quaereretur, unde se clamasse
monstraret, ab effectu exauditionis Dei clamoris sui ostendit affectum; tamquam diceret: Hinc
ostendo clamasse me, quoniam exaudisti me.

Quae Scriptura dixerit de diabulo.
15. Illud etiam, quod ait de diabolo Ioannes: Ab initio diabolus peccat 34, non intellegunt, si natura
talis est, nullo modo esse peccatum. Sed quid respondetur propheticis testimoniis, sive quod ait
Isaias sub figurata persona principis Babyloniae diabolum notans: Quo modo cecidit Lucifer, qui
mane oriebatur 35; sive quod Ezechiel: In deliciis paradisi Dei fuisti, omni lapide pretioso ornatus es?
Ubi intellegitur fuisse aliquando sine peccato. Nam expressius ei paulo post dicitur: Ambulasti in
diebus tuis sine vitio 36. Quae si aliter convenientius intellegi nequeunt, oportet etiam illud, quod
dictum est: In veritate non stetit 37, sic accipiamus, quod in veritate fuerit, sed non permanserit; et
illud, quod ab initio diabolus peccat, non ab initio, ex quo creatus est, peccare putandus est, sed ab
initio peccati, quod ab ipsius superbia coeperit esse peccatum. Nec illud, quod scriptum est in libro
Iob, cum de diabolo sermo esset: Hoc est initium figmenti Domini, quod fecit ad illudendum ab
angelis suis 38 (cui consonare videtur et Psalmus, ubi legitur: Draco hic, quem finxisti ad illudendum
ei 39 ), sic intellegendum est, ut existimemus talem ab initio creatum, cui ab angelis illuderetur, sed
in hac poena post peccatum ordinatum. Initium ergo eius figmentum est Domini; non enim est ulla
natura etiam in extremis infimisque bestiolis, quam non ille constituit, a quo est omnis modus,
omnis species, omnis ordo, sine quibus nihil rerum inveniri vel cogitari potest; quanto magis
angelica creatura, quae omnia cetera, quae Deus condidit, naturae dignitate praecedit!

Quae naturae aliis praeponantur.
16. In his enim, quae quoquo modo sunt et non sunt quod Deus est a quo facta sunt, praeponuntur
viventia non viventibus, sicut ea, quae habent vim gignendi vel etiam appetendi, his, quae isto
motu carent; et in his, quae vivunt, praeponuntur sentientia non sentientibus, sicut arboribus
animalia; et in his, quae sentiunt, praeponuntur intellegentia non intellegentibus, sicut homines
pecoribus; et in his, quae intellegunt, praeponuntur immortalia mortalibus, sicut angeli hominibus.
Sed ista praeponuntur naturae ordine; est autem alius atque alius pro suo cuiusque usu
aestimationis modus, quo fit, ut quaedam sensu carentia quibusdam sentientibus praeponamus, in
tantum, ut si potestas esset ea prorsus de natura rerum auferre vellemus, sive quem in ea locum
habeant ignorantes, sive etiamsi sciamus nostris ea commodis postponentes. Quis enim non domi
suae panem habere quam mures, nummos quam pulices malit? Sed quid mirum, cum in ipsorum
etiam hominum aestimatione, quorum certe natura tantae est dignitatis, plerumque carius
comparetur equus quam servus, gemma quam famula? Ita libertate iudicandi plurimum distat ratio
considerantis a necessitate indigentis seu voluptate cupientis, cum ista quid per se ipsum in rerum
gradibus pendat, necessitas autem quid propter quid expetat cogitat, et ista quid verum luci mentis
appareat, voluptas vero quid iucundum corporis sensibus blandiatur spectat. Sed tantum valet in
naturis rationalibus quoddam veluti pondus voluntatis et amoris, ut, cum ordine naturae angeli
hominibus, tamen lege iustitiae boni homines malis angelis praeferantur.

Diabulus non obstat Deo ordinatori.
172

