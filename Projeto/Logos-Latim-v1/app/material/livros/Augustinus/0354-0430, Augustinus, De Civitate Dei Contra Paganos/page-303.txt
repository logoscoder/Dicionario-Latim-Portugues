doctiores, qui hanc opinionem fabulosam hinc exortam ferunt, quia in templo Vulcani et Minervae,
quod ambo unum habebant Athenis, expositus inventus est puer dracone involutus, qui eum
significavit magnum futurum et propter commune templum, cum essent parentes eius ignoti,
Vulcani et Minervae dictum esse filium. Nominis tamen eius originem fabula illa potius quam ista
designat historia. Sed quid ad nos? Hoc in veracibus libris homines instruat religiosos, illud in
fallacibus ludis daemones delectet impuros; quos tamen illi religiosi tamquam deos colunt, et cum
de illis haec negant, ab omni eos crimine purgare non possunt, quoniam ludos eis poscentibus
exhibent, ubi turpiter aguntur, quae velut sapienter negantur, et his falsis ac turpibus dii placantur,
ubi etsi fabula cantat crimen numinum falsum, delectari tamen falso crimine crimen est verum.

... et Iudicum.
13. Post mortem Iesu Nave populus Dei iudices habuit, quibus temporibus alternaverunt apud eos
et humilitates laborum pro eorum peccatis, et prosperitates consolationum propter miserationem
Dei. His temporibus fabulae fictae sunt de Triptolemo, quod iubente Cerere anguibus portatus
alitibus indigentibus terris frumenta volando contulerit; de Minotauro, quod bestia fuerit inclusa
Labyrintho, quo cum intrassent homines, inextricabili errore inde exire non poterant; de Centauris,
quod equorum hominumque fuerit natura coniuncta; de Cerbero, quod sit triceps inferorum canis;
de Phryxo et Helle eius sorore, quod vecti ariete volaverint; de Gorgone, quod fuerit crinita
serpentibus et aspicientes convertebat in lapides; de Bellerophonte, quod equo pinnis volante sit
vectus, qui equus Pegasus dictus est; de Amphione, quod citharae suavitate lapides mulserit et
attraxerit; de fabro Daedalo et eius Icaro filio, quod sibi coaptatis pinnis volaverint; de Oedipo, quod
monstrum quoddam, quae Sphinga dicebatur, humana facie quadrupedem, soluta quae ab illa
proponi soleret velut insolubili quaestione suo praecipitio perire compulerit; de Antaeo, quem
necavit Hercules, quod filius terrae fuerit, propter quod cadens in terram fortior soleret assurgere;
et si qua forte alia praetermisi. Hae fabulae bellum ad usque Troianum, ubi secundum librum
Marcus Varro De populi Romani gente finivit, ex occasione historiarum, quae res veraciter gestas
continent, ita sunt ingeniis hominum fictae, ut non sint opprobriis numinum affixae 39. Porro autem
quicumque finxerunt a Iove ad stuprum raptum pulcherrimum puerum Ganymedem, quod nefas rex
Tantalus fecit et Iovi fabula tribuit, vel Danaes per imbrem aureum appetisse concubitum, ubi
intellegitur pudicitia mulieris auro fuisse corrupta, quae illis temporibus vel facta vel ficta sunt, aut
facta ab aliis et ficta de Iove, dici non potest quantum mali de hominum praesumpserint cordibus,
quod possent ista patienter ferre mendacia, quae tamen etiam libenter amplexi sunt. Qui utique
quanto devotius Iovem colunt, tanto eos, qui haec de illo dicere ausi sunt, severius punire
debuerunt. Nunc vero non solum eis, qui ista finxerunt, irati non sunt, sed ut talia figmenta etiam in
theatris agerent, ipsos deos potius iratos habere timuerunt. His temporibus Latona Apollinem
peperit, non illum, cuius oracula solere consuli superius loquebamur, sed illum, qui cum Hercule
servivit Admeto; qui tamen sic est deus creditus, ut plurimi ac paene omnes unum eumdemque
Apollinem fuisse opinentur. Tunc et Liber pater bellavit in India, qui multas habuit in exercitu
feminas, quae Bacchae appellatae sunt, non tam virtute nobiles quam furore. Aliqui sane et victum
scribunt istum Liberum et vinctum; nonnulli et occisum in pugna a Perseo, nec ubi fuerit sepultus
tacent; et tamen eius velut dei nomine per immundos daemones Bacchanalia sacra vel potius
sacrilegia sunt instituta, de quorum rabiosa turpitudine post tam multos annos sic senatus erubuit,
ut in urbe Roma esse prohiberet 40. Per ea tempora Perseus et uxor eius Andromeda posteaquam
sunt mortui, sic eos in caelum receptos esse crediderunt, ut imagines eorum stellis designare
eorumque appellare nominibus non erubescerent, non timerent.

Quae dixerint poetae theologi.
14. Per idem temporis intervallum exstiterunt poetae, qui etiam theologi dicerentur, quoniam de
diis carmina faciebant, sed talibus diis, qui licet magni homines, tamen homines fuerunt aut mundi
huius, quem verus Deus fecit, elementa sunt aut in principatibus et potestatibus pro voluntate
Creatoris et suis meritis ordinati, et si quid de uno vero Deo inter multa vana et falsa cecinerint,
colendo cum illo alios, qui dii non sunt, eisque exhibendo famulatum, qui uni tantum debetur Deo,
non ei utique rite servierunt nec a fabuloso deorum suorum dedecore etiam ipsi se abstinere
potuerunt Orpheus, Musaeus, Linus. Verum isti theologi deos coluerunt, non pro diis culti sunt;
quamvis Orpheum nescio quomodo infernis sacris vel potius sacrilegiis praeficere soleat civitas
impiorum. Uxor autem regis Athamantis, quae vocabatur Ino, et eius filius Melicertes praecipitio
spontaneo in mari perierunt et opinione hominum in deos relati sunt, sicut alii homines eorum
temporum, Castor et Pollux. Illam sane Melicertis matrem Leucothean Graeci, Matutam Latini
vocaverunt, utrique tamen putantes deam.

Tempore Deborae primus Laurentum rex fuit Picus.
303

