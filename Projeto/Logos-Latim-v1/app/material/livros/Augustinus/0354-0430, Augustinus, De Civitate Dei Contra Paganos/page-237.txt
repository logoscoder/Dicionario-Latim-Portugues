codices trecentos sexaginta quinque. Octava generatio habet quidem nonnullam diversitatem, sed
minorem ac dissimilem ceteris. Mathusalam quippe, quem genuit Enoch, antequam gigneret eum,
qui in ipso ordine sequitur, secundum hebraeos non centum minus, sed viginti amplius vixit annos;
qui rursus in nostris, posteaquam eum genuit, reperiuntur additi, et in utrisque sibi summa universi
numeri occurrit. In sola nona generatione, id est in annis Lamech, filii Mathusalae, patris autem
Noe, summa universitatis discrepat, sed non plurimum. Viginti enim et quattuor annos plus vixisse
in hebraeis quam in nostris codicibus invenitur. Namque antequam gigneret filium, qui vocatus est
Noe, sex minus habet in hebraeis quam in nostris; postea vero quam eum genuit, triginta amplius
in eisdem quam in nostris. Unde sex illis detractis restant viginti quattuor, ut dictum est.

Mathusalam ante diluvium mortuus est.
11. Per hanc autem discrepantiam hebraeorum codicum atque nostrorum exoritur illa famosissima
quaestio, ubi Mathusalam quattuordecim annos vixisse post diluvium computatur, cum Scriptura ex
omnibus, qui in terra tunc fuerant, solos octo homines in arca exitium commemoret evasisse diluvii,
in quibus Mathusalam non fuit 48. Secundum codices enim nostros Mathusalam priusquam gigneret
illum, quem vocavit Lamech, vixit annos centum sexaginta septem; deinde ipse Lamech, antequam
ex illo natus esset Noe, vixit annos centum octoginta octo 49, qui fiunt simul trecenti quinquaginta
quinque; his adduntur sescenti Noe, quoto eius anno diluvium factum est: qui fiunt nongenti
quinquaginta quinque, ex quo Mathusalam natus est, usque ad annum diluvii. Omnes autem anni
vitae Mathusalam nongenti sexaginta novem computantur, quia, cum vixisset annos centum
sexaginta septem et genuisset filium, qui est appellatus Lamech, post eum genitum vixit annos
octingentos duo; qui omnes, ut diximus, nongenti sexaginta novem fiunt. Unde detractis nongentis
quinquaginta quinque ab ortu Mathusalae usque ad diluvium remanent quattuordecim, quibus
vixisse creditur post diluvium. Propter quod eum nonnulli, etsi non in terra, ubi omnem carnem,
quam vivere in aquis natura non sinit, constat fuisse deletam, cum patre suo qui translatus fuerat
aliquantum fuisse atque ibi, donec diluvium praeteriret, vixisse arbitrantur, nolentes derogare fidem
codicibus, quos in auctoritatem celebriorem suscepit Ecclesia, et credentes Iudaeorum potius quam
istos non habere quod verum est. Non enim admittunt, quod magis hic esse potuerit error
interpretum, quam in ea lingua esse falsum, unde in nostram per graecam Scriptura ipsa translata
est, sed inquiunt non esse credibile septuaginta interpretes, qui uno simul tempore unoque sensu
interpretati sunt, errare potuisse aut ubi nihil eorum intererat voluisse mentiri; Iudaeos vero, dum
nobis invident, quod lex et prophetae ad nos interpretando transierint, mutasse quaedam in
codicibus suis, ut nostris minueretur auctoritas. Hanc opinionem vel suspicionem accipiat quisque
ut putaverit; certum est tamen non vixisse Mathusalam post diluvium, sed eodem anno fuisse
defunctum, si verum est quod de numero annorum in hebraeis codicibus invenitur. De illis autem
septuaginta interpretibus quid mihi videatur, suo loco diligentius inserendum est, cum ad ipsa
tempora, quantum necessitas huius operis postulat, commemoranda adiuvante Domino
venerimus 50. Praesenti enim sufficit quaestioni secundum utrosque codices tam longas habuisse
vitas illius aevi homines, ut posset aetate unius, qui de duobus, quos solos terra tunc habuit,
parentibus primus est natus, ad constituendam etiam civitatem multiplicari genus humanum.

An anni triginta sex dierum fuerint.
12. 1. Neque enim ullo modo audiendi sunt, qui putant aliter annos illis temporibus computatos, id
est tantae brevitatis, ut unus annus noster decem illos habuisse credatur. Quapropter, inquiunt,
cum audierit quisque vel legerit nongentos annos quemque vixisse, debet intellegere nonaginta;
decem quippe illi anni unus est noster et decem nostri centum illi fuerunt. Ac per hoc, ut putant,
viginti trium annorum fuit Adam, quando genuit Seth, et ipse Seth viginti agebat et sex menses,
quando ex illo natus est Enos, quos appellat Scriptura ducentos et quinque annos; quoniam sicut
isti suspicantur, quorum exponimus opinionem, unum annum, qualem nunc habemus, in decem
partes illi dividebant et easdem partes annos vocabant; quarum partium habet una quadratum
senarium, eo quod sex diebus Deus perfecerit opera sua, ut in septimo requiesceret (de qua re in
libro undecimo, sicut potui, disputavi 51 ); sexiens autem seni, qui numerus quadratum senarium
facit, triginta sex dies sunt; qui multiplicati deciens ad trecentos sexaginta perveniunt, id est
duodecim menses lunares. Propter quinque dies enim reliquos, quibus solaris annus impletur, et
diei quadrantem, propter quem quater ductum eo anno, quo bissextum vocant, unus dies adicitur,
addebantur a veteribus postea dies, ut occurreret numerus annorum, quos dies Romani intercalares
vocabant. Proinde etiam Enos, quem genuit Seth, decem et novem agebat annos, quando ex illo
natus est filius eius Cainan, quos annos dicit Scriptura centum nonaginta 52. Et deinceps per omnes
generationes, in quibus hominum anni commemorantur ante diluvium, nullus fere in nostris
codicibus invenitur, qui, cum esset centum annorum vel infra vel etiam centum viginti aut non
multo amplius, genuerit filium; sed qui minima aetate genuerunt, centum sexaginta, et quod
excurrit, fuisse referuntur; quia nemo, inquiunt, decem annorum homo potest gignere filios, qui

237

