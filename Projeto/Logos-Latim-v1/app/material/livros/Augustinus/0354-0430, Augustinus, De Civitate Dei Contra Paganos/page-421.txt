angelos iam coepimus pertinere, cum quibus nobis erit sancta atque dulcissima, de qua iam tot
libros scripsimus, Dei civitas ipsa communis. Sic sunt ergo angeli nostri qui sunt angeli Dei,
quemadmodum Christus Dei Christus est noster. Dei sunt, quia Deum non reliquerunt; nostri sunt,
quia suos cives nos habere coeperunt. Dixit autem Dominus Iesus: Videte ne contemnatis unum de
pusillis istis. Dico enim vobis, quia angeli eorum in caelis semper vident faciem Patris mei, qui in
caelis est 134. Sicut ergo illi vident, ita et nos visuri sumus; sed nondum ita videmus. Propter quod
ait Apostolus, quod paulo ante dixi: Videmus nunc per speculum in aenigmate, tunc autem faciem
ad faciem. Praemium itaque fidei nobis visio ista servatur, de qua et Ioannes apostolus loquens:
Cum apparuerit, inquit, similes ei erimus, quoniam videbimus eum sicuti est 135. Facies autem Dei
manifestatio eius intellegenda est, non aliquod tale membrum, quale nos habemus in corpore atque
isto nomine nuncupamus.

Quae sit ipsa visio.
29. 2. Quapropter cum ex me quaeritur, quid acturi sint sancti in illo corpore spiritali, non dico quod
iam video, sed dico quod credo, secundum illud quod in Psalmo lego: Credidi, propter quod locutus
sum 136. Dico itaque: Visuri sunt Deum in ipso corpore; sed utrum per ipsum, sicut per corpus nunc
videmus solem, lunam, stellas, mare ac terram et quae sunt in ea, non parva quaestio est. Durum
est enim dicere, quod sancti talia corpora tunc habebunt, ut non possint oculos claudere atque
aperire cum volent; durius autem, quod ibi Deum, quisquis oculos clauserit, non videbit. Si enim
propheta Elisaeus puerum suum Giezi absens corpore vidit accipientem munera, quae dedit ei
Naaman Syrus, quem Propheta memoratus a leprae deformitate liberaverat, quod servus nequam
domino suo non vidente latenter se fecisse putaverat 137: quanto magis in illo corpore spiritali
videbunt sancti omnia, non solum si oculos claudant, verum etiam unde sunt corpore absentes!
Tunc enim erit perfectum illud, de quo loquens Apostolus: Ex parte, inquit, scimus et ex parte
prophetamus; cum autem venerit quod perfectum est, quod ex parte est evacuabitur 138. Deinde ut
quomodo posset aliqua similitudine ostenderet, quantum ab illa quae futura est distet haec vita,
non qualiumcumque hominum, verum etiam qui praecipua hic sanctitate sunt praediti: Cum essem,
inquit, parvulus, quasi parvulus sapiebam, quasi parvulus loquebar, quasi parvulus cogitabam; cum
autem factus sum vir, evacuavi ea quae parvuli erant. Videmus nunc per speculum in aenigmate,
tunc autem faciem ad faciem. Nunc scio ex parte, tunc autem cognoscam sicut et cognitus sum 139.
Si ergo in hac vita, ubi hominum mirabilium prophetia ita comparanda est illi vitae, quasi parvuli ad
iuvenem, vidit tamen Elisaeus accipientem munera servum suum, ubi ipse non erat; itane cum
venerit quod perfectum est nec iam corpus corruptibile adgravabit animam, sed incorruptibile nihil
impediet, illi sancti ad ea, quae videnda sunt oculis corporeis, quibus Elisaeus absens ad servum
suum videndum non indiguit, indigebunt? Nam secundum interpretes Septuaginta ista sunt ad Giezi
verba Prophetae: Nonne cor meum iit tecum, quando conversus est vir de curru in obviam tibi et
accepisti pecuniam? 140 et cetera; sicut autem ex Hebraeo interpretatus est presbyter Hieronymus:
Nonne cor meum, inquit, in praesenti erat, quando reversus est homo de curru suo in occursum tui?
Corde suo ergo se dixit hoc vidisse Propheta, adiuto quidem mirabiliter nullo dubitante divinitus.
Sed quanto amplius tunc omnes munere isto abundabunt, cum Deus erit omnia in omnibus 141!
Habebunt tamen etiam illi oculi corporei officium suum et in loco suo erunt, uteturque illis spiritus
per spiritale corpus. Neque enim et ille Propheta, quia non eis indiguit ut videret absentem, non eis
usus est ad videnda praesentia; quae tamen spiritu videre posset, etiamsi illos clauderet, sicut vidit
absentia, ubi cum eis ipse non erat. Absit ergo, ut dicamus illos sanctos in illa vita Deum clausis
oculis non visuros, quem spiritu semper videbunt.

In spiritu Deum videbimus.
29. 3. Sed utrum videbunt et per oculos corporis cum eos apertos habebunt, inde quaestio est. Si
enim tantum poterunt in corpore spiritali eo modo utique ipsi oculi etiam spiritales, quantum
possunt isti quales nunc habemus; procul dubio per eos Deus videri non poterit. Longe itaque
alterius erunt potentiae, si per eos videbitur incorporea illa natura, quae non continetur loco, sed
ubique tota est. Non enim quia dicimus Deum et in caelo esse et in terra (ipse quippe ait per
Prophetam: Caelum et terram ego impleo 142), aliam partem dicturi sumus eum in caelo habere et
in terra aliam; sed totus in caelo est, totus in terra, non alternis temporibus, sed utrumque simul,
quod nulla natura corporalis potest. Vis itaque praepollentior oculorum erit illorum, non ut acrius
videant, quam quidam perhibentur videre serpentes vel aquilae (quantalibet enim acrimonia
cernendi eadem quoque animalia nihil aliud possunt videre quam corpora), sed ut videant et
incorporalia. Et fortasse ista virtus magna cernendi data fuerit ad horam etiam in isto mortali
corpore oculis sancti viri Iob, quando ait ad Deum: In obauditu auris audiebam te prius, nunc autem
oculus meus videt te; propterea despexi memetipsum et distabui et existimavi me terram et
cinerem 143; quamvis nihil hic prohibeat oculum cordis intellegi, de quibus oculis ait Apostolus:

421

