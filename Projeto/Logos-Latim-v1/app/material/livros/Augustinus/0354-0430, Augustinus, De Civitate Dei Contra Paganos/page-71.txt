fuerat evertenda. Quale deinde iudicium de hominum factis Deo relinquitur, quibus caelestis
necessitas adhibetur, cum Dominus ille sit et siderum et hominum? Aut si non dicunt stellas,
accepta quidem potestate a summo deo, arbitrio suo ista decernere, sed in talibus necessitatibus
ingerendis illius omnino iussa complere: itane de ipso Deo sentiendum est, quod indignissimum
visum est de stellarum voluntate sentire? Quod si dicuntur stellae significare potius ista quam
facere, ut quasi locutio quaedam sit illa positio praedicens futura, non agens (non enim mediocriter
doctorum hominum fuit ista sententia 4): non quidem ita solent loqui mathematici, ut verbi gratia
dicant: "Mars ita positus homicidam significat", sed: "homicidam facit" 5; verumtamen ut
concedamus non eos ut debent loqui et a philosophis accipere oportere sermonis regulam ad ea
praenuntianda, quae in siderum positione reperire se putant: quid fit, quod nihil umquam dicere
potuerunt, cur in vita geminorum, in actionibus, in eventis, in professionibus, artibus, honoribus
ceterisque rebus ad humanam vitam pertinentibus atque in ipsa morte sit plerumque tanta
diversitas, ut similiores eis sint, quantum ad haec attinet, multi extranei quam ipsi inter se gemini
perexiguo temporis intervallo in nascendo separati, in conceptu autem per unum concubitum uno
etiam momento seminati?

...de horoscopo et valetudine.
2. Cicero dicit Hippocratem, nobilissimum medicum, scriptum reliquisse, quosdam fratres, cum
simul aegrotare coepissent et eorum morbus eodem tempore ingravesceret, eodem levaretur 6,
geminos suspicatum; quos Posidonius Stoicus, multum astrologiae deditus, eadem constitutione
astrorum natos eademque conceptos solebat asserere 7. Ita quod medicus pertinere credebat ad
simillimam temperiem valetudinis, hoc philosophus astrologus ad vim constitutionemque siderum,
quae fuerat quo tempore concepti natique sunt. In hac causa multo est acceptabilior et de proximo
credibilior coniectura medicinalis, quoniam parentes ut erant corpore affecti, dum concumberent,
ita primordia conceptorum affici potuerunt, ut consecutis ex materno corpore prioribus incrementis
paris valetudinis nascerentur; deinde in una domo eisdem alimentis nutriti, ubi aerem et loci
positionem et vim aquarum plurimum valere ad corpus vel bene vel male accipiendum medicina
testatur, eisdem etiam exercitationibus assuefacti tam similia corpora gererent, ut etiam ad
aegrotandum uno tempore eisdemque causis similiter moverentur. Constitutionem vero caeli ac
siderum, quae fuit quando concepti sive nati sunt, velle trahere ad istam aegrotandi parilitatem,
cum tam multa diversissimi generis diversissimorum effectuum et eventorum eodem tempore in
unius regionis terra eidem caelo subdita potuerint concipi et nasci, nescio cuius sit insolentiae. Nos
autem novimus geminos non solum actus et peregrinationes habere diversas, verum etiam
dispares aegritudines perpeti. De qua re facillimam, quantum mihi videtur, rationem redderet
Hippocrates, diversis alimentis et exercitationibus, quae non de corporis temperatione, sed de
animi voluntate veniunt, dissimiles eis accidere potuisse valetudines. Porro autem Posidonius vel
quilibet fatalium siderum assertor mirum si potest hic invenire quid dicat, si nolit imperitorum
mentibus in eis quas nesciunt rebus illudere. Quod enim conantur efficere de intervallo exiguo
temporis, quod inter se gemini dum nascerentur habuerunt, propter caeli particulam, ubi ponitur
horae notatio, quem horoscopum vocant: aut non tantum valet, quanta invenitur in geminorum
voluntatibus actibus moribus casibusque diversitas, aut plus etiam valet, quam est geminorum vel
humilitas generis eadem vel nobilitas, cuius maximam diversitatem non nisi in hora, qua quisque
nascitur, ponunt 8. Ac per hoc si tam celeriter alter post alterum nascitur, ut eadem pars horoscopi
maneat, paria cuncta quaero, quae in nullis possunt geminis inveniri; si autem sequentis tarditas
horoscopum mutat, parentes diversos quaero, quos gemini habere non possunt.

Fictum commentum est Nigidii de geminis.
3. Frustra itaque affertur nobile illud commentum de figuli rota, quod respondisse ferunt Nigidium
hac quaestione turbatum, unde et Figulus appellatus est. Dum enim rotam figuli vi quanta potuit
intorsisset 9, currente illa bis numero de atramento tamquam uno eius loco summa celeritate
percussit; deinde inventa sunt signa, quae fixerat, desistente motu, non parvo intervallo in rotae
illius extremitate distantia. Sic, inquit, in tanta rapacitate caeli, etiamsi alter post alterum tanta
celeritate nascatur, quanta rotam bis ipse percussi, in caeli spatio plurimum est: hinc sunt, inquit,
quaecumque dissimillima perhibentur in moribus casibusque geminorum 10. Hoc figmentum
fragilius est quam vasa, quae illa rotatione finguntur. Nam si tam multum in caelo interest, quod
constellationibus comprehendi non potest, ut alteri geminorum hereditas obveniat, alteri non
obveniat: cur audent ceteris, qui gemini non sunt, cum inspexerint eorum constellationes, talia
pronuntiare, quae ad illud secretum pertinent, quod nemo potest comprehendere et momentis
annotare nascentium? Si autem propterea talia dicunt in aliorum genituris, quia haec ad
productiora spatia temporum pertinent; momenta vero illa partium minutarum, quae inter se
gemini possunt habere nascentes, rebus minimis tribuuntur, de qualibus mathematici non solent
consuli (quis enim consulat quando sedeat, quando deambulet, quando vel quid prandeat?):

71

