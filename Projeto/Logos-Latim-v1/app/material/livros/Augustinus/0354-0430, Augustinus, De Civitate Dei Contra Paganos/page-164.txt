propter bona vitae huius deos colendos putant; quinque autem posteriores adversus eos, qui
cultum deorum propter vitam, quae post mortem futura est, servandum existimant. Deinceps
itaque, ut in primo libro polliciti sumus, de duarum civitatum, quas in hoc saeculo perplexas
diximus invicemque permixtas, exortu et procursu et debitis finibus quod dicendum arbitror,
quantum divinitus adiuvabor expediam.

13

LIBER XI

BREVICULUS
1. De ea parte operis, qua duarum civitatum, id est caelestis atque terrenae, initia et fines incipient
demonstrari.
2. De cognoscendo Deo, ad cuius notitiam nemo hominum pervenit, nisi per mediatorem Dei et
hominum, hominem Iesum Christum.
3. De auctoritate canonicae Scripturae divino Spiritu conditae.
4. De conditione mundi, quae nec intemporalis sit, nec novo Dei ordinata consilio, quasi postea
voluerit, quod ante noluerat.
5. Tam non esse cogitandum de infinitis temporum spatiis ante mundum, quam nec de infinitis
locorum spatiis extra mundum, quia, sicut nulla ante ipsum sunt tempora, ita nulla extra ipsum sunt
loca.
6. Creationis mundi et temporum unum esse principium nec aliud alio praeveniri.
7. De qualitate primorum dierum, qui etiam antequam sol fieret vesperam et mane traduntur
habuisse.
8. Quae qualisque intellegenda sit Dei requies, qua post opera sex dierum requievit in septimo.
9. De angelorum conditione quid secundum divina testimonia sentiendum sit.
10. De simplici et incommutabili Trinitate Dei Patris et Dei Filii et Dei Spiritus sancti, unius Dei, cui
non est aliud qualitas aliudque substantia.
11. An eius beatitudinis, quam sancti angeli ab initio sui semper habuerunt, etiam illos spiritus, qui
in veritate non steterunt, participes fuisse credendum sit.
12. De comparatione beatitudinis iustorum, necdum obtinentium promissionis divinae praemium et
primorum in paradiso hominum ante peccatum.
13. An ita unius felicitatis omnes angeli sint creati, ut neque lapsuros se possent nosse qui lapsi
sunt, et post ruinam labentium perseverantiae suae praescientiam acceperint qui steterunt.
14. Quo genere locutionis dictum sit de diabolo, quod in veritate non steterit, quia veritas non est
in eo.
15. Quid sentiendum sit de eo, quod dictum est: Ab initio diabolus peccat.
16. De gradibus et differentiis creaturarum, quas aliter pendit usus utilitatis, aliter ordo rationis.
17. Vitium malitiae non naturam esse, sed contra naturam, cui ad peccandum non Conditor causa
est, sed voluntas.
18. De pulchritudine universitatis, quae per ordinationem Dei etiam ex contrariorum fit oppositione
luculentior.

164

