de suis possint habere cultoribus: tantum efficiant, ut tali felicitati nihil ab hoste, nihil a peste, nihil
ab ulla clade timeatur". Quis hanc rem publicam sanus, non dicam Romano imperio, sed domui
Sardanapali comparaverit? Qui quondam rex ita fuit voluptatibus deditus, ut in sepulcro suo scribi
fecerit ea sola se habere mortuum, quae libido eius, etiam cum viveret, hauriendo consumpserat 40.
Quem regem si isti haberent sibi in talibus indulgentem nec in eis cuiquam ulla severitate
adversantem, huic libentius quam Romani veteres Romulo templum et flaminem consecrarent.
Cultus deorum non profuit reipublicae iustitiae (21-29)

Tullio teste Romanorum res publica non fuit iusta...
21. 1. Sed si contemnitur qui Romanam rem publicam pessimam ac flagitiosissimam dixit, nec
curant isti quanta morum pessimorum ac flagitiosorum labe ac dedecore impleatur, sed
tantummodo ut consistat et maneat: audiant eam non, ut Sallustius narrat, pessimam ac
flagitiosissimam factam, sed, sicut Cicero disputat, iam tunc prorsus perisse et nullam omnino
remansisse rem publicam. Inducit enim Scipionem, eum ipsum qui Carthaginem exstinxerat, de re
publica disputantem, quando praesentiebatur ea corruptione, quam describit Sallustius, iam
iamque peritura. Eo quippe tempore disputatur, quo iam unus Gracchorum occisus fuit, a quo
scribit seditiones graves coepisse Sallustius 41. Nam mortis eius fit in eisdem libris commemoratio.
Cum autem Scipio in secundi libri fine dixisset: Ut in fidibus aut tibiis atque cantu ipso ac vocibus
concentus est quidam tenendus ex distinctis sonis, quem immutatum aut discrepantem aures
eruditae ferre non possunt, isque concentus ex dissimillimarum vocum moderatione concors tamen
efficitur et congruens: sic ex summis et infimis et mediis interiectis ordinibus, ut sonis, moderata
ratione civitatem consensu dissimillimorum concinere, et quae harmonia a musicis dicitur in cantu,
eam esse in civitate concordiam, arctissimum atque optimum omni in re publica vinculum
incolumitatis, eamque sine iustitia nullo pacto esse posse 42, ac deinde cum aliquanto latius et
uberius disseruisset, quantum prodesset iustitia civitati quantumque obesset, si afuisset, suscepit
deinde Philus, unus eorum qui disputationi aderant, et poposcit, ut haec ipsa quaestio diligentius
tractaretur ac de iustitia plura dicerentur, propter illud, quod iam vulgo ferebatur rem publicam regi
sine iniuria non posse. Hanc proinde quaestionem discutiendam et enodandam esse assensus est
Scipio responditque Nihil esse, quod adhuc de re publica dictum putaret, quo possent longius
progredi, nisi esset confirmatum non modo falsum esse illud, sine iniuria non posse, sed hoc
verissimum esse, sine summa iustitia rem publicam regi non posse 43. Cuius quaestionis explicatio
cum in diem consequentem dilata esset, in tertio libro magna conflictione res acta est. Suscepit
enim Philus ipse disputationem eorum, qui sentirent sine iniustitia geri non posse rem publicam,
purgans praecipue, ne hoc ipse sentire crederetur, egitque sedulo pro iniustitia contra iustitiam, ut
hanc esse utilem rei publicae, illam vero inutilem, verisimilibus rationibus et exemplis velut
conaretur ostendere. Tum Laelius rogantibus omnibus iustitiam defendere aggressus est
asseruitque quantum potuit, nihil tam inimicum quam iniustitiam civitati nec omnino nisi magna
iustitia geri aut stare posse rem publicam 44.

...nec iure sociata aut res populi...
21. 2. Qua quaestione, quantum satis visum est, pertractata Scipio ad intermissa revertitur
recolitque suam atque commendat brevem rei publicae definitionem, qua dixerat eam esse rem
populi 45. Populum autem non omnem coetum multitudinis, sed coetum iuris consensu et utilitatis
communione sociatum esse determinat. Docet deinde quanta sit in disputando definitionis utilitas,
atque ex illis suis definitionibus colligit tunc esse rem publicam, id est rem populi, cum bene ac
iuste geritur sive ab uno rege sive a paucis optimatibus sive ab universo populo. Cum vero iniustus
est rex, quem tyrannum more Graeco appellavit, aut iniusti optimates, quorum consensum dixit
esse factionem, aut iniustus ipse populus, cui nomen usitatum non repperit, nisi ut etiam ipsum
tyrannum vocaret: non iam vitiosam, sicut pridie fuerat disputatum, sed, sicut ratio ex illis
definitionibus conexa docuisset, omnino nullam esse rem publicam, quoniam non esset res populi,
cum tyrannus eam factione capesseret, nec ipse populus iam populus esset, si esset iniustus,
quoniam non esset multitudo iuris consensu et utilitatis communione sociata, sicut populus fuerat
definitus 46.

...a maiorum moribus recessit...
21. 3. Quando ergo res publica Romana talis erat, qualem illam describit Sallustius, non iam
pessima ac flagitiosissima, sicut ipse ait, sed omnino nulla erat secundum istam rationem, quam
disputatio de re publica inter magnos eius tum principes habita patefecit. Sicut etiam ipse Tullius
non Scipionis nec cuiusquam alterius, sed suo sermone loquens in principio quinti libri

31

