inveniente, cum fuerit solutus, vel absumente, cum fuerit modis omnibus persecutus. Non itaque
per totum hoc tempus, quod liber iste complectitur, a primo scilicet adventu Christi usque in saeculi
finem, qui erit secundus eius adventus, ita diabolus alligatur, ut eius haec ipsa sit alligatio, per hoc
intervallum, quod mille annorum numero appellat, non seducere Ecclesiam, quando quidem illam
nec solutus utique seducturus est. Nam profecto ei si alligari est non posse seducere sive non
permitti: quid erit solvi nisi posse seducere sive permitti? Quod absit ut fiat; sed alligatio diaboli est
non permitti exserere totam temptationem, quam potest vel vi vel dolo ad seducendos homines in
partem suam cogendo violenter fraudulenterve fallendo. Quod si permitteretur in tam longo
tempore et tanta infirmitate multorum, plurimos tales, quales Deus id perpeti non vult, et fideles
deiceret et ne crederent impediret; quod ne faceret, alligatus est.

Quid dicendum de Deo et diabolo soluto...
8. 2. Tunc autem solvetur, quando et breve tempus erit (nam tribus annis et sex mensibus legitur
totis suis suorumque viribus saeviturus 63), et tales erunt, cum quibus ei belligerandum est, ut vinci
tanto eius impetu insidiisque non possint. Si autem numquam solveretur, minus appareret eius
maligna potentia, minus sanctae civitatis fidelissima patientia probaretur, minus denique
perspiceretur, quam mango eius malo tam bene fuerit usus Omnipotens, qui eum nec omnino
abstulit a temptatione sanctorum, quamvis ab eorum interioribus hominibus, ubi in Deum creditur,
foras missum, ut eius forinsecus oppugnatione proficerent; et in eis, qui sunt ex parte ipsius,
alligavit, ne quantam posset effundendo et exercendo malitiam innumerabiles infirmos, ex quibus
Ecclesiam multiplicari et impleri oportebat, alio credituros, alios iam credentes, a fide pietatis hos
deterreret, hos frangeret; et solvet in fine, ut, quam fortem adversarium Dei civitas superaverit,
cum ingenti gloria sui redemptoris, adiutoris, liberatoris aspiciat. In eorum sane, qui tunc futuri
sunt, sanctorum atque fidelium comparatione quid sumus? Quando quidem ad illos probandos
tantus solvetur inimicus, cum quo nos ligato tantis periculis dimicamus. Quamvis et hoc temporis
intervallo quosdam milites Christi tam prudentes et fortes fuisse atque esse non dubium est, ut,
etiamsi tunc in ista mortalitate viverent, quando ille solvetur, omnes insidias eius atque impetus et
caverent sapientissime et patientissime sustinerent.

... de diabolo alligato aut soluto et fidelibus.
8. 3. Haec autem alligatio diaboli non solum facta est, ex quo coepit Ecclesia praeter Iudaeam
terram in nationes alias atque alias dilatari; sed etiam nunc fit et fiet usque ad terminum saeculi,
quo solvendus est, quia et nunc homines ab infidelitate, in qua eos ipse possidebat, convertuntur
ad fidem et usque in illum finem sine dubio convertentur; et utique unicuique iste fortis tunc
alligatur, quando ab illo tamquam vas eius eripitur; et abyssus, ubi inclusus est, non in eis
consumpta est, quando sunt mortui, qui tunc erant quando esse coepit inclusus; sed successerunt
eis alii nascendo atque succedunt, donec finiatur hoc saeculum, qui oderint Christianos, in quorum
quotidie, velut in abysso, caecis et profundis cordibus includatur. Utrum autem etiam illis ultimis
tribus annis et mensibus sex, quando solutus totis viribus saeviturus est, aliquis, in qua non fuerat,
sit accessurus ad fidem, nonnulla quaestio est. Quomodo enim stabit quod dictum est: Quis intrat in
domum fortis, ut vasa eius eripiat, nisi prius alligaverit fortem 64, si etiam soluto eripiuntur? Ac per
hoc ad hoc cogere videtur ista sententia, ut credamus illo licet exiguo tempore neminem
accessurum esse populo Christiano, sed cum eis, qui iam Christiani reperti fuerint, diabolum
pugnaturum; ex quibus etiamsi aliqui victi secuti eum fuerint, non eos ad praedestinatum filiorum
Dei numerum pertinere. Neque enim frustra idem Ioannes apostolus, qui et hanc Apocalypsim
scripsit, in epistula sua de quibusdam dicit: Ex nobis exierunt, sed non erant ex nobis; nam si
fuissent ex nobis, mansissent utique nobiscum 65. Sed quid fiet de parvulis? Nimium quippe
incredibile est nullos iam natos et nondum baptizatos praeoccupari Christianorum filios illo tempore
infantes, nullos etiam ipsis nasci iam diebus; aut si erunt, non eos a parentibus suis ad lavacrum
regenerationis modo quocumque perduci. Quod si fiet, quo pacto soluto iam diabolo vasa ista
eripientur, in cuius domum nemo intrat, ut vasa eius eripiat, nisi prius alligaverit eum? Immo vero
id potius est credendum, nec qui cadant de Ecclesia nec qui accedant Ecclesiae illo tempore
defuturos; sed profecto tam fortes erunt et parentes pro baptizandis parvulis suis et hi, qui tunc
primitus credituri sunt, ut illum fortem vincant etiam non ligatum, id est omnibus, qualibus antea
numquam, vel artibus insidiantem vel urgentem viribus et vigilanter intellegant et toleranter ferant,
ac sic illi etiam non ligato eripiantur. Nec ideo falsa erit evangelica illa sententia: Quis intrat in
domum fortis, ut vasa eius eripiat, nisi prius alligaverit fortem? Secundum eius enim sententiae
veritatem ordo iste servatus est, ut prius alligaretur fortis ereptisque vasis eius longe lateque in
omnibus gentibus ex firmis et infirmis ita multiplicaretur Ecclesia, ut ex ipsa rerum divinitus
praedictarum et impletarum robustissima fide etiam soluto vasa posset auferre. Sicut enim
fatendum est multorum refrigescere caritatem 66, cum abundat iniquitas, et inusitatis maximisque
persecutionibus atque fallaciis diaboli iam soluti eos, qui in libro vitae scripti non sunt, multos esse

354

