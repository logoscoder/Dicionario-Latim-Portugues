credibilius et efficacius occultus aliquis modus operationis Dei, cuius omnipotentissima voluntate
Plato dicit nec orta interire nec colligata posse dissolvi, cum multo mirabilius incorporea corporeis
quam quaecumque corpora quibuscumque corporibus copulentur, potest molibus praestare
terrenis, ut nullo in ima pondere deprimantur, ipsisque animis perfectissime beatis, ut quamvis
terrena, tamen incorruptibilia iam corpora ubi volunt ponant et quo volunt agant, situ motuque
facillimo! An vero si hoc angeli faciant et quaelibet animalia terrestria rapiant unde libet
constituantque ubi libet, aut eos non posse aut onera sentire credendum est? Cur ergo sanctorum
perfectos et beatos divino munere spiritus sine ulla difficultate posse ferre quo voluerint et sistere
ubi voluerint sua corpora non credamus? Nam cum terrenorum corporum, sicut onera in gestando
sentire consuevimus, quanto maior est quantitas, tanto sit maior et gravitas, ita ut plura pondo
quam pauciora plus premant: membra tamen suae carnis leviora portat anima cum in sanitate
robusta sunt quam in languore cum macra sunt. Et cum aliis gestantibus onerosior sit salvus et
validus quam exilis et morbidus, ipse tamen ad suum corpus movendum atque portandum agilior
est, cum in bona valetudine plus habet molis, quam cum in peste vel fame minimum roboris.
Tantum valet in habendis etiam terrenis corporibus, quamvis adhuc corruptibilibus atque
mortalibus, non quantitatis pondus, sed temperationis modus. Et quis verbis explicat, quantum
distet inter praesentem quam dicimus sanitatem et immortalitatem futuram? Non itaque nostram
fidem redarguunt philosophi de ponderibus corporum. Nolo enim quaerere, cur non credant
terrenum esse posse corpus in caelo, cum terra universa libretur in nihilo. Fortassis enim de ipso
medio mundi loco, eo quod in eum coeant quaeque graviora, etiam argumentatio veri similior
habeatur. Illud dico: Si dii minores, quibus inter animalia terrestria cetera etiam hominem
faciendum commisit Plato, potuerunt, sicut dicit, ab igne removere urendi qualitatem, lucendi
relinquere quae per oculos emicaret: itane Deo summo concedere dubitabimus, cuius ille voluntati
potestatique concessit, ne moriantur quae orta sint, et tam diversa, tam dissimilia, id est corporea
et incorporea, sibimet connexa nulla possint dissolutione seiungi, ut de carne hominis, cui donat
immortalitatem, corruptionem auferat, naturam relinquat, congruentiam figurae membrorumque
detineat, detrahat ponderis tarditatem? Sed de fide resurrectionis mortuorum et de corporibus
eorum immortalibus diligentius, si Deus voluerit, in fine huius operis disserendum est 37.
Gratia homo a peccato et morte redimitur (19-24)

Errat Plato animas transmigrare affirmans.
19. Nunc de corporibus primorum hominum quod instituimus explicemus; quoniam nec mors ista,
quae bona perhibetur bonis nec tantum paucis intellegentibus sive credentibus, sed omnibus nota
est, qua fit animae a corpore separatio, qua certe corpus animantis, quod evidenter vivebat,
evidenter emoritur, eis potuisset accidere, nisi peccati meritum sequeretur. Licet enim iustorum ac
piorum animae defunctorum quod in requie vivant dubitare fas non sit, usque adeo tamen eis
melius esset cum suis corporibus bene valentibus vivere 38, ut etiam illi, qui omni modo esse sine
corpore beatissimum existimant, hanc opinionem suam sententia repugnante convincant. Neque
enim quisquam audebit illorum sapientes homines, sive morituros sive iam mortuos, id est aut
carentes corporibus aut corpora relicturos, diis immortalibus anteponere, quibus Deus summus
apud Platonem munus ingens, indissolubilem scilicet vitam, id est aeternum cum suis corporibus
consortium, pollicetur. Optime autem cum hominibus agi arbitratur idem Plato, si tamen hanc vitam
pie iusteque peregerint, ut a suis corporibus separati in ipsorum deorum, qui sua corpora numquam
deserunt, recipiantur sinum,
Scilicet immemores supera ut convexa revisant
Rursus et incipiant in corpora velle reverti 39;
quod Virgilius ex Platonico dogmate dixisse laudatur (ita quippe animas mortalium nec in suis
corporibus semper esse posse existimat, sed mortis necessitate dissolvi, nec sine corporibus durare
perpetuo, sed alternantibus vicibus indesinenter vivos ex mortuis et ex vivis mortuos fieri putat); ut
a ceteris hominibus hoc videantur differre sapientes, quod post mortem feruntur ad sidera, ut
aliquanto diutius in astro sibi congruo quisque requiescat atque inde rursus miseriae pristinae
oblitus et cupiditate habendi corporis victus redeat ad labores aerumnasque mortalium; illi vero, qui
stultam duxerint vitam, ad corpora suis meritis debita sive hominum sive bestiarum de proximo
revolvantur 40. In hac itaque durissima condicione constituit etiam bonas atque sapientes animas,
quibus non talia corpora distributa sunt, cum quibus semper atque immortaliter viverent, ut neque
in corporibus permanere neque sine his possint in aeterna puritate durare. De quo Platonico
dogmate iam in libris superioribus diximus 41 Christiano tempori erubuisse Porphyrium et non solum
ab animis humanis removisse corpora bestiarum, verum etiam sapientium animas ita voluisse de
corporeis nexibus liberari, ut corpus omne fugientes beatae apud Patrem sine fine teneantur. Itaque
ne a Christo vinci videretur vitam sanctis pollicente perpetuam, etiam ipse purgatas animas sine
ullo ad miserias pristinas reditu in aeterna felicitate constituit; et ut Christo adversaretur,
resurrectionem incorruptibilium corporum negans non solum sine terrenis, sed sine ullis omnino

205

