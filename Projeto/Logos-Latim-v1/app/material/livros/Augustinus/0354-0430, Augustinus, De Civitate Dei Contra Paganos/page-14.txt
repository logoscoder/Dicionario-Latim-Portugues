inconcussa intentione persistit, nec de ipso corpore perit sanctitas, quia eo sancte utendi
perseverat voluntas et, quantum est in ipso, etiam facultas.

... non minuit animi sanctitatem.
18. 2. Neque enim eo corpus sanctum est, quod eius membra sunt integra, aut eo, quod nullo
contrectantur attactu, cum possint diversis casibus etiam vulnerata vim perpeti, et medici
aliquando saluti opitulantes haec ibi faciant, quae horret aspectus. Obstetrix virginis cuiusdam
integritatem manu velut explorans sive malevolentia sive inscitia sive casu, dum inspicit, perdidit.
Non opinor quemquam tam stulte sapere, ut huic perisse aliquid existimet etiam de ipsius corporis
sanctitate, quamvis membri illius integritate iam perdita. Quocirca proposito animi permanente, per
quod etiam corpus sanctificari meruit, nec ipsi corpori aufert sanctitatem violentia libidinis alienae,
quam servat perseverantia continentiae suae. An vero si aliqua femina mente corrupta violatoque
proposito, quod Deo voverat, pergat vitianda ad deceptorem suum, ad hoc eam pergentem
sanctam vel corpore dicimus, ea sanctitate animi, per quam corpus sanctificabatur, amissa atque
destructa? Absit hic error et hinc potius admoneamur ita non amitti corporis sanctitatem manente
animi sanctitate etiam corpore oppresso, sicut amittitur et corporis sanctitas violata animi
sanctitate etiam corpore intacto. Quam ob rem non habet quod in se morte spontanea puniat
femina sine ulla sua consensione violenter oppressa et alieno compressa peccato; quanto minus
antequam hoc fiat! ne admittatur homicidium certum, cum ipsum flagitium, quamvis alienum,
adhuc pendet incertum.

Lucretia quae invita oppressa fuit...
19. 1. An forte huic perspicuae rationi, qua dicimus corpore oppresso nequaquam proposito
castitatis ulla in malum consensione mutato illius tantum esse flagitium, qui opprimens
concubuerit, non illius, quae oppressa concumbenti nulla voluntate consenserit, contradicere
audebunt hi, contra quos feminarum Christianarum in captivitate oppressarum non tantum mentes,
verum etiam corpora sancta defendimus? Lucretiam certe, matronam nobilem veteremque
Romanam, pudicitiae magnis efferunt laudibus. Huius corpore cum violenter oppresso Tarquinii
regis filius libidinose potitus esset, illa scelus improbissimi iuvenis marito Collatino et propinquo
Bruto, viris clarissimis et fortissimis, indicavit eosque ad vindictam constrinxit. Deinde foedi in se
commissi aegra atque impatiens se peremit 61. Quid dicemus? Adultera haec an casta iudicanda
est? Quis in hac controversia laborandum putaverit? Egregie quidam ex hoc veraciterque
declamans ait: Mirabile dictu, duo fuerunt et adulterium unus admisit 62. Splendide atque verissime.
Intuens enim in duorum corporum commixtione unius inquinatissimam cupiditatem, alterius
castissimam voluntatem, et non quid coniunctione membrorum, sed quid animorum diversitate
ageretur attendens: Duo, inquit, fuerunt, et adulterium unus admisit.

... inique se interemit...
19. 2. Sed quid est hoc, quod in eam gravius vindicatur, quae adulterium non admisit? Nam ille
patria cum patre pulsus est, haec summo est mactata supplicio. Si non est illa impudicitia qua
invita opprimitur, non est haec iustitia qua casta punitur. Vos appello, leges iudicesque Romani.
Nempe post perpetrata facinora nec quemquam scelestum indemnatum impune voluistis occidi. Si
ergo ad vestrum iudicium quisquam deferret hoc crimen vobisque probaretur non solum
indemnatam, verum etiam castam et innocentem interfectam esse mulierem, nonne eum, qui id
fecisset, severitate congrua plecteretis? Hoc fecit illa Lucretia; illa, illa sic praedicata Lucretia
innocentem, castam, vim perpessam Lucretiam insuper interemit. Proferte sententiam. Quod si
propterea non potestis, quia non adstat quam punire possitis, cur interfectricem innocentis et
castae tanta praedicatione laudatis? Quam certe apud infernos iudices etiam tales, quales
poetarum vestrorum carminibus cantitantur, nulla ratione defenditis, constitutam scilicet inter illos,
qui sibi letum
Insontes peperere manu lucemque perosi
Proiecere animas;
cui ad superna redire cupienti
Fas obstat, tristisque palus inamabilis undae
Alligat 63.
An forte ideo ibi non est, quia non insontem, sed male sibi consciam se peremit? Quid si enim (quod
ipsa tantummodo nosse poterat) quamvis iuveni violenter irruenti etiam sua libidine illecta
consensit idque in se puniens ita doluit, ut morte putaret expiandum? Quamquam ne sic quidem se
occidere debuit, si fructuosam posset apud deos falsos agere paenitentiam. Verum tamen si forte
ita est falsumque est illud, quod duo fuerunt et adulterium unus admisit, sed potius ambo
adulterium commiserunt, unus manifesta invasione, altera latente consensione: non se occidit

14

