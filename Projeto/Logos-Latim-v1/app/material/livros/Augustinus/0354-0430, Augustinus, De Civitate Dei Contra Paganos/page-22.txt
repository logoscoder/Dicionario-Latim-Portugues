13. Debuisse intellegere Romanos, quod dii eorum, qui se turpibus ludis coli expetebant, indigni
essent honore divino.
14. Meliorem fuisse Platonem, qui poetis locum in bene morata urbe non dederit, quam hos deos,
qui se ludis scaenicis voluerint honorari.
15. Quod Romani quosdam sibi deos non ratione, sed adulatione instituerint.
16. Quod, si diis ulla esset cura iustitiae, ab eis Romani accipere debuerint praecepta vivendi potius
quam leges ab aliis hominibus mutuari.
17. De raptu Sabinarum aliisque iniquitatibus, quae in civitate Romana etiam laudatis viguere
temporibus.
18. Quae de moribus Romanorum aut metu compressis aut securitate resolutis Sallustii prodat
historia.
19. De corruptione Romanae rei publicae, priusquam cultum deorum Christus auferret.
20. Quali velint felicitate gaudere et quibus moribus vivere, qui tempora Christianae religionis
incusant.
21. Quae sententia fuerit Ciceronis de Romana re publica.
22. Quod diis Romanorum nulla umquam cura fuerit, ne malis moribus res publica deperiret.
23. Varietates rerum temporalium non ex favore aut impugnatione daemonum, sed ex veri Dei
pendere iudicio.
24. De Sullanis actibus, quorum se daemones ostentaverint adiutores.
25. Quantum maligni spiritus ad flagitia incitent homines, cum in committendis sceleribus quasi
divinam exempli sui interponunt auctoritatem.
26. De secretis daemonum monitis, quae pertinebant ad bonos mores, cum palam in sacris eorum
omnis nequitia disceretur.
27. Quanta eversione publicae disciplinae Romani diis suis placandis sacraverint obscena ludorum.
28. De Christianae religionis salubritate.
29. De abiciendo cultu deorum cohortatio ad Romanos.
LIBER SECUNDUS
PLURIMUM DEORUM CULTUS MORES PRAVOS EFFICIT

Quae sit pervicacia adversariorum.
1. Si rationi perspicuae veritatis infirmus humanae consuetudinis sensus non auderet obsistere, sed
doctrinae salubri languorem suum tamquam medicinae subderet, donec divino adiutorio fide
pietatis impetrante sanaretur, non multo sermone opus esset ad convincendum quemlibet vanae
opinationis errorem his, qui recte sentiunt et sensa verbis sufficientibus explicant. Nunc vero
quoniam ille est maior et taetrior insipientium morbus animorum, quo irrationabiles motus suos,
etiam post rationem plene redditam, quanta homini ab homine debetur, sive nimia caecitate, qua
nec aperta cernuntur, sive obstinatissima pervicacia, qua et ea quae cernuntur non feruntur,
tamquam ipsam rationem veritatemque defendunt, fit necessitas copiosius dicendi plerumque res
claras, velut eas non spectantibus intuendas, sed quodam modo tangendas palpantibus et
coniventibus offeramus. Et tamen quis disceptandi finis erit et loquendi modus, si respondendum

22

