quo referendum esset non ultra quaererent. Unde illi, qui dicuntur addidisse tertium genus
bonorum, quod appellatur extrinsecus, sicuti est honor, gloria, pecunia et si quid huius modi, non
sic addiderunt, ut finale esset, id est propter se ipsum appetendum, sed propter aliud; bonumque
esse hoc genus bonis, malum autem malis 26. Ita bonum hominis qui vel ab animo vel a corpore vel
ab utroque expetiverunt, nihil aliud quam ab homine expetendum esse putaverunt; sed qui id
appetiverunt a corpore, a parte hominis deteriore; qui vero ab animo, a parte meliore; qui autem ab
utroque, a toto homine. Sive ergo a parte qualibet sive a toto, non nisi ab homine. Nec istae
differentiae, quoniam tres sunt, ideo tres, sed multas dissensiones philosophorum sectasque
fecerunt, quia et de bono corporis et de bono animi et de bono utriusque diversi diversa opinati
sunt. Cedant igitur omnes illis philosophis, qui non dixerunt beatum esse hominem fruentem
corpore vel fruentem animo, sed fruentem Deo; non sicut corpore vel se ipso animus aut sicut
amico amicus, sed sicut luce oculus, si aliquid ab his ad illa similitudinis afferendum est, quod quale
sit, si Deus ipse adiuverit, alio loco, quantum per nos fieri poterit, apparebit. Nunc satis sit
commemorare Platonem determinasse finem boni esse secundum virtutem vivere et ei soli evenire
posse, qui notitiam Dei habeat et imitationem nec esse aliam ob causam beatum; ideoque non
dubitat hoc esse philosophari, amare Deum, cuius natura sit incorporalis. Unde utique colligitur tunc
fore beatum studiosum sapientiae (id enim est philosophus), cum frui Deo coeperit. Quamvis enim
non continuo beatus sit, qui eo fruitur quod amat (multi enim amando ea, quae amanda non sunt,
miseri sunt et miseriores cum fruuntur): nemo tamen beatus est, qui eo quod amat non fruitur.
Nam et ipsi, qui res non amandas amant, non se beatos putant amando, sed fruendo. Quisquis ergo
fruitur eo, quod amat, verumque et summum bonum amat, quis eum beatum nisi miserrimus
negat? Ipsum autem verum ac summum bonum Plato dicit Deum, unde vult esse philosophum
amatorem Dei, ut, quoniam philosophia ad beatam vitam tendit, fruens Deo sit beatus qui Deum
amaverit.

Quaedam sapientiae rationes omnium sunt gentium.
9. Quicumque igitur philosophi de Deo summo et vero ista senserunt, quod et rerum creatarum sit
effector et lumen cognoscendarum et bonum agendarum, quod ab illo nobis sit et principium
naturae et veritas doctrinae et felicitas vitae, sive Platonici accommodatius nuncupentur, sive
quodlibet aliud sectae suae nomen imponant; sive tantummodo ionici generis, qui in eis praecipui
fuerunt, ista senserint, sicut idem Plato et qui eum bene intellexerunt; sive etiam Italici, propter
Pythagoram et Pythagoreos et si qui forte alii eiusdem sententiae indidem fuerunt; sive aliarum
quoque gentium qui sapientes vel philosophi habiti sunt, Atlantici Libyes, Aegyptii, Indi, Persae,
Chaldaei, Scythae, Galli, Hispani, aliqui reperiuntur, qui hoc viderint ac docuerint: eos omnes ceteris
anteponimus eosque nobis propinquiores fatemur.

Quid censeat Paulus de humana sapientia.
10. 1. Quamvis enim homo Christianus litteris tantum ecclesiasticis eruditus Platonicorum forte
nomen ignoret, nec utrum duo genera philosophorum exstiterint in Graeca lingua, Ionicorum et
Italicorum, sciat: non tamen ita surdus est in rebus humanis, ut nesciat philosophos vel studium
sapientiae vel ipsam sapientiam profiteri. Cavet eos tamen, qui secundum elementa huius mundi
philosophantur, non secundum Deum, a quo ipse factus est mundus. Admonetur enim praecepto
apostolico fideliterque audit quod dictum est: Cavete ne quis vos decipiat per philosophiam et
inanem seductionem secundum elementa mundi 27. Deinde ne omnes tales esse arbitretur, audit ab
eodem Apostolo dici de quibusdam: Quia quod notum est Dei, manifestum est in illis; Deus enim
illis manifestavit. Invisibilia enim eius a constitutione mundi per ea, quae facta sunt, intellecta
conspiciuntur, sempiterna quoque virtus eius et divinitas 28; et ubi Atheniensibus loquens, cum rem
magnam de Deo dixisset et quae a paucis possit intellegi, quod in illo vivimus et movemur et
sumus, adiecit et ait: Sicut et vestri quidam dixerunt 29. Novit sane etiam ipsos, in quibus errant,
cavere; ubi enim dictum est, quod per ea, quae facta sunt, Deus illis manifestavit intellectu
conspicienda invisibilia sua: ibi etiam dictum est non illos ipsum Deum recte coluisse, quia et aliis
rebus, quibus non oportebat, divinos honores illi uni tantum debitos detulerunt: Quoniam
cognoscentes Deum non sicut Deum glorificaverunt, aut gratias egerunt, sed evanuerunt in
cogitationibus suis et obscuratum est insipiens cor eorum. Dicentes enim se esse sapientes stulti
facti sunt et immutaverunt gloriam incorruptibilis Dei in similitudinem imaginis corruptibilis hominis
et volucrum et quadrupedum et serpentium 30; ubi et Romanos et Graecos et Aegyptios, qui de
sapientiae nomine gloriati sunt, fecit intellegi. Sed de hoc cum istis post modum disputabimus. In
quo autem nobis consentiunt de uno Deo huius universitatis auctore, qui non solum super omnia
corpora est incorporeus, verum etiam super omnes animas incorruptibilis, principium nostrum,
lumen nostrum, bonum nostrum, in hoc eos ceteris anteponimus.

Platonici nobiscum sentiunt.
120

