Quae de vita futura Origenis misericordes cogitaverint (17-22)

1) Sempiternae non erunt poenae angelis et hominibus?
17. Nunc iam cum misericordibus nostris agendum esse video et pacifice disputandum, qui vel
omnibus illis hominibus, quos iustissimus iudex dignos gehennae supplicio iudicabit, vel quibusdam
eorum nolunt credere poenam sempiternam futuram, sed post certi temporis metas pro cuiusque
peccati quantitate longioris sive brevioris eos inde existimant liberandos. Qua in re misericordior
profecto fuit Origenes 68, qui et ipsum diabolum atque angelos eius post graviora pro meritis et
diuturniora supplicia ex illis cruciatibus eruendos et sociandos sanctis angelis credidit. Sed illum et
propter hoc et propter alia nonnulla et maxime propter alternantes sine cessatione beatitudines et
miserias et statutis saeculorum intervallis ab istis ad illas atque ab illis ad istas itus ac reditus
interminabiles non immerito reprobavit Ecclesia; quia et hoc, quod misericors videbatur, amisit
faciendo sanctis veras miserias, quibus poenas luerent, et falsas beatitudines, in quibus verum ac
securum, hoc est sine timore certum, sempiterni boni gaudium non haberent. Longe autem aliter
istorum misericordia humano errat affectu, qui hominum illo iudicio damnatorum miserias
temporales, omnium vero qui vel citius vel tardius liberantur aeternam felicitatem putant. Quae
sententia si propterea bona et vera quia misericors est, tanto erit melior et verior quanto
misericordior. Extendatur ergo ac profundatur fons huius misericordiae usque ad damnatos angelos
saltem post multa atque prolixa quantumlibet saecula liberandos. Cur usque universam naturam
manat humanam, et cum ad angelicam ventum fuerit, mox arescit? Non audent tamen se ulterius
miserando porrigere et ad liberationem ipsius quoque diaboli pervenire. Verum si aliquis audeat,
vincit nempe istos. Et tamen tanto invenitur errare deformius et contra recta Dei verba perversius,
quanto sibi videtur sentire clementius..

Quoniam sancti in Dei iudicio orabunt...
18. 1. Sunt etiam, quales in collocutionibus nostris ipse sum expertus, qui, cum venerari videantur
Scripturas sanctas, moribus improbandi sunt et agendo causam suam multo maiorem quam isti
misericordiam Deo tribuunt erga humanum genus. Dicunt enim de malis et infidelibus hominibus
divinitus quidem verum praedictum esse, quod digni sunt; sed cum ad iudicium ventum fuerit,
misericordiam esse superaturam. Donabit enim eos, inquiunt, misericors Deus precibus et
intercessionibus sanctorum suorum 69. Si enim orabant pro illis, quando eos patiebantur inimicos,
quanto magis quando videbunt humiles supplicesque prostratos! Neque enim credendum est, aiunt,
tunc amissuros sanctos viscera misericordiae, cum fuerint plenissimae ac perfectissimae
sanctitatis, ut, qui tunc orabant pro inimicis suis, quando et ipsi sine peccato non erant, tunc non
orent pro supplicibus suis, quando nullum coeperint habere peccatum. Aut vero Deus tunc eos non
exaudiet tot et tales filios suos, quando in tanta eorum sanctitate nullum inveniet orationis
impedimentum? Testimonium vero Psalmi et illi quidem, qui permittunt infideles atque impios
homines saltem longo tempore cruciari et postea de malis omnibus erui, sed magis isti pro se
dicunt esse, ubi legitur: Numquid obliviscetur misereri Deus aut continebit in ira sua miserationes
suas? 70. Ira eius est, inquiunt, ut omnes indigni beatitudine sempiterna ipso iudicante puniantur
supplicio sempiterno. Sed si vel longum vel prorsus ullum esse permiserit, profecto, ut possit hoc
fieri, continebit in ira sua miserationes suas, quod eum Psalmus dicit non esse facturum. Non enim
ait: "Numquid diu continebit in ira sua miserationes suas?" sed quod prorsus non continebit
ostendit.

2) . ..salus erit omnibus hominibus?
18. 2. Sic ergo isti volunt iudicii Dei comminationem non esse mendacem, quamvis sit neminem
damnaturus, quemadmodum eius comminationem, qua dixit eversurum se esse Ninivem
civitatem 71, mendacem non possumus dicere; et tamen factum non est, inquiunt, quod sine ulla
condicione praedixit. Non enim ait: "Ninive evertetur, si non egerint paenitentiam seque
correxerint"; sed hoc non addito praenuntiavit futuram eversionem illius civitatis. Quam
comminationem propterea veracem putant, quia hoc praedixit Deus quod vere digni erant pati,
quamvis hoc non esset ipse facturus. Nam etsi paenitentibus pepercit, inquiunt, utique illos
paenitentiam non ignorabat acturos, et tamen absolute ac definite eorum eversionem futuram esse
praedixit. Hoc ergo erat, inquiunt, in veritate severitatis, quia id erant digni; sed in ratione
miserationis non erat, quam non continuit in ira sua, ut ab ea poena supplicibus parceret, quam
fuerat contumacibus comminatus. Si ergo tunc pepercit, aiunt, quando sanctum suum Prophetam
fuerat parcendo contristaturus, quanto magis tunc miserabilius supplicantibus parcet, quando ut
parcat omnes sancti eius orabunt! Sed hoc, quod ipsi suis cordibus suspicantur, ideo putant
Scripturas tacuisse divinas, ut multi se corrigant vel prolixarum vel aeternarum timore poenarum,

386

