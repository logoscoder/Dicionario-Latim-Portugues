Romanos rerum dominos gentemque togatam.
Sic placitum. Veniet lustris labentibus aetas,
Cum domus Assaraci Phthiam clarasque Mycenas
Servitio premet ac victis dominabitur Argis 29.
Quae quidem Vergilius Iovem inducens tamquam futura praedicentem ipse iam facta recolebat
cernebatque praesentia; verum propterea commemorare illa volui, ut ostenderem dominationem
post libertatem sic habuisse Romanos, ut in eorum magnis laudibus poneretur. Hinc est et illud
eiusdem poetae, quod, cum artibus aliarum gentium eas ipsas proprias Romanorum artes regnandi
atque imperandi et subiugandi ac debellandi populos anteponeret, ait:
Excudent alii spirantia mollius aera,
Cedo equidem, vivos ducent de marmore vultus,
Orabunt causas melius caelique meatus
Describent radio et surgentia sidera dicent:
Tu regere imperio populos, Romane, memento
(Hae tibi erunt artes) pacique imponere mores,
Parcere subiectis et debellare superbos 30.

...et in hominibus ignavis.
12. 3. Has artes illi tanto peritius exercebant, quanto minus se voluptatibus dabant et enervationi
animi et corporis in concupiscendis et augendis divitiis et per illas moribus corrumpendis, rapiendo
miseris civibus, largiendo scaenicis turpibus. Unde qui tales iam morum labe superabant atque
abundabant, quando scribebat ista Sallustius canebatque Vergilius, non illis artibus ad honores et
gloriam, sed dolis atque fallaciis ambiebant. Unde idem dicit: Sed primo magis ambitio quam
avaritia animos hominum exercebat, quod tamen vitium propius virtutem erat. Nam gloriam
honorem imperium bonus et ignavus aeque sibi exoptant; sed ille, inquit, vera via nititur, huic quia
bonae artes desunt, dolis atque fallaciis contendit 31. Hae sunt illae bonae artes, per virtutem
scilicet, non per fallacem ambitionem ad honorem et gloriam et imperium pervenire; quae tamen
bonus et ignavus aeque sibi exoptant; sed ille, id est bonus, vera via nititur. Via virtus est, qua
nititur tamquam ad possessionis finem, id est ad gloriam honorem imperium. Hoc insitum habuisse
Romanos etiam deorum apud illos aedes indicant, quas coniunctissimas constituerunt, Virtutis et
Honoris 32, pro diis habentes quae dantur a deo. Unde intellegi potest quem finem volebant esse
virtutis et quo eam referebant qui boni erant, ad honorem scilicet; nam mali nec habebant eam,
quamvis honorem habere cuperent, quem malis artibus conabantur adipisci, id est dolis atque
fallaciis.

Quae libido dominandi fuerit in Catone...
12. 4. Melius laudatus est Cato. De illo quippe ait: Quo minus petebat gloriam, eo illum magis
sequebatur 33. Quando quidem gloria est, cuius illi cupiditate flagrabant, iudicium hominum bene de
hominibus opinantium; et ideo melior est virtus, quae humano testimonio contenta non est nisi
conscientiae suae. Unde dicit Apostolus: Nam gloria nostra haec est: testimonium conscientiae
nostrae 34; et alio loco: Opus autem suum probet unusquisque, et tunc in semetipso tantum gloriam
habebit et non in altero 35. Gloriam ergo et honorem et imperium, quae sibi exoptabant et quo
bonis artibus pervenire nitebantur boni, non debet sequi virtus, sed ipsa virtutem. Neque enim est
vera virtus, nisi quae ad eum finem tendit, ubi est bonum hominis, quo melius non est. Unde et
honores, quos petivit Cato, petere non debuit, sed eos civitas ob eius virtutem non petenti dare.

...atque virtutis ad gloriam aestimatio.
12. 5. Sed cum illa memoria duo Romani essent virtute magni, Caesar et Cato, longe virtus Catonis
veritati videtur propinquior fuisse quam Caesaris. Proinde qualis esset illo tempore civitas et antea
qualis fuisset, videamus in ipsa sententia Catonis: Nolite, inquit, Existimare maiores nostros armis
rem publicam ex parva magnam fecisse. Si ita esset, multo pulcherrimam eam nos haberemus.
Quippe sociorum atque civium, praeterea armorum et equorum maior copia nobis quam illis est.
Sed alia fuere quae illos magnos fecerunt, quae nobis nulla sunt: domi industria, foris iustum
imperium, animus in consulendo liber, neque delicto neque libidini obnoxius. Pro his nos habemus
luxuriam atque avaritiam, publice egestatem, privatim opulentiam; laudamus divitias, sequimur
inertiam; inter bonos et malos discrimen nullum; omnia virtutis praemia ambitio possidet. Neque
mirum: ubi vos separatim sibi quisque consilium capitis, ubi domi voluptatibus, hic pecuniae aut
gratiae servitis, eo fit ut impetus fiat in vacuam rem publicam 36.

Paucorum est virtus atque honestas.
78

