Unde paene in superstitionem Aegyptiorum bestias avesque colentium Roma deciderat, cum anseri
sollemnia celebrabant. Verum de his adventiciis et corporis potius quam animi malis, quae vel ab
hostibus vel alia clade accidunt, nondum interim disputo: nunc ago de labe morum, quibus primum
paulatim decoloratis, deinde torrentis modo praecipitatis tanta, quamvis integris tectis
moenibusque facta est ruina rei publicae, ut magni auctores eorum eam tunc amissam non
dubitent dicere. Recte autem abscesserant, ut amitteretur, omnes adytis arisque relictis di, si
eorum de bona vita atque iustitia civitas praecepta contempserat. Nunc vero quales, quaeso, dii
fuerunt, si noluerunt cum populo cultore suo vivere, quem male viventem non docuerant bene
vivere?

Res temporum prosperae aut adversae...
23. 1. Quid quod etiam videntur eorum affuisse cupiditatibus implendis, et ostenduntur non
praefuisse <re>frenandis, qui enim Marium novum hominem et ignobilem, cruentissimum
auctorem bellorum civilium atque gestorem, ut septiens consul fieret adiuverunt atque ut in
septimo suo consulatu moreretur, senex ne in manus Sullae futuri mox victoris irrueret 55. Si enim
ad haec eum dii eorum non iuverunt, non parum est quod fatentur etiam non propitiis diis suis
posse accidere homini istam temporalem, quam nimis diligunt, tantam felicitatem et posse
homines, sicut fuit Marius, salute viribus, opibus honoribus, dignitate longaevitate cumulari et
perfrui diis iratis; posse etiam homines, sicut fuit Regulus, captivitate servitute inopia, vigiliis
doloribus excruciari et emori diis amicis. Quod si ita esse concedunt, compendio nihil eos prodesse
et coli superfluo confitentur. Nam si virtutibus animi et probitati vitae, cuius praemia post mortem
speranda sunt, magis contraria ut populus disceret institerunt; si nihil etiam in his transeuntibus et
temporalibus bonis vel eis quos oderunt nocent, vel eis quos diligunt prosunt, ut quid coluntur, ut
quid tanto studio colendi requiruntur? Cur laboriosis tristibusque temporibus, tamquam offensi
abscesserint, murmuratur et propter eos Christiana religio conviciis indignissimis laeditur? Si autem
habent in his rebus vel beneficii vel maleficii potestatem, cur in eis adfuerunt pessimo viro Mario, et
optimo Regulo defuerunt? An ex hoc ipsi intelleguntur iniustissimi et pessimi? Quod si propterea
magis timendi et colendi putantur: neque hoc putentur; neque enim minus eos invenitur Regulus
coluisse quam Marius. Nec ideo vita pessima eligenda videatur, quia magis Mario quam Regulo dii
favisse existimantur. Metellus enim Romanorum laudatissimus, qui habuit quinque filios consulares,
etiam rerum temporalium felix fuit, et Catilina pessimus oppressus inopia et in bello sui sceleris
prostratus infelix, et verissima atque certissima felicitate praepollent boni Deum colentes, a quo
solo conferri potest.

...non a daemonibus sed a Deo sunt.
23. 2. Illa igitur res publica malis moribus cum periret, nihil dii eorum pro dirigendis vel pro
corrigendis egerunt moribus, ne periret; immo depravandis et corrumpendis addiderunt moribus, ut
periret. Nec se bonos fingant, quod velut offensi civium iniquitate discesserint. Prorsus ibi erant;
produntur, convincuntur; nec subvenire praecipiendo nec latere tacendo potuerunt. Omitto quod
Marius a miserantibus Minturnensibus Maricae deae in luco eius commendatus est, ut ei omnia
prosperaret 56, et ex summa desperatione reversus incolumis in Urbem duxit crudelem crudelis
exercitum; ubi quam cruenta, quam incivilis hostilique immanior eius victoria fuerit, eos qui
scripserunt legant qui volunt. Sed hoc, ut dixi, omitto, nec Maricae nescio cui tribuo Marii
sanguineam felicitatem, sed occultae potius providentiae Dei ad istorum ora claudenda eosque ab
errore liberandos, qui non studiis agunt, sed haec prudenter advertunt; quia, etsi aliquid in his
rebus daemones possunt, tantum possunt, quantum secreto Omnipotentis arbitrio permittuntur, ne
magnipendamus terrenam felicitatem, quae sicut Mario malis etiam plerumque conceditur, nec
eam rursus quasi malam arbitremur, cum ea multos etiam pios ac bonos unius veri Dei cultores
invitis daemonibus praepolluisse videamus, nec eosdem immundissimos spiritus vel propter haec
ipsa bona malave terrena propitiandos aut timendos existimemus, quia, sicut ipsi mali homines in
terra, sic etiam illi non omnia quae volunt facere possunt, nisi quantum illius ordinatione sinitur,
cuius plene iudicia nemo comprehendit, iuste nemo reprehendit.

Sullae secundae res admonent...
24. 1. Sulla certe ipse, cuius tempora talia fuerunt, ut superiora, quorum vindex esse videbatur,
illorum comparatione quaererentur, cum primum ad Urbem contra Marium castra movisset, adeo
laeta exta immolanti fuisse scribit Livius 57, ut custodiri se postumius haruspex voluerit capitis
supplicium subiturus, nisi ea, quae in animo Sulla haberet, diis iuvantibus implevisset. Ecce non
discesserant adytis atque aris relictis di, quando de rerum eventu praedicebant nihilque de ipsius
Sullae correctione curabant. Promittebant praesagando felicitatem magnam nec malam
cupiditatem minando frangebant. Deinde cum esset in Asia bellum Mithridaticum gerens, per

33

