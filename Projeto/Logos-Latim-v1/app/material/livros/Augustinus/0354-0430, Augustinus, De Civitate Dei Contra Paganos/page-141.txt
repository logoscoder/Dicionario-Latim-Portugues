humanitate, qua nobis factus est similis, non hic locus est ut competenter pro nostra facultate
dicamus.

...et ipsa ad coelum via.
18. Falsi autem illi fallacesque mediatores daemones, qui, cum per spiritus immunditiam miseri ac
maligni multis effectibus clareant, per corporalium tamen locorum intervalla et per aeriorum
corporum levitatem a provectu animorum nos avocare atque avertere moliuntur, non viam
praebent ad Deum, sed, ne via teneatur, impediunt. Quando quidem et in ipsa via corporali (quae
falsissima est et plenissima erroris, qua non iter agit iustitia; quoniam non per corporalem
altitudinem, sed per spiritalem, hoc est incorporalem, similitudinem ad Deum debemus ascendere)
in ipsa tamen via corporali, quam daemonum amici per elementorum gradus ordinant inter
aetherios deos et terrenos homines aeriis daemonibus mediis constitutis, hoc deos opinantur
habere praecipuum, ut propter hoc intervallum locorum contrectatione non contaminentur humana.
Ita daemones contaminari potius ab hominibus, quam homines mundari a daemonibus credunt, et
deos ipsos contaminari potuisse, nisi loci altitudine munirentur 43. Quis tam infelix est, ut ista via
mundari se existimet, ubi homines contaminantes, daemones contaminati, dii contaminabiles
praedicantur; et non potius eligat viam, ubi contaminantes magis daemones evitentur et ab
incontaminabili Deo 44 ad ineundam societatem incontaminatorum Angelorum homines a
contaminatione mundentur?

Angeli non sunt boni daemones.
19. Sed ne de verbis etiam nos certare videamur, quoniam nonnulli istorum, ut ita dixerim,
daemonicolarum, in quibus et Labeo est, eosdem perhibent ab aliis angelos dici, quos ipsi
daemones nuncupant, iam mihi de bonis Angelis aliquid video disserendum, quos isti esse non
negant, sed eos bonos daemones vocare quam Angelos malunt. Nos autem, sicut Scriptura loquitur,
secundum quam Christiani sumus, Angelos quidem partim bonos, partim malos, numquam vero
bonos daemones legimus; sed ubicumque illarum Litterarum hoc nomen positum reperitur, sive
daemones, sive daemonia dicantur, nonnisi maligni significantur spiritus. Et hanc loquendi
consuetudinem in tantum populi usquequaque secuti sunt, ut eorum etiam, qui pagani appellantur
et deos multos ac daemones colendos esse contendunt, nullus fere sit tam litteratus et doctus, qui
audeat in laude vel servo suo dicere: Daemonem habes 45; sed cuilibet hoc dicere voluerit, non se
aliter accipi, quam maledicere voluisse, dubitare non possit. Quae igitur nos causa compellit, ut
post offensionem aurium tam multarum, ut iam paene sint omnium, quae hoc verbum nonnisi in
malam partem audire consuerunt, quod diximus cogamur exponere, cum possimus Angelorum
nomine adhibito eamdem offensionem, quae nomine daemonum fieri poterat, evitare?

Daemon est inflantis scientiae.
20. Quamquam etiam ipsa origo huius nominis, si divinos intueamur libros, aliquid affert cognitione
dignissimum. Daemones enim [
] dicuntur (quoniam vocabulum Graecum est) ab scientia
nominati 46. Apostolus autem Spiritu Sancto locutus ait: Scientia inflat, caritas vero aedificat 47;
quod recte aliter non intellegitur, nisi scientiam tunc prodesse, cum caritas inest 48; sine hac autem
inflare, id est in superbiam inanissimae quasi ventositatis extollere. Est ergo in daemonibus scientia
sine caritate, et ideo tam inflati, hoc est tam superbi sunt, ut honores divinos et religionis
servitutem, quam vero Deo deberi sciunt, sibi satis egerint exhiberi, et quantum possunt et apud
quos possunt adhuc agant. Contra superbiam porro daemonum, qua pro meritis possidebatur genus
humanum, Dei humilitas, quae in Christo apparuit, quantam virtutem habeat, animae hominum
nesciunt immunditia elationis inflatae, daemonibus similes superbia, non scientia.

Christus daemonibus se ostendit.
21. Ipsi autem daemones etiam hoc ita sciunt, ut eidem Domino infirmitate carnis induto dixerint:
Quid nobis et tibi, Iesu Nazarene? Venisti perdere nos? 49 Clarum est in his verbis, quod in eis et
tanta scientia erat, et caritas non erat. Poenam suam quippe formidabant ab illo, non in illo
iustitiam diligebant. Tantum vero eis innotuit, quantum voluit; tantum autem voluit, quantum
oportuit. Sed innotuit non sicut Angelis sanctis, qui eius, secundum id quod Dei Verbum est,
participata aeternitate perfruuntur 50, sed sicut eis terrendis innotescendum fuit, ex quorum
tyrannica quodam modo potestate fuerat liberaturus praedestinatos in suum regnum et gloriam
semper veracem et veraciter sempiternam. Innotuit ergo daemonibus non per id, quod est vita
aeterna et lumen incommutabile, quod illuminat pios, cui videndo per fidem, quae in illo est, corda

141

