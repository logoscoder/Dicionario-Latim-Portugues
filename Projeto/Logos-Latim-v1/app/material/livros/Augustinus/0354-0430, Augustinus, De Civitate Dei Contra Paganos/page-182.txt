18. Quid de incommutabili consilio ac voluntate Dei fides sana defendat contra ratiocinationes
eorum, qui opera Dei ex aeternitate repetita per eosdem semper volunt saeculorum redire
circuitus.
19. Contra eos, qui dicunt ea, quae infinita sunt, nec Dei posse scientia comprehendi.
20. De saeculis saeculorum.
21. De impietate eorum, qui asserunt animas summae veraeque beatitudinis participes iterum
atque iterum per circuitus temporum ad easdem miserias laboresque redituras.
22. De conditione unius primi hominis atque in eo generis humani.
23. Quod praescierit Deus hominem, quem primum condidit, peccaturum simulque praeviderit,
quantum piorum populum ex eius genere in angelicum consortium sua esset gratia translaturus.
24. De natura humanae animae creatae ad imaginem Dei.
25. An ullius vel minimae creaturae possint dici angeli creatores.
26. Omnem naturam et omnem speciem universae creaturae nonnisi opere Dei fieri atque formari.
27. De Platonicorum opinione, qua putaverunt angelos quidem a Deo conditos, sed ipsos esse
humanorum corporum conditores.
28. In primo homine exortam fuisse omnem plenitudinem generis humani, in qua praeviderit Deus,
quae pars honoranda esset praemio, quae damnanda supplicio.
LIBER DUODECIMUS
DEUS BONOS ANGELOS ET SEMEL IN TEMPORE HOMINEM CREAVIT
Quae sint bona et mala in angelis et in rebus (1-9)

Societas est et civitas angelorum et hominum.
1. 1. Antequam de institutione hominis dicam, ubi duarum civitatum, quantum ad rationalium
mortalium genus attinet, apparebit exortus, sicut superiore libro 1 apparuisse in angelis iam videtur:
prius mihi quaedam de ipsis angelis video esse dicenda, quibus demonstretur quantum a nobis
potest, quam non inconveniens neque incongrua dicatur esse hominibus angelisque societas, ut
non quattuor (duae scilicet angelorum totidemque hominum), sed duae potius civitates, hoc est
societates, merito esse dicantur, una in bonis, altera in malis non solum angelis, verum etiam
hominibus constitutae.

In potestate est naturae rationalis Deo adhaerere uno vero bono.
1. 2. Angelorum bonorum et malorum inter se contrarios appetitus non naturis principiisque
diversis, cum Deus omnium substantiarum bonus auctor et conditor utrosque creaverit, sed
voluntatibus et cupiditatibus exstitisse dubitare fas non est, dum alii constanter in communi
omnibus bono, quod ipse illis Deus est, atque in eius aeternitate veritate caritate persistunt; alii sua
potestate potius delectati, velut bonum suum sibi ipsi essent, a superiore communi omnium
beatifico bono ad propria defluxerunt et habentes elationis fastum pro excelsissima aeternitate,
vanitatis astutiam pro certissima veritate, studia partium pro individua caritate superbi fallaces
invidi effecti sunt. Beatitudinis igitur illorum causa est adhaerere Deo; quocirca istorum miseriae
causa ex contrario est intellegenda, quod est non adhaerere Deo. Quam ob rem si, cum quaeritur,
quare illi beati sint, recte respondetur: Quia Deo adhaerent; et cum quaeritur, cur isti sint miseri,
recte respondetur: Quia non adhaerent Deo: non est creaturae rationalis vel intellectualis bonum,
quo beata sit, nisi Deus. Ita quamvis non omnis beata possit esse creatura (neque enim hoc munus
adipiscuntur aut capiunt ferae ligna saxa et si quid huius modi est), ea tamen, quae potest, non ex
se ipsa potest, quia ex nihilo creata est, sed ex illo, a quo creata est. Hoc enim adepto beata, quo

182

