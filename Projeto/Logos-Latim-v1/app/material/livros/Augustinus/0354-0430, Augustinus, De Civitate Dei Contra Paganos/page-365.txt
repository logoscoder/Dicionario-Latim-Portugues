duorum 188, et in Cantico canticorum 189 caritate se dicit sancta Ecclesia vulneratam, velut amoris
impetu sagittatam. Sed hic cum legimus vel audimus ultorem Dominum esse venturum,
quemadmodum haec intellegenda sint, clarum est.

... et gratia Domini in Novo Testamento...
21. 3. Deinde breviter commemoratis eis, qui per hoc iudicium consumentur, sub figura ciborum in
Lege vetere vetitorum, a quibus se non abstinuerunt, peccatores impiosque significans recapitulat
ab initio gratiam Novi Testamenti a primo Salvatoris adventu usque ad ultimum iudicium, de quo
nunc agimus, perducens finiensque sermonem. Narrat namque Dominum dicere se venire, ut
congreget omnes gentes, easque venturas et visuras eius gloriam 190. Omnes enim, sicut dicit
Apostolus, peccaverunt et egent gloria Dei 191. Et relicturum se dicit super eos signa, quae utique
mirantes credant in eum; et emissurum ex illis salvatos in gentes diversas et longinquas insulas,
quae non audierunt nomen eius neque viderunt eius gloriam; et annuntiaturos gloriam eius in
gentibus et adducturos fratres istorum, quibus loquebatur, id est, in fide sub Deo Patre fratres
Israelitarum electorum; adducturos autem ex omnibus gentibus munus Domino in iumentis et
vehiculis 192 (quae iumenta et vehicula bene intelleguntur adiutoria esse divina per cuiusque
generis ministeria Dei, vel angelica vel humana) in sanctam civitatem Hierusalem, quae nunc in
sanctis fidelibus est diffusa per terras. Ubi enim divinitus adiuvantur, ibi credunt, et ubi credunt, ibi
veniunt. Comparavit autem illos Dominus tamquam per similitudinem filiis Israel offerentibus ei
suas hostias cum Psalmis in domo eius, quod ubique iam facit Ecclesia; et promisit ab ipsis se
accepturum sibi sacerdotes et Levitas; quod nihilo minus fieri nunc videmus. Non enim ex genere
carnis et sanguinis, sicut erat primum secundum ordinem Aaron; sed, sicut oportebat in
Testamento Novo, ubi secundum ordinem Melchisedech 193 summus sacerdos est Christus, pro
cuiusque merito, quod in eum gratia divina contulerit, sacerdotes et Levitas eligi nunc videmus, qui
non isto nomine, quod saepe assequuntur indigni, sed ea, quae non est bonis malisque communis,
sanctitate pensandi sunt.

... et distinctio bonorum et malorum.
21. 4. Haec cum de ista, quae nunc impertitur Ecclesiae, perspicua nobisque notissima Dei
miseratione dixisset, promisit et fines, ad quos per ultimum iudicium facta bonorum malorumque
discretione venietur, dicens per Prophetam, vel de Domino dicens ipse Propheta: Quomodo enim
caelum novum et terra nova manebit coram me, dicit Dominus, sic stabit semen vestrum et nomen
vestrum, et erit mensis ex mense et sabbatum ex sabbato. Veniet omnis caro in conspectu meo
adorare in Hierusalem, dixit Dominus; et egredientur et videbunt membra hominum, qui
praevaricati sunt in me. Vermis eorum non morietur, et ignis eorum non extinguetur, et erunt visui
omni carni 194. Ad hoc iste Propheta terminavit librum, ad quod terminabitur saeculum. Quidam
sane non interpretati sunt: Membra hominum, sed cadavera virorum, per cadavera significantes
evidentem corporum poenam; quamvis cadaver nisi caro exanimis non soleat nuncupari, illa vero
animata erunt corpora, alioquin nulla poterunt sentire tormenta; nisi forte, quia mortuorum erunt
corpora, id est eorum, qui in secundam mortem cadent, ideo non absurde etiam cadavera dici
possunt. Unde est et illud, quod ab eodem Propheta dictum iam supra posui: Terra vero impiorum
cadet 195. Quis autem non videat a cadendo esse appellata cadavera? Virorum autem pro eo
posuisse illos interpretes, quod est hominum, manifestum est. Neque enim quisquam dicturus est
praevaricatrices feminas in illo supplicio non futuras; sed ex potiore, praesertim de quo femina
facta est 196, uterque sexus accipitur. Verum, quod ad rem maxime pertinet, cum et in bonis dicitur:
Veniet omnis caro, quia ex omni genere hominum populus ille constabit (non enim omnes homines
ibi erunt, quando in poenis plures erunt), sed, ut dicere coeperam, cum et in bonis caro et malis
membra vel cadavera nominantur; profecto post resurrectionem carnis, cuius fides his rerum
vocabulis omnino firmatur, illud, quo boni et mali suis finibus dirimentur, futurum esse iudicium
declaratur.

Scient electi poenas infidelium.
22. Sed quomodo egredientur boni ad videndas poenas malorum? Numquid corporis motu beatas
illas relicturi sunt sedes et ad loca poenalia perrecturi, ut malorum tormenta conspiciant praesentia
corporali? Absit; sed egredientur per scientiam. Hoc enim verbo significatum est eos qui
cruciabuntur extra futuros. Propter quod et Dominus ea loca "tenebras exteriores" vocat 197, quibus
contrarius est ille ingressus, de quo dicitur servo bono: Intra in gaudium Domini tui 198; ne illuc mali
putentur ingredi, ut sciantur, sed ad illos potius velut egredi scientia, qua eos cognituri sunt, boni,
quia id quod extra est cognituri sunt. Qui enim erunt in poenis, quid agatur intus in gaudio Domino
nescient; qui vero erunt in illo gaudio, quid agatur foris in illis tenebris exterioribus scient. Ideo

365

