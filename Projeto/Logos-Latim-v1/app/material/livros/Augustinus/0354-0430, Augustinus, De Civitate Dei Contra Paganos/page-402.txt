cum carne in qua resurrexit ascendit, negare non possumus. In eisdem quippe veracissimis libris
cuncta conscripta sunt, et quae facta sunt, et propter quod credendum facta sunt. Haec, ut fidem
facerent, innotuerunt; haec per fidem, quam fecerunt, multo clarius innotescunt. Leguntur quippe in
populis, ut credantur; nec in populis tamen nisi credita legerentur. Nam etiam nunc fiunt miracula
in eius nomine, sive per sacramenta eius sive per orationes vel memorias sanctorum eius; sed non
eadem claritate illustrantur, ut tanta quanta illa gloria diffamentur. Canon quippe sacrarum
litterarum, quem definitum esse oportebat, illa facit ubique recitari et memoriae cunctorum
inhaerere populorum; haec autem ubicumque fiunt, ibi sciuntur vix a tota ipsa civitate vel
quocumque commanentium loco. Nam plerumque etiam ibi paucissimi sciunt ignorantibus ceteris,
maxime si magna sit civitas; et quando alibi aliisque narrantur, non tanta ea commendat auctoritas,
ut sine difficultate vel dubitatione credantur, quamvis Christianis fidelibus a fidelibus indicentur.

Mediolani caecus illuminatur.
8. 2. Miraculum, quod Mediolani factum est, cum illic essemus, quando illuminatus est caecus, ad
multorum notitiam potuit pervenire, quia et grandis est civitas et ibi erat tunc Imperator et
immenso populo teste res gesta est concurrente ad corpora martyrum Protasii et Gervasii; quae
cum laterent et penitus nescirentur, episcopo Ambrosio per somnium revelata reperta sunt; ubi
caecus ille depulsis veteribus tenebris diem vidit 34.

Carthagine Innocentius a fistulis liberatur...
8. 3. Apud Carthaginem autem quis novit praeter admodum paucissimos salutem, quae facta est
Innocentio, ex advocato vicariae praefecturae, ubi nos interfuimus et oculis aspeximus nostris?
Venientes enim de transmarinis me et fratrem meum Alypium, nondum quidem clericos, sed iam
Deo servientes, ut erat cum tota domo sua religiosissimus, ipse susceperat, et apud eum tunc
habitabamus. Curabatur a medicis fistulas, quas numerosas atque perplexas habuit in posteriore
atque ima corporis parte. Iam secuerant eum et artis suae cetera medicamentis agebant. Passus
autem fuerat in sectione illa et diuturnos et acerbos dolores. Sed unus inter multos sinus fefellerat
medicos atque ita latuerat, ut eum non tangerent, quem ferro aperire debuerant. Denique sanatis
omnibus, quae aperta curabant, iste remanserat solus, cui frustra impendebatur labor. Quas moras
ille suspectas habens multumque formidans, ne iterum secaretur (quod ei praedixerat alius
medicus domesticus eius, quem non admiserant illi, ut saltem videret, cum primum sectus est,
quomodo id facerent, iratusque illum domo abiecerat vixque receperat), erupit atque ait: Iterum me
secturi estis? Ad illius, quem noluistis esse praesentem, verba venturus sum? Irridere illi medicum
imperitum metumque hominis bonis verbis promissionibusque lenire. Praeterierunt alii dies plurimi
nihilque proficiebat omne quod fiebat. Medici tamen in sua pollicitatione sistebant, non se illum
sinum ferro, sed medicamentis esse clausuros. Adhibuerunt et alium grandaevum iam medicum
satisque in illa arte laudatum (adhuc enim vivebat), Ammonium, qui loco inspecto idem quod illi ex
eorum diligentia peritiaque promisit. Cuius ille factus auctoritate securus domestico suo medico, qui
futuram praedixerat aliam sectionem, faceta hilaritate, velut iam salvus, illusit. Quid plura? Tot dies
postea inaniter consumpti transierunt, ut fessi atque confusi faterentur eum nisi ferro nullo modo
posse sanari. Expavit, expalluit nimio turbatus timore, atque ubi se collegit farique potuit, abire illos
iussit et ad se amplius non accedere, nec aliud occurrit fatigato lacrimis et illa iam necessitate
constricto, nisi ut adhiberet Alexandrinum quemdam, qui tunc chirurgus mirabilis habebatur, ut ipse
faceret quod ab illis fieri nolebat iratus. Sed postea quam venit ille laboremque illorum in
cicatricibus sicut artifex vidit, boni viri functus officio persuasit homini, ut illi potius, qui in eo
tantum laboraverant, quantum ipse inspiciens mirabatur, suae curationis fine fruerentur, adiciens,
quod re vera nisi sectus esset salvus esse non posset; valde abhorrere a suis moribus, ut
hominibus, quorum artificiosissimam operam industriam, diligentiam mirans in cicatricibus eius
videret, propter exiguum quod remansit palmam tanti laboris auferret. Redditi sunt animo eius, et
placuit ut eodem Alexandrino adsistente ipsi sinum illum ferro, qui iam consensu omnium aliter
insanabilis putabatur, aperirent. Quae res dilata est in consequentem diem. Sed cum abissent illi,
ex maerore nimio domini tantus est in domo illa exortus dolor, ut tamquam funeris planctus vix
comprimeretur a nobis. Visitabant eum quotidie sancti viri, episcopus tunc Uzalensis, beatae
memoriae Saturninus, et presbyter Gulosus ac diaconi Carthaginensis ecclesiae; in quibus erat et
ex quibus solus est nunc in rebus humanis iam episcopus cum honore a nobis debito nominandus
Aurelius, cum quo recordantes mirabilia operum Dei de hac re saepe collocuti sumus eumque valde
meminisse, quod commemoramus, invenimus. Qui cum eum, sicut solebant, vespere visitarent,
rogavit eos miserabilibus lacrimis, ut mane dignarentur esse praesentes suo funeri potius quam
dolori. Tantus enim eum metus ex prioribus invaserat poenis, ut se inter medicorum manus non
dubitaret esse moriturum. Consolati sunt eum illi et hortati, ut in Deo fideret eiusque voluntatem
viriliter ferret. Inde ad orationem ingressi sumus; ubi nobis ex more genua figentibus atque
incumbentibus terrae ille se ita proiecit, tamquam fuisset aliquo graviter impellente prostratus, et
coepit orare: quibus modis, quo affectu, quo motu animi, quo fluvio lacrimarum, quibus gemitibus

402

