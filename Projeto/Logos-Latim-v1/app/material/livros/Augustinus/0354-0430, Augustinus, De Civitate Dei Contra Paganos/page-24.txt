recte viventibus polliceri. Quid umquam tale in deorum illorum templis prompta et eminenti voce
concrepuit? Veniebamus etiam nos aliquando adulescentes ad spectacula ludibriaque
sacrilegiorum, spectabamus arrepticios, audiebamus symphoniacos, ludis turpissimis, qui diis
deabusque exhibebantur, oblectabamur, Caelesti virgini et Berecynthiae matri omnium 4, ante
cuius lecticam die sollemni lavationis eius talia per publicum cantitabantur a nequissimis scaenicis,
qualia, non dico matrem deorum, sed matrem qualiumcumque senatorum vel quorumlibet
honestorum virorum, immo vero qualia nec matrem ipsorum scaenicorum deceret audire. Habet
enim quiddam erga parentes humana verecundia, quod nec ipsa nequitia possit auferre. Illam
proinde turpitudinem obscenorum dictorum atque factorum scaenicos ipsos domi suae proludendi
causa coram matribus suis agere puderet, quam per publicum agebant coram deum matre
spectante atque audiente utriusque sexus frequentissima multitudine. Quae si illecta curiositate
adesse potuit circumfusa, saltem offensa castitate debuit abire confusa. Quae sunt sacrilegia, si illa
sunt sacra? Aut quae inquinatio, si illa lavatio? Et haec fercula appellabantur, quasi celebraretur
convivium, quo velut suis epulis immunda daemonia pascerentur. Quis enim non sentiat cuius modi
spiritus talibus obscenitatibus delectentur, nisi vel nesciens, utrum omnino sint ulli immundi spiritus
deorum nomine decipientes, vel talem agens vitam, in qua istos potius quam Deum verum et optet
propitios et formidet iratos?

Simulacrum Cybeles a Nasica Romam illatum.
5. Nequaquam istos, qui flagitiosissimae consuetudinis vitiis oblectari magis quam obluctari
student, sed illum ipsum Nasicam Scipionem, qui vir optimus a senatu electus est, cuius manibus
eiusdem daemonis simulacrum susceptum est in Urbemque pervectum, habere de hac re iudicem
vellem 5. Diceret nobis, utrum matrem suam tam optime de re publica vellet mereri, ut ei divini
honores decernerentur; sicut et Graecos et Romanos aliasque gentes constat quibusdam
decrevisse mortalibus, quorum erga se beneficia magnipenderant, eosque immortales factos atque
in deorum numerum receptos esse crediderant 6. Profecto ille tantam felicitatem suae matri, si fieri
posset, optaret. Porro si ab illo deinde quaereremus, utrum inter eius divinos honores vellet illa
turpia celebrari: nonne se malle clamaret, ut sua mater sine ullo sensu mortua iaceret, quam ad
hoc dea viveret, ut illa libenter audiret? Absit, ut senator populi Romani ea mente praeditus, qua
theatrum aedificari in urbe fortium virorum prohibuit, sic vellet coli matrem suam, ut talibus dea
sacris propitiaretur, qualibus matrona verbis offenderetur. Nec ullo modo crederet verecundiam
laudabilis feminae ita in contrarium divinitate mutari, ut honoribus eam talibus advocarent cultores
sui, qualibus conviciis in quempiam iaculatis, cum inter homines viveret, nisi aures clauderet
seseque subtraheret, erubescerent pro illa et propinqui et maritus et liberi. Proinde talis mater
deum, qualem habere matrem puderet quemlibet etiam pessimum virum, Romanas occupatura
mentes quaesivit optimum virum, non quem monendo et adiuvando faceret, sed quem fallendo
deciperet, ei similis de qua scriptum est: Mulier autem virorum pretiosas animas captat 7, ut ille
magnae indolis animus hoc velut divino testimonio sublimatus et vere se optimum existimans
veram pietatem religionemque non quaereret, sine qua omne quamvis laudabile ingenium superbia
vanescit et decidit. Quo modo igitur nisi insidiose quaereret dea illa optimum virum, cum talia
quaerat in suis sacris, qualia viri optimi abhorrent suis adhibere conviviis?

Dii nihil honestum hominibus praeceperunt.
6. Hinc est quod de vita et moribus civitatum atque populorum a quibus colebantur illa numina non
curarunt, ut tam horrendis eos et detestabilibus malis non in agro et vitibus, non in domo atque
pecunia, non denique in ipso corpore, quod menti subditur, sed in ipsa mente, in ipso rectore carnis
animo, eos impleri ac pessimos fieri sine ulla sua terribili prohibitione permitterent. Aut si
prohibebant, hoc ostendatur potius, hoc probetur. Nec nobis nescio quos susurros paucissimorum
auribus anhelatos et arcana velut religione traditos iactent, quibus vitae probitas castitasque
discatur 8; sed demonstrentur vel commemorentur loca talibus aliquando conventiculis consecrata,
non ubi ludi agerentur obscenis vocibus et motibus histrionum, nec ubi Fugalia celebrarentur effusa
omni licentia turpitudinum (et vere Fugalia, sed pudoris et honestatis); sed ubi populi audirent quid
dii praeciperent de cohibenda avaritia, ambitione frangenda, luxuria refrenanda, ubi discerent
miseri, quod discendum Persius increpat dicens:
Discite, o miseri, et causas cognoscite rerum,
quid sumus et quidnam victuri gignimur, ordo
quis datus aut metae qua mollis flexus et unde,
quis modus argenti, quid fas optare, quid asper
utile nummus habet, patriae carisque propinquis
quantum largiri deceat, quem te Deus esse
iussit et humana qua parte locatus es in re 9.
Dicatur in quibus locis haec docentium deorum solebant praecepta recitari et a cultoribus eorum

24

