mundum ex materia sua renasci existimant, ita in illo ex elementis eius genus humanum ac deinde
a parentibus progeniem pullulare mortalium, sicut aliorum animalium 17.

Non sero homo creatus si aeternitati comparetur.
12. Quod autem respondimus, cum de mundi origine quaestio verteretur, eis, qui nolunt credere
non eum semper fuisse, sed esse coepisse, sicut etiam Plato apertissime confitetur, quamvis a
nonnullis contra quam loquitur sensisse credatur: hoc etiam de prima hominis conditione
responderim, propter eos, qui similiter moventur, cur homo per innumerabilia atque infinita retro
tempora creatus non sit tamque sero sit creatus, ut minus quam sex milia sint annorum, ex quo
esse coepisse in sacris Litteris invenitur. Si enim brevitas eos offendit temporis, quod tam pauci eis
videntur anni, ex quo institutus homo in nostris auctoritatibus legitur: considerent nihil esse
diuturnum, in quo est aliquid extremum, et omnia saeculorum spatia definita, si aeternitati
interminae comparentur, non exigua existimanda esse, sed nulla. Ac per hoc si non quinque vel
sex, verum etiam sexaginta milia sive sescenta, aut sexagiens aut sescentiens, aut sescentiens
miliens dicerentur annorum, aut itidem per totidem totiens multiplicaretur haec summa, ubi iam
nullum numeri nomen haberemus, ex quo Deus hominem fecit: similiter quaeri posset, cur ante non
fecerit. Dei quippe ab hominis creatione cessatio retrorsus aeterna sine initio tanta est, ut, si ei
conferatur quamlibet magna et ineffabilis numerositas temporum, quae tamen fine conclusa certi
spatii terminatur, nec saltem tanta videri debeat, quanta si umoris brevissimam guttam universo
mari, etiam quantum oceanus circumfluit, comparemus; quoniam istorum duorum unum quidem
perexiguum est, alterum incomparabiliter magnum, sed utrumque finitum; illud vero temporis
spatium, quod ab aliquo initio progreditur et aliquo termino cohercetur, magnitudine
quantacumque tendatur, comparatum illi, quod initium non habet, nescio utrum pro minimo an
potius pro nullo deputandum est. Hinc enim si a fine vel brevissima singillatim momenta
detrahantur, decrescente numero licet tam ingenti, ut vocabulum non inveniat, retrorsum redeundo
(tamquam si hominis dies ab illo, in quo nunc vivit, usque ad illum, in quo natus est, detrahas)
quandoque ad initium illa detractio perducetur. Si autem detrahantur retrorsus in spatio, quod a
nullo coepit exordio, non dico singillatim minuta momenta vel horarum aut dierum aut mensum aut
annorum etiam quantitates, sed tam magna spatia, quanta illa summa comprehendit annorum,
quae iam dici a quibuslibet computatoribus non potest, quae tamen momentorum minutatim
detractione consumitur, et detrahantur haec tanta spatia non semel atque iterum saepiusque, sed
semper: quid fit, quid agitur, quando numquam ad initium, quod omnino nullum est, pervenitur?
Quapropter quod nos modo quaerimus post quinque milia et quod excurrit annorum, possent et
posteri etiam post annorum sescentiens miliens eadem curiositate requirere, si in tantum haec
mortalitas hominum exoriendo et occubando et imperita perseveraret infirmitas. Potuerunt et qui
fuerunt ante nos ipsis recentibus hominis creati temporibus istam movere quaestionem. Ipse
denique primus homo vel postridie vel eodem die postea quam factus est potuit inquirere, cur non
ante sit factus; et quandocumque antea factus esset, non vires tunc alias et alias nunc vel etiam
postea ista de initio rerum temporalium controversia reperiret.

Quidam circuitus temporum inducunt.
13. 1. Hanc autem se philosophi mundi huius non aliter putaverunt posse vel debere dissolvere,
nisi ut circuitus temporum inducerent, quibus eadem semper fuisse renovata atque repetita in
rerum natura atque ita deinceps fore sine cessatione asseverarent volumina venientium et
praetereuntium saeculorum; sive in mundo permanente isti circuitus fierent, sive certis intervallis
oriens et occidens mundus eadem semper quasi nova, quae transacta et ventura sunt, exhiberet. A
quo ludibrio prorsus immortalem animam, etiam cum sapientiam perceperit, liberare non possunt,
euntem sine cessatione ad falsam beatitudinem et ad veram miseriam sine cessatione redeuntem.
Quo modo enim vera beatitudo est, de cuius numquam aeternitate confiditur, dum anima venturam
miseriam aut imperitissime in veritate nescit aut infelicissime in beatitudine pertimescit? At si ad
miserias numquam ulterius reditura ex his ad beatitudinem pergit: fit ergo aliquid novi in tempore,
quod finem non habet temporis. Cur non ergo et mundus? cur non et homo factus in mundo? ut illi
nescio qui falsi circuitus a falsis sapientibus fallacibusque comperti in doctrina sana tramite recti
itineris evitentur.

Ecclesiastes non de his circuitibus loquitur.
13. 2. Nam quidam et illud, quod legitur in libro Salomonis, qui vocatur Ecclesiastes: Quid est quod
fuit? Ipsum quod erit. Et quid est quod factum est? Ipsum quod fiet; et non est omne recens sub
sole. Qui loquetur et dicet &ba : Ecce hoc novum est: iam fuit saeculis quae fuerunt ante nos 18,
propter hos circuitus in eadem redeuntes et in eadem cuncta revocantes dictum intellegi volunt;
quod ille aut de his rebus dixit, de quibus superius loquebatur, hoc est de generationibus aliis

188

