Illuminatos oculos habere cordis vestri 144. Ipsis autem videri Deum, cum videbitur, Christianus
ambigit nemo, qui fideliter accipit, quod ait Deus ille magister: Beati mundicordes, quoniam ipsi
Deum videbunt 145. Sed utrum etiam corporalibus ibi oculis videatur, hoc in ista quaestione
versamus.

Quomodo nunc intellegi poterit.
29. 4. Illud enim quod scriptum est: Et videbit omnis caro salutare Dei 146, sine ullius nodo
difficultatis sic intellegi potest, ac si dictum fuerit: "Et videbit omnis homo Christum Dei", qui utique
in corpore visus est et in corpore videbitur, quando vivos et mortuos iudicabit. Quod autem ipse sit
salutare Dei, multa sunt et alia testimonia Scripturarum; sed evidentius venerandi illius senis
Simeonis verba declarant, qui cum infantem Christum accepisset in manus suas: Nunc, inquit,
dimittis, Domine, servum tuum secundum verbum tuum in pace, quoniam viderunt oculi mei
salutare tuum 147. Illud etiam, quod ait supra memoratus Iob, sicut in exemplaribus, quae ex
Hebraeo sunt, invenitur: Et in carne mea videbo Deum 148, resurrectionem quidem carnis sine dubio
prophetavit, non tamen dixit: "Per carnem meam". Quod quidem si dixisset, posset Deus Christus
intellegi, qui per carnem in carne videbitur; nunc vero potest et sic accipi: In carne mea videbo
Deum, ac si dixisset: "In carne mea ero, cum videbo Deum". Et illud, quod ait Apostolus: Faciem ad
faciem 149, non cogit ut Deum per hanc faciem corporalem, ubi sunt oculi corporales, nos visuros
esse credamus, quem spiritu sine intermissione videbimus. Nisi enim esset etiam interioris hominis
facies, non diceret idem Apostolus: Nos autem revelata facie gloriam Domini speculantes in
eamdem imaginem transformamur, de gloria in gloriam, tamquam a Domini Spiritu 150; nec aliter
intellegimus et quod in Psalmo canitur: Accedite ad eum et illuminamini, et facies vestrae non
erubescent 151. Fide quippe acceditur ad Deum, quam cordis constat esse, non corporis. Sed quia
spiritale corpus nescimus quantos habebit accessus (de re quippe inexperta loquimur), ubi aliqua,
quae aliter intellegi nequeat, divinarum Scripturarum non occurrit et succurrit auctoritas, necesse
est ut contingat in nobis quod legitur in libro Sapientiae: Cogitationes mortalium timidae et incertae
providentiae nostrae 152.

Quae sit philosophorum dicta de cognitione.
29. 5. Ratiocinatio quippe illa philosophorum, qua disputant ita mentis aspectu intellegibilia videri
et sensu corporis sensibilia, id est corporalia, ut nec intellegibilia per corpus nec corporalia per se
ipsam mens valeat intueri, si posset nobis esse certissima, profecto certum esset per oculos
corporis etiam spiritalis nullo modo posse videri Deum. Sed istam ratiocinationem et vera ratio et
prophetica irridet auctoritas. Quis enim ita sit aversus a vero, ut dicere audeat Deum corporalia ista
nescire? Numquid ergo corpus habet, per cuius oculos ea possit addiscere? Deinde quod de
propheta Elisaeo paulo ante diximus 153, nonne satis indicat etiam spiritu, non per corpus,
corporalia posse cerni? Quando enim servus ille munera accepit, utique corporaliter gestum est;
quod tamen Propheta non per corpus, sed per spiritum vidit. Sicut ergo constat corpora videri
spiritu, quid si tanta erit potentia spiritalis corporis, ut corpore videatur et spiritus? Spiritus enim est
Deus. Deinde vitam quidem suam, qua nunc vivit in corpore et haec terrena membra vegetat
facitque viventia, interiore sensu quisque, non per corporeos oculos novit; aliorum vero vitas, cum
sint invisibiles, per corpus videt. Nam unde viventia discernimus a non viventibus corpora, nisi
corpora simul vitasque videamus, quas nisi per corpus videre non possumus? Vitas autem sine
corporibus corporeis oculis non videmus.

Aliter ac aliter videbimus.
29. 6. Quamobrem fieri potest valdeque credibile est sic nos visuros mundana tunc corpora caeli
novi et terrae novae, ut Deum ubique praesentem et universa etiam corporalia gubernantem per
corpora quae gestabimus et quae conspiciemus, quaquaversum oculos duxerimus, clarissima
perspicuitate videamus, non sicut nunc invisibilia Dei per ea, quae facta sunt, intellecta
conspiciuntur per speculum in aenigmate 154 et ex parte, ubi plus in nobis valet fides, qua credimus,
quam rerum corporalium species, quam per oculos cernimus corporales. Sed sicut homines, inter
quos viventes motusque vitales exserentes vivimus, mox ut aspicimus, non credimus vivere, sed
videmus, cum eorum vitam sine corporibus videre nequeamus, quam tamen in eis per corpora
remota omni ambiguitate conspicimus; ita quaecumque spiritalia illa lumina corporum nostrorum
circumferemus, incorporeum Deum omnia regentem etiam per corpora contuebimur. Aut ergo sic
per illos oculos videbitur Deus, ut aliquid habeant in tanta excellentia menti simile, quo et
incorporea natura cernatur, quod ullis exemplis sive Scripturarum testimoniis divinarum vel difficile
est vel impossibile ostendere; aut, quod est ad intellegendum facilius, ita Deus nobis erit notus
atque conspicuus, ut videatur spiritu a singulis nobis in singulis nobis, videatur ab altero in altero,

422

