10. 2. Dicerem quidem sic arsuros sine ullo suo corpore spiritus, sicut ardebat apud inferos ille
dives, quando dicebat: Crucior in hac flamma 50, nisi convenienter responderi cernerem talem
fuisse illam flammam, quales oculi quos levavit et Lazarum vidit, qualis lingua cui umorem exiguum
desideravit infundi, qualis digitus Lazari de quo id sibi fieri postulavit; ubi tamen erant sine
corporibus animae. Sic ergo incorporalis et illa flamma qua exarsit et illa guttula quam poposcit,
qualia sunt etiam visa dormientium sive in ecstasi cernentium res incorporales, habentes tamen
similitudinem corporum. Nam et ipse homo cum spiritu, non corpore, sit in talibus visis, ita se
tamen tunc similem suo corpori videt, ut discernere omnino non possit. At vero gehenna illa, quod
etiam stagnum ignis et sulphuris dictum est 51, corporeus ignis erit et cruciabit corpora
damnatorum, aut et hominum et daemonum, solida hominum, aeria daemonum, aut tantum
hominum corpora cum spiritibus, daemones autem spiritus sine corporibus haerentes sumendo
poenam, non impertiendo vitam corporalibus ignibus. Unus quippe utrisque ignis erit, sicut Veritas
dixit 52.

Non tempore perpenditur aequitas poenarum.
11. Si autem quidam eorum, contra quos defendimus civitatem Dei, iniustum putant, ut pro
peccatis quamlibet magnis, parvo scilicet tempore perpetratis, poena quisque damnetur aeterna,
quasi ullius id umquam iustitia legis attendat, ut tanta mora temporis quisque puniatur, quanta
mora temporis unde puniretur admisit: octo genera poenarum in legibus esse scribit Tullius,
damnum, vincla, verbera, talionem, ignominiam, exilium, mortem, servitutem. Quid horum est quod
in breve tempus pro cuiusque peccati celeritate coartetur, ut tanta vindicetur morula, quanta
deprehenditur perpetratum, nisi forte talio? Id enim agit, ut hoc patiatur quisque quod fecit. Unde
illud est Legis: Oculum pro oculo, dentem pro dente 53. Fieri enim potest, ut tam brevi tempore
uisque amittat oculum severitate vindictae, quam tulit ipse alteri improbitate peccati quisque
amittat oculum severitate vindictae, quam tulit ipse alteri improbitate peccati. Porro autem si
alienae feminae osculum infixum rationis sit verbere vindicare, nonne qui illud puncto temporis
fecerit, incomparabili horarum spatio verberatur et suavitas voluptatis exiguae diuturno dolore
punitur? Quid, in vinculis numquid tamdiu quisque iudicandus est esse debere, quamdiu fecit unde
meruit alligari; cum iustissime annosas poenas servus in compedibus pendat, qui verbo aut ictu
celerrime transeunte vel lacessivit dominum vel plagavit? Iam vero damnum, ignominia, exilium,
servitus cum plerumque sic infliguntur, ut nulla venia relaxentur, nonne pro huius vitae modo
similia poenis videntur aeternis? Ideo quippe aeterna esse non possunt, quia nec ipsa vita, quae his
plectitur, porrigitur in aeternum; et tamen peccata, quae vindicantur longissimi temporis poenis,
brevissimo tempore perpetrantur; nec quisquam exstitit qui censeret tam cito nocentium finienda
esse tormenta, quam cito factum est vel homicidium vel adulterium vel sacrilegium vel quodlibet
aliud scelus non temporis longitudine, sed iniquitatis et impietatis magnitudine metiendum. Qui
vero pro aliquo grandi crimine morte multatur, numquid mora qua occiditur, quae perbrevis est,
eius supplicium leges aestimant et non quod eum in sempiternum auferunt de societate viventium?
Quod est autem de ista civitate mortali homines supplicio primae mortis, hoc est de illa civitate
immortali homines supplicio secundae mortis auferre. Sicut enim non efficiunt leges huius civitatis,
ut in eam quisque revocetur occisus: sic nec illius, ut in vitam revocetur aeternam secunda morte
damnatus. Quomodo ergo verum est, inquiunt, quod ait Christus vester: In qua mensura mensi
fueritis, in ea remetietur vobis 54, si temporale peccatum supplicio punitur aeterno? Nec attendunt
non propter aequale temporis spatium, sed propter vicissitudinem mali, id est ut qui mala fecerit
mala patiatur, eamdem dictam fuisse mensuram. Quamvis hoc in ea re proprie possit accipi, de qua
Dominus cum hoc diceret loquebatur, id est de iudiciis et condemnationibus. Proinde qui iudicat et
condemnat iniuste, si iudicatur et condemnatur iuste, in eadem mensura recipit, quamvis non hoc
quod dedit. Iudicio enim fecit, iudicio patitur; quamvis fecerit damnatione quod iniquum est,
patiatur damnatione quod iustum est.

Aequitas est in Dei iustitia et misericordia.
12. Sed poena aeterna ideo dura et iniusta sensibus videtur humanis, quia in hac infirmitate
moribundorum sensuum deest ille sensus altissimae purissimaeque sapientiae, quo sentiri possit
quantum nefas in illa prima praevaricatione commissum sit. Quanto enim magis homo fruebatur
Deo, tanto maiore impietate dereliquit Deum et factus est malo dignus aeterno, qui hoc in se
peremit bonum, quod esse posset aeternum. Hinc est universa generis humani massa damnata;
quoniam, qui hoc primus admisit, cum ea quae in illo fuerat radicata sua stirpe punitus est, ut
nullus ab hoc iusto debitoque supplicio nisi misericordia et indebita gratia liberetur atque ita
dispertiatur genus humanum, ut in quibusdam demonstretur quid valeat misericors gratia, in
ceteris quid iusta vindicta. Neque enim utrumque demonstraretur in omnibus, quia, si omnes
remanerent in poenis iustae damnationis, in nullo appareret misericors gratia; rursus si omnes a
tenebris transferrentur in lucem, in nullo appareret veritas ultionis. In qua propterea multo plures

383

