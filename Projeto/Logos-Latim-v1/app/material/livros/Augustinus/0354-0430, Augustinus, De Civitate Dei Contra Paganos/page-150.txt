quodam modo confessione testatur, ubi dicit animam post mortem luendo poenas cultum
daemonum a quibus circumveniebatur horrescere; ipsamque theurgian, quam velut conciliatricem
Angelorum deorumque commendat, apud tales agere potestates negare non potuit, quae vel ipsae
invideant purgationi animae, vel artibus serviant invidorum, querelam de hac re Chaldaei nescio
cuius expromens: Conqueritur, inquit, vir in Chaldaea bonus, purgandae animae magno in molimine
frustratos sibi esse successus, cum vir ad eadem potens tactus invidia adiuratas sacris precibus
potentias alligasset, ne postulata concederent. Ergo et ligavit ille, inquit, et iste non solvit. Quo
indicio dixit apparere theurgian esse tam boni conficiendi quam mali et apud deos et apud homines
disciplinam; pati etiam deos et ad illas perturbationes passionesque deduci, quas communiter
daemonibus et hominibus Apuleius attribuit 77; deos tamen ab eis aetheriae sedis altitudine
separans et Platonis asserens in illa discretione sententiam 78.

Theurgia dii compescuntur ne adsint.
10. Ecce nunc alius Platonicus, quem doctiorem ferunt, Porphyrius, per nescio quam theurgicam
disciplinam etiam ipsos deos obstrictos passionibus et perturbationibus dicit, quoniam sacris
precibus adiurari tenerique potuerunt, ne praestarent animae purgationem, et ita terreri ab eo, qui
imperabat malum, ut ab alio, qui poscebat bonum, per eamdem artem theurgicam solvi illo timore
non possent et ad dandum beneficium liberari. Quis non videat haec omnia fallacium daemonum
esse commenta, nisi eorum miserrimus servus et a gratia veri liberatoris alienus? Nam si haec apud
deos agerentur bonos, plus ibi utique valeret beneficus purgator animae quam malevolus
impeditor. Aut si diis iustis homo, pro quo agebatur, purgatione videbatur indignus, non utique ab
invido territi nec, sicut ipse dicit, per metum valentioris numinis impediti, sed iudicio libero id
negare debuerunt. Mirum est autem, quod benignus ille Chaldaeus, qui theurgicis sacris animam
purgare cupiebat, non invenit aliquem superiorem deum, qui vel plus terreret atque ad bene
faciendum cogeret territos deos, vel ab eis terrentem compesceret, ut libere bene facerent; si
tamen theurgo bono sacra defuerunt, quibus ipsos deos, quos invocabat animae purgatores, prius
ab illa timoris peste purgaret. Quid enim causae est, cur deus potentior adhiberi possit a quo
terreantur, nec possit a quo purgentur? An invenitur deus qui exaudiat invidum et timorem diis
incutiat ne bene faciant; nec invenitur Deus qui exaudiat benevolum et timorem diis auferat ut
bene faciant? O theurgia praeclara, o animae praedicanda purgatio, ubi plus imperat immunda
invidentia, quam impetrat pura beneficientia! immo vero malignorum spirituum cavenda et
detestanda fallacia, et salutaris audienda doctrina. Quod enim qui has sordidas purgationes
sacrilegis ritibus operantur quasdam mirabiliter pulchras, sicut iste commemorat, vel Angelorum
imagines vel deorum tamquam purgato spiritu vident (si tamen vel tale aliquid vident), illud est,
quod Apostolus dicit: Quoniam satanas transfigurat se velut angelum lucis 79. Eius enim sunt illa
phantasmata, qui miseras animas multorum falsorumque deorum fallacibus sacris cupiens irretire
et a vero veri Dei cultu, quo solo mundantur et sanantur, avertere, sicut de Proteo dictum est,
formas se vertit in omnes 80,
hostiliter insequens, fallaciter subveniens, utrobique nocens.

Anebonti Porphyrius quaedam ludibria magiae...
11. 1. Melius sapuit iste Porphyrius, cum ad Anebontem scripsit Aegyptium, ubi consulenti similis et
quaerenti et prodit artes sacrilegas et evertit. Et ibi quidem omnes daemones reprobat, quos dicit
ob imprudentiam trahere humidum vaporem et ideo non in aethere, sed in aere esse sub luna
atque in ipso lunae globo; verum tamen non audet omnes fallacias et malitias et ineptias, quibus
merito movetur, omnibus daemonibus dare. Quosdam namque benignos daemones more appellat
aliorum, cum omnes generaliter imprudentes esse fateatur. Miratur autem quod non solum dii
alliciantur victimis, sed etiam compellantur atque cogantur facere quod homines volunt; et si
corpore et incorporalitate dii a daemonibus distinguuntur, quo modo deos esse existimandum sit
solem et lunam et visibilia cetera in caelo, quae corpora esse non dubitat; et si dii sunt, quo modo
alii benefici, alii malefici esse dicantur; et quo modo incorporalibus, cum sint corporei,
coniungantur. Quaerit etiam veluti dubitans, utrum in divinantibus et quaedam mira facientibus
animae sint passiones an aliqui spiritus extrinsecus veniant, per quos haec valeant; et potius venire
extrinsecus conicit, eo quod lapidibus et herbis adhibitis et alligent quosdam, et aperiant clausa
ostia, vel aliquid eius modi mirabiliter operentur. Unde dicit alios opinari esse quoddam genus, cui
exaudire sit proprium, natura fallax, omniforme, multimodum, simulans deos et daemones et
animas defunctorum, et hoc esse quod efficiat haec omnia quae videntur bona esse vel prava;
ceterum circa ea, quae vere bona sunt, nihil opitulari, immo vero ista nec nosse, sed et male
conciliare et insimulare atque impedire nonnumquam virtutis sedulos sectatores, et plenum esse
temeritatis et fastus, gaudere nidoribus, adulationibus capi, et cetera, quae de hoc genere fallacium
malignorumque spirituum, qui extrinsecus in animam veniunt humanosque sensus sopitos
vigilantesve deludunt, non tamquam sibi persuasa confirmat, sed tam tenuiter suspicatur aut

150

