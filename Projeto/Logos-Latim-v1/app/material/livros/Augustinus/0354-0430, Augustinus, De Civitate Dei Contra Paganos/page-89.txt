dubitatione vel comparatione praeferenda est, ab istorum quoquam dari cuiquam posse credatur?
Neque enim propterea dii tales vel terrenum regnum dare non posse visi sunt, quia illi magni et
excelsi sunt, hoc quiddam parvum et abiectum, quod non dignarentur in tanta sublimitate curare;
sed quantumlibet consideratione fragilitatis humanae caducos apices terreni regni merito quisque
contemnat, illi dii tales apparuerunt, ut indignissimi viderentur, quibus danda atque servanda
deberent vel ista committi. Ac per hoc, si (ut superiora proximis duobus libris pertractata
docuerunt) nullus Deus ex illa turba vel quasi plebeiorum vel quasi procerum deorum idoneus est
regna mortalia mortalibus dare, quanto minus potest immortales ex mortalibus facere!

Dii nec colendi pro his rebus quae illis commissa sunt.
1. 4. Huc accedit, quia, si iam cum illis agimus, qui non propter istam, sed propter vitam quae post
mortem futura est existimant colendos deos, iam nec propter illa saltem, quae deorum talium
potestati tamquam dispertita et propria non ratione veritatis, sed vanitatis opinione tribuuntur,
omnino colendi sunt, sicut credunt hi, qui cultum eorum vitae huius mortalis utilitatibus
necessarium esse contendunt; contra quos iam quinque praecedentibus voluminibus satis,
quantum potui, disputavi. Quae cum ita sint, si eorum, qui colerent deam Iuventatem, aetas ipsa
floreret insignius contemptores autem eius vel intra annos occumberent iuventutis, vel in ea
tamquam senili torpore frigescerent; si malas cultorum suorum speciosius et festivius Fortuna
barbata vestiret, a quibus autem sperneretur, glabros aut male barbatos videremus 7: etiam sic
rectissime diceremus huc usque istas deas singulas posse, suis officiis quodam modo limitatas, ac
per hoc nec a Iuventate oportere peti vitam aeternam, quae non daret barbam, nec a Fortuna
barbata boni aliquid post hanc vitam esse sperandum, cuius in hac vita potestas nulla esset, ut
eamdem saltem aetatem, quae barba induitur, ipsa praestaret. Nunc vero cum earum cultus nec
propter ista ipsa, quae putant eis subdita, sit necessarius, quia et multi colentes Iuventatem deam
minime in illa aetate viguerunt, et multi non eam colentes gaudent robore iuventutis, itemque multi
Fortunae barbatae supplices ad nullam vel deformem barbam pervenire potuerunt, et si qui eam
pro barba impetranda venerantur, a barbatis eius contemptoribus irridentur: itane desipit cor
humanum, ut, quorum deorum cultum propter ista ipsa temporalia et cito praetereuntia munera,
quibus singulis singuli praeesse perhibentur, inanem ludibriosumque cognoscit, propter vitam
aeternam credat esse fructuosum? Hanc dare illos posse nec hi dicere ausi sunt, qui eis, ut ab
insipientibus populis colerentur, ista opera temporalia, quoniam nimis multos putarunt, ne
quisquam eorum sederet otiosus, minutatim divisa tribuerunt.
Quid Varro disserat de theologia et rebus divinis (2-9)

Qua ratione Varro de rebus divinis disserat.
2. Quis Marco Varrone curiosius ista quaesivit? Quis invenit doctius? Quis consideravit attentius?
Quis distinxit acutius? Quis diligentius pleniusque conscripsit? Qui tametsi minus est suavis eloquio,
doctrina tamen atque sententiis ita refertus est, ut in omni eruditione, quam nos saecularem, illi
autem liberalem vocant, studiosum rerum tantum iste doceat, quantum studiosum verborum Cicero
delectat. Denique et ipse <Tullius> huic tale testimonium perhibet, ut in libris Academicis dicat
eam, quae ibi versatur, disputationem se habuisse cum Marco Varrone, homine, inquit, omnium
facile acutissimo et sine ulla dubitatione doctissimo 8. Non ait eloquentissimo vel facundissimo,
quoniam re vera in hac facultate multum impar est; sed omnium, inquit, Facile acutissimo, et in eis
libris, id est Academicis, ubi cuncta dubitanda esse contendit, addidit sine ulla dubitatione
doctissimo. Profecto de hac re sic erat certus, ut auferret dubitationem, quam solet in omnibus
adhibere, tamquam de hoc uno etiam pro Academicorum dubitatione disputaturus se Academicum
fuisset oblitus. In primo autem libro cum eiusdem Varronis litteraria opera praedicaret: Nos, inquit,
in nostra urbe peregrinantes errantesque tamquam hospites tui libri quasi domum reduxerunt, ut
possemus aliquando qui et ubi essemus agnoscere. Tu aetatem patriae, tu descriptiones
temporum, tu sacrorum iura, tu sacerdotum, tu domesticam, tu publicam disciplinam, tu sedem
regionum locorum, tu omnium divinarum humanarumque rerum nomina, genera, officia, causas
aperuisti 9. Iste igitur vir tam insignis excellentisque peritiae et, quod de illo etiam Terentianus
elegantissimo versiculo breviter ait:
Vir doctissimus undecumque Varro 10,
qui tam multa legit, ut aliquid ei scribere vacuisse miremur; tam multa scripsit, quam multa vix
quemquam legere potuisse credamus: iste, inquam, vir tantus ingenio tantusque doctrina, si rerum
velut divinarum, de quibus scripsit, oppugnator esset atque destructor easque non ad religionem,
sed ad superstitionem diceret pertinere, nescio utrum tam multa in eis ridenda, contemnenda,
detestanda conscriberet. Cum vero deos eosdem ita coluerit colendosque censuerit, ut in eo ipso
opere litterarum suarum dicat se timere ne pereant, non incursu hostili, sed civium neglegentia, de
qua illos velut ruina liberari a se dicit et in memoria bonorum per eius modi libros recondi atque

89

