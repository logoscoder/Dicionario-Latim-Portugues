illa diva Rumina? Si enim maiestate deorum recte videbatur indignum, ut in una spica alter ad
curam geniculi, altera ad folliculi pertineret: quanto est indignius unam rem infimam, id est ut
mammis alantur animalia, duorum deorum potestate curari, quorum sit unus Iuppiter, rex ipse
cunctorum, et hoc agat non saltem cum coniuge sua, sed cum ignobili nescio qua Rumina, nisi quia
ipse est etiam ipsa Rumina; Ruminus fortasse pro sugentibus maribus, Rumina pro feminis.
Dicerem quippe noluisse illos Iovi femininum nomen imponere, nisi et in illis versibus progenitor
genetrixque diceretur, et inter eius alia cognomina legerem, quod etiam Pecunia vocaretur, quam
deam inter illos minuscularios invenimus et in quarto libro commemoravimus 31. Sed cum et mares
et feminae habeant pecuniam, cur non et Pecunia et Pecunius appellatus sit, sicut Rumina et
Ruminus, ipsi viderint.

...quem etiam Pecuniam vocaverunt.
12. Quam vero eleganter rationem huius nominis reddiderunt! Et Pecunia, inquit, vocatur, quod
eius sunt omnia 32. O magnam rationem divini nominis! Immo vero ille, cuius sunt omnia, vilissime
et contumeliosissime Pecunia nuncupatur. Ad omnia enim, quae caelo et terra continentur, quid est
pecunia in omnibus omnino rebus, quae ab hominibus nomine pecuniae possidentur? Sed nimirum
hoc avaritia Iovi nomen imposuit, ut, quisquis amat pecuniam, non quemlibet deum, sed ipsum
regem omnium sibi amare videatur. Aliud namque sunt divitiae, aliud pecunia. Nam dicimus divites
sapientes, iustos, bonos, quibus pecunia vel nulla vel parva est; magis enim sunt virtutibus divites,
per quas eis etiam in ipsis corporalium rerum necessitatibus sat est quod adest: pauperes vero
avaros, semper inhiantes et egentes; quamlibet enim magnas pecunias habere possunt, sed in
earum quantacumque abundantia non egere non possunt. Et Deum ipsum verum recte dicimus
divitem, non tamen pecunia, sed omnipotentia. Dicuntur itaque et divites pecuniosi; sed interius
egeni, si cupidi: item dicuntur pauperes pecunia carentes; sed interius divites, si sapientes. Qualis
ergo ista theologia debet esse sapienti, ubi rex deorum eius rei nomen accepit, quam nemo sapiens
concupivit 33? Quanto enim facilius, si aliquid hac doctrina quod ad vitam pertineret aeternam
salubriter disceretur, deus mundi rector non ab eis Pecunia, sed Sapientia vocaretur, cuius amor
purgat a sordibus avaritiae, hoc est ab amore pecuniae!

Omnia est Iuppiter sed etiam Saturnus et Genius.
13. Sed quid de hoc Iove plura, ad quem fortasse ceteri referendi sunt, ut inanis remaneat deorum
opinio plurimorum, cum hic ipse sint omnes, sive quando partes eius vel potestates existimantur,
sive cum vis animae, quam putant per cuncta diffusam, ex partibus molis huius, in quas visibilis
mundus iste consurgit, et multiplici administratione naturae quasi plurium deorum nomina accepit?
Quid est enim et Saturnus? Unus, inquit, de principibus deus, penes quem sationum omnium
dominatus est 34. Nonne expositio versuum illorum Valerii Sorani sic se habet, Iovem esse mundum
et eum omnia semina ex se emittere et in se recipere? Ipse est igitur penes quem sationum
omnium dominatus est. Quid est Genius? Deus, inquit, qui praepositus est ac vim habet omnium
rerum gignendarum. Quem alium hanc vim habere credunt quam mundum, cui dictum est: Iuppiter
progenitor genetrixque? Et cum alio loco Genium dicit esse uniuscuiusque animum rationalem et
ideo esse singulos singulorum, talem autem mundi animum Deum esse: ad hoc idem utique
revocat, ut tamquam universalis genius ipse mundi animus esse credatur 35. Hic est igitur quem
appellant Iovem. Nam si omnis genius deus et omnis viri animus genius, sequitur ut sit omnis viri
animus deus; quod si et ipsos abhorrere absurditas ipsa compellit, restat ut eum singulariter et
excellenter dicant deum Genium, quem dicunt mundi animum ac per hoc Iovem.

Quae physica sit ratio Mercurii et Martis.
14. Mercurium vero et Martem quo modo referrent ad aliquas partes mundi et opera Dei, quae sunt
in elementis, non invenerunt, et ideo eos saltem operibus hominum praeposuerunt, sermocinandi
et belligerandi administros. Quorum Mercurius si sermonis etiam deorum potestatem gerit, ipsi
quoque regi deorum dominatur, si secundum eius arbitrium Iuppiter loquitur aut loquendi ab illo
accepit facultatem; quod utique absurdum est. Si autem illi humani tantum sermonis potestas
tributa perhibetur, non est credibile ad lactandos mamma non solum pueros, sed etiam pecora,
unde Ruminus cognominatus est, Iovem descendere voluisse, et curam nostri sermonis, quo
pecoribus antecellimus, ad se pertinere noluisse; ac per hoc idem ipse est Iovis atque Mercurius.
Quod si sermo ipse dicitur esse Mercurius, sicut ea, quae de illo interpretantur, ostendunt (nam
ideo Mercurius quasi medius currens dicitur appellatus, quod sermo currat inter homines medius;
ideo
Graece, quod sermo, vel interpretatio, quae ad sermonem utique pertinet
dicitur; ideo et mercibus praeesse, quia inter vendentes et ementes sermo fit medius; alas eius in
capite in pedibus significare volucrem ferri per aera sermonem; nuntium dictum, quoniam per

105

