5. Quod enim scriptum est: Et descendit Dominus videre civitatem et turrem, quam aedificaverunt
filii hominum, hoc est non filii Dei, sed illa societas secundum hominem vivens, quam terrenam
dicimus civitatem: non loco movetur Deus, qui semper est ubique totus, sed descendere dicitur,
cum aliquid facit in terra, quod praeter usitatum naturae cursum mirabiliter factum praesentiam
quodammodo eius ostendat; nec videndo discit ad tempus, qui numquam potest aliquid ignorare,
sed ad tempus videre et cognoscere dicitur, quod videri et cognosci facit. Non sic ergo videbatur illa
civitas, quomodo eam Deus videri fecit, quando sibi quantum displiceret ostendit. Quamvis possit
intellegi Deus ad illam civitatem descendisse, quia descenderunt angeli eius in quibus habitat; ut,
quod adiunctum est: Et dixit Dominus Deus: Ecce genus unum et labium unum omnium, et cetera,
ac deinde additum: Venite et descendentes confundamus ibi linguam eorum 36, recapitulatio sit,
demonstrans quemadmodum factum sit, quod dictum fuerat: Descendit Dominus. Si enim iam
descenderat, quid sibi vult: Venite et descendentes confundamus (quod intellegitur angelis dictum),
nisi quia per angelos descendebat, qui in angelis descendentibus erat? Et bene non ait: Venite et
descendentes confundite; sed: Confundamus ibi linguam eorum; ostendens ita se operari per
ministros suos, ut sint etiam ipsi cooperatores Dei, sicut Apostolus dicit: Dei enim sumus
cooperarii 37.

Pluraliter et singulariter Deus loquitur.
6. 1. Poterat et illud, quando factus est homo, de angelis intellegi quod dictum est: Faciamus
hominem, quia non dixit: Faciam; sed quia sequitur ad imaginem nostram, nec fas est credere ad
imaginem angelorum hominem factum, aut eamdem esse imaginem angelorum et Dei; recte illic
intellegitur pluralitas Trinitatis. Quae tamen Trinitas quia unus Deus est, etiam cum dixisset:
Faciamus, Et fecit, inquit, Deus hominem ad imaginem Dei 38; non dixit: Fecerunt dii, aut: Ad
imaginem deorum. Poterat et hic eadem intellegi Trinitas, tamquam Pater dixerit ad Filium et
Spiritum Sanctum: Venite, et descendentes confundamus ibi linguam eorum 39, si aliquid esset,
quod angelos prohiberet intellegi, quibus potius convenit venire ad Deum motibus sanctis, hoc est
cogitationibus piis, quibus ab eis consulitur incommutabilis Veritas, tamquam lex aeterna in illa
eorum curia superna. Neque enim sibi ipsi sunt veritas, sed creatricis participes Veritatis ad illam
moventur, tamquam ad fontem vitae, ut, quod non habent ex se ipsis, capiant ex ipsa. Et eorum
stabilis est iste motus, quo veniunt, qui non recedunt. Nec sic loquitur angelis Deus, quomodo nos
invicem nobis vel Deo vel angelis vel ipsi angeli nobis sive per illos Deus nobis, sed ineffabili suo
modo; nobis autem hic indicatur nostro modo. Dei quippe sublimior ante suum factum locutio ipsius
sui facti est immutabilis ratio, quae non habet sonum strepentem atque transeuntem, sed vim
sempiterne manentem et temporaliter operantem. Hac loquitur angelis sanctis, nobis autem aliter
longe positis. Quando autem etiam nos aliquid talis locutionis interioribus auribus capimus, angelis
propinquamus. Non itaque mihi assidue reddenda ratio est in hoc opere de locutionibus Dei. Aut
enim Veritas incommutabilis per se ipsam ineffabiliter loquitur rationalis creaturae mentibus, aut
per mutabilem creaturam loquitur, sive spiritalibus imaginibus nostro spiritui sive corporalibus
vocibus corporis sensui.

Gentes per linguas dividuntur.
6. 2. Illud sane quod dictum est: Et nunc non deficient ex illis omnia, quae conati fuerint facere 40,
non dictum est confirmando, sed tamquam interrogando, sicut solet a comminantibus dici,
quemadmodum ait quidam:
Non arma expedient totaque ex urbe sequentur? 41
Sic ergo accipiendum est, tamquam dixerit: Nonne omnia deficient ex illis, quae conati fuerint
facere? Sed si ita dicatur, non exprimit comminantem. Verum propter tardiusculos addidimus
particulam, id est, Ne, ut diceremus, Nonne, quoniam vocem pronuntiantis non possumus scribere.
Ex illis igitur tribus hominibus, Noe filiis, septuaginta tres, vel potius, ut ratio declaratura est,
septuaginta duae gentes totidemque linguae per terras esse coeperunt, quae crescendo et insulas
impleverunt. Auctus est autem numerus gentium multo amplius quam linguarum. Nam et in Africa
barbaras gentes in una lingua plurimas novimus.
7. Et homines quidem multiplicato genere humano ad insulas inhabitandas navigio transire
potuisse, quis ambigat? Sed quaestio est de omni genere bestiarum, quae sub cura hominum non
sunt neque sicuti ranae nascuntur ex terra, sed sola commixtione maris et feminae propagantur,
sicut lupi atque huiusmodi cetera, quomodo post diluvium, quo ea, quae in arca non erant, cuncta
deleta sunt, etiam in insulis esse potuerint, si reparata non sunt nisi ex his, quorum genera in
utroque sexu arca servavit. Possunt quidem credi ad insulas natando transisse, sed proximas. Sunt
autem quaedam tam longe positae a continentibus terris, ut ad eas nulla videatur natare potuisse
bestiarum. Quod si homines eas captas secum advexerunt et eo modo ubi habitabant earum
genera instituerunt venandi studio, fieri potuisse incredibile non est; quamvis iussu Dei sive

256

