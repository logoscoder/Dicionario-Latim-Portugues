sacrificium faciamus, nisi ei tantum, cuius et nos cum illis, ut saepe dixi et saepe dicendum est,
sacrificium esse debemus, per eum sacerdotem offerendi, qui in homine, quem suscepit, secundum
quem et sacerdos esse voluit, etiam usque ad mortem sacrificium pro nobis dignatus est fieri.

Auctore Porphyrio omnibus via est animae liberandae.
32. 1. Haec est religio, quae universalem continet viam animae liberandae, quoniam nulla nisi hac
liberari potest. Haec est enim quodam modo regalis via, quae una ducit ad regnum, non temporali
fastigio nutabundum, sed aeternitatis firmitate securum. Cum autem dicit Porphyrius in primo iuxta
finem De regressu animae libro nondum receptum in unam quamdam sectam, quod universalem
contineat viam animae liberandae, vel a philosophia verissima aliqua vel ab Indorum moribus ac
disciplina, aut inductione Chaldaeorum aut alia qualibet via, nondumque in suam notitiam eamdem
viam historiali cognitione perlatam: procul dubio confitetur esse aliquam, sed nondum in suam
venisse notitiam. Ita ei non sufficiebat quidquid de anima liberanda studiosissime didicerat sibique
vel potius aliis nosse ac tenere videbatur. Sentiebat enim adhuc sibi deesse aliquam
praestantissimam auctoritatem, quam de re tanta sequi oporteret. Cum autem dicit vel a
philosophia verissima aliqua nondum in suam notitiam pervenisse sectam, quae universalem
contineat viam animae liberandae: satis, quantum arbitror, ostendit vel eam philosophiam, in qua
ipse philosophatus est, non esse verissimam, vel ea non contineri talem viam. Et quo modo iam
potest esse verissima, qua non continetur haec via? Nam quae alia via est universalis animae
liberandae, nisi qua universae animae liberantur ac per hoc sine illa nulla anima liberatur? Cum
autem addit et dicit: Vel ab Indorum moribus ac disciplina, vel ab inductione Chaldaeorum vel alia
qualibet via 197, manifestissima voce testatur neque illis quae ab Indis neque illis quae a Chaldaeis
didicerat hanc universalem viam liberandae animae contineri; et utique se a Chaldaeis oracula
divina sumpsisse, quorum assiduam commemorationem facit 198, tacere non potuit. Quam vult ergo
intellegi animae liberandae universalem viam nondum receptam vel ex aliqua verissima philosophia
vel ex earum gentium doctrinis, quae magnae velut in divinis rebus habebantur, quia plus apud eas
curiositas valuit quorumque angelorum cognoscendorum et colendorum, nondumque in suam
notitiam historiali cognitione perlatam? Quaenam ista est universalis via, nisi quae non suae cuique
genti propria, sed universis gentibus quae communis esset divinitus impertita est? Quam certe iste
homo non mediocri ingenio praeditus esse non dubitat. Providentiam quippe divinam sine ista
universali via liberandae animae genus humanum relinquere potuisse non credit. Neque enim ait
non esse, sed hoc tantum bonum tantumque adiutorium nondum receptum, nondum in suam
notitiam esse perlatum; nec mirum. Tunc enim Porphyrius erat in rebus humanis, quando ista
liberandae animae universalis via, quae non est alia quam religio Christiana, oppugnari
permittebatur ab idolorum daemonumque cultoribus regibusque terrenis, propter asserendum et
consecrandum martyrum numerum, hoc est testium veritatis, per quos ostenderetur omnia
corporalia mala pro fide pietatis et commendatione veritatis esse toleranda. Videbat ergo ista
Porphyrius et per huiusmodi persecutiones cito istam viam perituram et propterea non esse ipsam
liberandae animae universalem putabat, non intellegens hoc, quod eum movebat et quod in eius
electione perpeti metuebat, ad eius confirmationem robustioremque commendationem potius
pertinere.

...quae Christi est religio signis et prophetiis adtestantibus.
32. 2. Haec est igitur animae liberandae universalis via, id est universis gentibus divina miseratione
concessa, cuius profecto notitia ad quoscumque iam venit et ad quoscumque ventura est, nec
debuit nec debebit ei dici: quare modo? et: Quare sero? Quoniam mittentis consilium non est
humano ingenio penetrabile. Quod sensit etiam iste, cum dixit, nondum receptum hoc donum Dei
et nondum in suam notitiam fuisse perlatum. Neque enim propterea verum non esse iudicavit, quia
nondum in fidem suam receptum fuerat vel in notitiam nondum pervenerat. Haec est, inquam,
liberandorum credentium universalis via, de qua fidelis Abraham divinum accepit oraculum: In
semine tuo benedicentur omnes gentes 199. Qui fuit quidem gente Chaldaeus, sed ut talia promissa
perciperet et ex illo propagaretur semen dispositum per Angelos in manu Mediatoris 200, in quo
esset ista liberandae animae universalis via, hoc est omnibus gentibus data, iussus est discedere
de terra sua et de cognatione sua et de domo patris sui 201. Tunc ipse primitus a Chaldaeorum
superstitionibus liberatus 202 unum verum Deum sequendo coluit, cui haec promittenti fideliter
credidit. Haec est universalis via, de qua in sancta prophetia dictum est: Deus misereatur nostri et
benedicat nos; illuminet vultum suum super nos, ut cognoscamus in terra viam tuam, in omnibus
gentibus salutare tuum 203. Unde tanto post ex Abrahae semine carne suscepta de se ipso ait ipse
Salvator: Ego sum via, veritas et vita 204. Haec est universalis via, de qua tanto ante prophetatum
est: Erit in novissimis diebus manifestus mons Domini, paratus in cacumine montium et extolletur
super colles, et venient ad eum universae gentes et ingredientur nationes multae et dicent: venite
ascendamus in montem Domini et in domum Dei Iacob; et annuntiabit nobis viam suam, et

162

