Trinitatis commemoratio compleretur: Et Spiritus, inquit, Dei superferebatur super aquam 69.
Proinde ut volet quisque accipiat, quod ita profundum est, ut ad exercitationem legentium a fidei
regula non abhorrentes plures possit generare sententias, dum tamen angelos sanctos in
sublimibus sedibus non quidem Deo coaeternos, sed tamen de sua sempiterna et vera felicitate
securos et certos esse nemo ambigat. Ad quorum societatem pertinere parvulos suos Dominus
docens non solum illud ait: Erunt aequales angelis Dei 70; verum ipsi quoque angeli qua
contemplatione fruantur ostendit, ubi ait: Videte, ne contemnatis unum ex pusillis istis; dico enim
vobis, quia angeli eorum in caelis semper vident faciem Patris mei, qui in caelis est 71.

Boni et mali angeli luci et tenebris comparantur.
33. Peccasse autem quosdam angelos et in huius mundi ima detrusos, qui eis velut carcer est,
usque ad futuram in die iudicii ultimam damnationem apostolus Petrus apertissime ostendit dicens,
quod Deus angelis peccantibus non pepercerit, sed carceribus caliginis inferi retrudens tradiderit in
iudicio puniendos reservari 72. Inter hos ergo et illos Deum vel praescientia vel opere divisisse quis
dubitet? illosque lucem merito appellari quis contradicat? quando quidem nos adhuc in fide
viventes et eorum aequalitatem adhuc sperantes, utique nondum tenentes iam lux dicti ab apostolo
sumus: Fuistis enim, inquit, aliquando tenebrae, nunc autem lux in Domino 73. Istos vero desertores
tenebras aptissime nuncupari profecto advertunt, qui peiores esse hominibus infidelibus sive
intellegunt sive credunt. Quapropter, etsi alia lux in isto huius libri loco intellegenda est, ubi
legimus: Dixit Deus: Fiat lux, et facta est lux, et aliae tenebrae significatae sunt in eo quod scriptum
est: Divisit Deus inter lucem et tenebras 74 : nos tamen has duas angelicas societates, unam
fruentem Deo, alteram tumentem typho; unam cui dicitur: Adorate eum omnes angeli eius 75, aliam
cuius princeps dicit: Haec omnia tibi dabo, si prostratus adoraveris me 76; unam Dei sancto amore
flagrantem, alteram propriae celsitudinis immundo amore fumantem; et quoniam, sicut scriptum
est, Deus superbis resistit, humilibus autem dat gratiam 77, illam in caelis caelorum habitantem 78,
istam inde deiectam in hoc infimo aerior caelo tumultuantem; illam luminosa pietate tranquillam,
istam tenebrosis cupiditatibus turbulentam; illam Dei nutu clementer subvenientem, iuste
ulciscentem, istam suo fastu subdendi et nocendi libidine exaestuantem; illam, ut quantum vult
consulat, Dei bonitati ministram, istam, ne quantum vult noceat, Dei potestate frenatam; illam huic
illudentem, ut nolens prosit persecutionibus suis, hanc illi invidentem, cum peregrinos colligit suos:
nos ergo has duas societates angelicas inter se dispares atque contrarias, unam et natura bonam et
voluntate rectam, aliam vero natura bonam, sed voluntate perversam, aliis manifestioribus
divinarum Scripturarum testimoniis declaratas quod etiam in hoc libro, cui nomen est Genesis, lucis
tenebrarumque vocabulis significatas existimavimus, etiamsi aliud hoc loco sensit forte qui scripsit,
non est inutiliter obscuritas huius pertractata sententiae, quia, etsi voluntatem auctoris libri huius
indagare nequivimus, a regula tamen fidei, quae per alias eiusdem auctoritatis sacras Litteras satis
fidelibus nota est, non abhorruimus. Etsi enim corporalia hic commemorata sunt opera Dei, habent
procul dubio nonnullam similitudinem spiritalium, secundum quam dicit Apostolus: Omnes enim vos
filii lucis estis et filii diei, non sumus noctis neque tenebrarum 79. Si autem hoc sensit etiam ille qui
scripsit, ad perfectiorem disputationis finem nostra pervenit intentio, ut homo Dei tam eximiae
divinaeque sapientiae, immo per eum Spiritus Dei in commemorandis operibus Dei, quae omnia
sexto die dicit esse perfecta, nullo modo angelos praetermisisse credatur, sive in principio, quia
primo fecit, sive, quod convenientius intellegitur, in principio, quia in Verbo unigenito fecit, scriptum
sit: In principio fecit Deus caelum et terram 80; quibus nominibus universalis est significata creatura,
vel spiritalis et corporalis, quod est credibilius, vel magnae duae mundi partes, quibus omnia quae
creata sunt continentur, ut primitus eam totam proponeret ac deinde partes eius secundum
mysticum dierum numerum exsequeretur.

Aberrant quidam angelos aquis comparantes.
34. Quamquam nonnulli putaverint aquarum nomine significatos quodam modo populos angelorum
et hoc esse quod dictum est: Fiat firmamentum inter aquam et aquam 81, ut supra firmamentum
angeli intellegantur, infra vero vel aquae istae visibiles vel malorum angelorum multitudo vel
omnium hominum gentes. Quod si ita est, non illic apparet ubi facti sint angeli, sed ubi discreti;
quamvis et aquas, quod perversissimae atque impiae vanitatis est, negent quidam factas a Deo,
quoniam nusquam scriptum est: Dixit Deus: Fiant aquae. Quod possunt simili vanitate etiam de
terra dicere; nusquam enim legitur: Dixit Deus: Fiat terra. Sed, inquiunt, scriptum est: In principio
fecit Deus caelum et terram 82. Illic ergo et aqua intellegenda est; uno enim nomine utrumque
comprehensum est. Nam ipsius est mare, sicut in Psalmo legitur, et ipse fecit illud, et aridam
terram manus eius finxerunt 83. Sed hi qui in nomine aquarum, quae super caelos sunt, angelos
intellegi volunt, ponderibus elementorum moventur et ideo non putant aquarum fluidam
gravemque naturam in superioribus mundi locis potuisse constitui; qui secundum rationes suas, si

180

