inquit, in corruptione, surget in incorruptione; seminatur in contumelia, surget in gloria; seminatur
in infirmitate, surget in virtute; seminatur corpus animale, surget corpus spiritale. Deinde ut hoc
probaret: Si est, inquit, corpus animale, est et spiritale. Et ut quid esset animale corpus ostenderet:
Sic, inquit, <et> scriptum est: Factus est primus homo in animam viventem. Isto igitur modo voluit
ostendere quid sit corpus animale, quamvis Scriptura non dixerit de homine primo, qui est
appellatus Adam, quando illi anima flatu Dei creata est: Et factus est homo in corpore animali; sed:
Factus est homo in animam viventem. In eo ergo quod scriptum est: Factus est primus homo in
animam viventem, voluit Apostolus intellegi corpus hominis animale. Spiritale autem
quemadmodum intellegendum esset, ostendit addendo: Novissimus Adam in spiritum
vivificantem 65, procul dubio Christum significans, qui iam ex mortuis ita resurrexit, ut mori
deinceps omnino non possit 66. Denique sequitur et dicit: Sed non primum quod spiritale est, sed
quod animale, postea spiritale 67. Ubi multo apertius declaravit se animale corpus insinuasse in eo
quod scriptum est factum esse primum hominem in animam viventem, spiritale autem in eo quod
ait: Novissimus Adam in spiritum vivificantem. Prius est enim animale corpus, quale habuit primus
Adam, quamvis non moriturum, nisi peccasset; quale nunc habemus et nos, hactenus eius mutata
vitiataque natura, quatenus in illo, postea quam peccavit, effectum est, unde haberet iam moriendi
necessitatem (tale pro nobis etiam Christus primitus habere dignatus est, non quidem necessitate,
sed potestate); postea vero spiritale, quale iam praecessit in Christo tamquam in capite nostro 68,
secuturum est autem in membris eius ultima resurrectione mortuorum.

... et de homine terrestri et caelesti.
23. 3. Adiungit deinde Apostolus duorum istorum hominum evidentissimam differentiam dicens:
Primus homo de terra terrenus, secundus homo de caelo. Qualis terrenus, tales et terreni; qualis
caelestis, tales et caelestes. Et quomodo induimus imaginem terreni, induamus et imaginem eius,
qui de caelo est 69. Hoc Apostolus ita posuit, ut nunc quidem in nobis secundum sacramentum
regenerationis fiat, sicut alibi dicit: Quotquot in Christo baptizati estis, Christum induistis 70; re
autem ipsa tunc perficietur, cum et in nobis, quod est animale nascendo, spiritale factum fuerit
resurgendo. Ut enim eius itidem verbis utar: Spe salvi facti sumus 71. Induimus autem imaginem
terreni hominis propagatione praevaricationis et mortis, quam nobis intulit generatio; sed induemus
imaginem caelestis hominis gratia indulgentiae vitaeque perpetuae, quod nobis praestat
regeneratio, non nisi per mediatorem Dei et hominum, hominem Christum Iesum 72; quem
caelestem hominem vult intellegi, quia de caelo venit, ut terrenae mortalitatis corpore vestiretur,
quod caelesti immortalitate vestiret. Caelestes vero ideo appellat et alios, quia fiunt per gratiam
membra eius, ut cum illis sit unus Christus, velut caput et corpus 73. Hoc in eadem epistula
evidentius ita ponit: Per hominem mors, et per hominem resurrectio mortuorum. Sicut enim in
Adam omnes moriuntur, sic et in Christo omnes vivificabuntur 74; iam utique in corpore spiritali
quod erit in spiritum vivificantem; non quia omnes, qui in Adam moriuntur, membra erunt Christi
(ex illis enim multo plures secunda in aeternum morte plectentur); sed ideo dictum est omnes
atque omnes, quia, sicut nemo corpore animali nisi in Adam moritur, ita nemo corpore spiritali nisi
in Christo vivificatur. Proinde nequaquam putandum est nos in resurrectione tale corpus habituros,
quale habuit homo primus ante peccatum; nec illud, quod dictum est: Qualis terrenus, tales et
terreni, secundum id intellegendum, quod factum est admissione peccati. Non enim existimandum
est eum prius, quam peccasset, spiritale corpus habuisse et peccati merito in animale mutatum. Ut
enim hoc putetur, parum attenduntur tanti verba doctoris, qui ait: Si est corpus animale, est et
spiritale; sicut scriptum est: Factus est primus homo Adam in animam viventem 75. Numquid hoc
post peccatum factum est, cum sit ista hominis prima conditio, de qua beatissimus Paulus ad
corpus animale monstrandum hoc testimonium legis assumpsit?

Qui fuerit primitus homo.
24. 1. Unde et illud parum considerate quibusdam visum est, in eo quod legitur: Inspiravit Deus in
faciem eius spiritum vitae, et factus est homo in animam viventem 76, non tunc animam primo
homini datam, sed eam, quae iam inerat, Spiritu Sancto vivificatam. Movet enim eos, quod
Dominus Iesus, postea quam resurrexit a mortuis, insufflavit dicens discipulis suis: Accipite Spiritum
Sanctum 77. Unde tale aliquid factum existimant, quale tunc factum est, quasi et hic secutus
evangelista dixerit: Et facti sunt in animam viventem. Quod quidem si dictum esset, hoc
intellegeremus, quod animarum quaedam vita sit Spiritus Dei, sine quo animae rationales mortuae
deputandae sunt, quamvis earum praesentia vivere corpora videantur. Sed non ita factum, quando
est conditus homo, satis ipsa libri verba testantur, quae ita se habent: Et formavit Deus hominem
pulverem de terra. Quod quidam planius interpretandum putantes dixerunt: Et finxit Deus hominem
de limo terrae, quoniam superius dictum fuerat: Fons autem ascendebat de terra et irrigabat
omnem faciem terrae 78; ut ex hoc limus intellegendus videretur, umore scilicet terraque concretus.

208

