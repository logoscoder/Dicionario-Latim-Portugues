15. 2. Si autem dicunt M. Regulum etiam in illa captivitate illisque cruciatibus corporis animi virtute
beatum esse potuisse, virtus potius vera quaeratur, qua beata esse possit et civitas. Neque enim
aliunde beata civitas, aliunde homo, cum aliud civitas non sit quam concors hominum multitudo.
Quam ob rem nondum interim disputo, qualis in Regulo virtus fuerit; sufficit nunc, quod isto
nobilissimo exemplo coguntur fateri non propter corporis bona vel earum rerum, quae extrinsecus
homini accidunt, colendos deos, quando quidem ille carere his omnibus maluit quam deos per quos
iuravit offendere. Sed quid faciamus hominibus, qui gloriantur se talem habuisse civem, qualem
timent habere civitatem? Quod si non timent, tale ergo aliquid, quale accidit Regulo, etiam civitati
tam diligenter quam ille deos colenti accidere potuisse fateantur et Christianis temporibus non
calumnientur. Verum quia de illis Christianis orta quaestio est, qui etiam captivati sunt, hoc
intueantur et taceant, qui saluberrimae religioni hinc impudenter atque imprudenter illudunt, quia,
si diis eorum probro non fuit, quod attentissimus cultor illorum, dum eis iuris iurandi fidem servaret,
patria caruit, cum aliam non haberet, captivusque apud hostes per longam mortem supplicio novae
crudelitatis occisus est, multo minus nomen criminandum est Christianum in captivitate sacratorum
suorum, qui supernam patriam veraci fide exspectantes, etiam in suis sedibus peregrinos se esse
noverunt 59.

Vera pudicitia non patitur stuprum.
16. Magnum sane crimen se putant obicere Christianis, cum eorum exaggerantes captivitatem
addunt etiam stupra commissa, non solum in aliena matrimonia virginesque nupturas, sed etiam in
quasdam sanctimoniales. Hic vero non fides, non pietas, non ipsa virtus, quae castitas dicitur, sed
nostra potius disputatio inter pudorem atque rationem quibusdam coartatur angustiis. Nec tantum
hic curamus alienis responsionem reddere, quantum ipsis nostris consolationem. Sit igitur in primis
positum atque firmatum virtutem, qua recte vivitur, ab animi sede membris corporis imperare
sanctumque corpus usu fieri sanctae voluntatis, qua inconcussa ac stabili permanente, quidquid
alius de corpore vel in corpore fecerit, quod sine peccato proprio non valeat evitari, praeter culpam
esse patientis. Sed quia non solum quod ad dolorem, verum etiam quod ad libidinem pertinet, in
corpore alieno perpetrari potest: quidquid tale factum fuerit, etsi retentam constantissimo animo
pudicitiam non excutit, tamen pudorem incutit, ne credatur factum cum mentis etiam voluntate,
quod fieri fortasse sine carnis aliqua voluptate non potuit.

Nulla re excusandi qui se occiderunt.
17. Ac per hoc et quae se occiderunt, ne quicquam huius modi paterentur, quis humanus affectus
eis nolit ignosci? Et quae se occidere noluerunt, ne suo facinore alienum flagitium devitarent,
quisquis <eis> hoc crimini dederit, ipse crimen insipientiae non cavebit. Nam utique si non licet
privata potestate hominem occidere vel nocentem, cuius occidendi licentiam lex nulla concedit,
profecto etiam qui se ipsum occidit homicida est, et tanto fit nocentior, cum se occiderit, quanto
innocentior in ea causa fuit, qua se occidendum putavit. Nam si Iudae factum merito detestamur
eumque veritas iudicat, cum se laqueo suspendit, sceleratae illius traditionis 60 auxisse potius quam
expiasse commissum, quoniam Dei misericordiam desperando exitiabiliter paenitens nullum sibi
salubris paenitentiae locum reliquit: quanto magis a sua nece se abstinere debet, qui tali supplicio
quod in se puniat non habet! Iudas enim cum se occidit, sceleratum hominem occidit, et tamen non
solum Christi, verum etiam suae mortis reus finivit hanc vitam, qua licet propter suum scelus alio
suo scelere occisus est. Cur autem homo, qui mali nihil fecit, sibi male faciat et se ipsum
interficiendo hominem interficiat innocentem, ne alium patiatur nocentem, atque in se perpetret
peccatum proprium, ne in eo perpetretur alienum?

Pollutio in oppressa carne...
18. 1. At enim, ne vel aliena polluat libido, metuitur. Non polluet, si aliena erit; si autem polluet,
aliena non erit. Sed cum pudicitia virtus sit animi comitemque habeat fortitudinem, qua potius
quaelibet mala tolerare quam malo consentire decernit, nullus autem magnanimus et pudicus in
potestate habeat, quid de sua carne fiat, sed tantum quid adnuat mente vel renuat: quis eadem
sana mente putaverit perdere se pudicitiam, si forte in adprehensa et oppressa carne sua
exerceatur et expleatur libido non sua? Si enim hoc modo pudicitia perit, profecto pudicitia virtus
animi non erit, nec pertinebit ad ea bona, quibus bene vivitur, sed in bonis corporis numerabitur,
qualia sunt vires, pulchritudo, sana valetudo, ac si quid huius modi est; quae bona, etiamsi
minuantur, bonam iustamque vitam omnino non minuunt. Quod si tale aliquid est pudicitia, ut quid
pro illa, ne amittatur, etiam <cum> periculo corporis laboratur? Si autem animi bonum est, etiam
oppresso corpore non amittitur. Quin etiam sanctae continentiae bonum cum immunditiae
carnalium concupiscentiarum non cedit, et ipsum corpus sanctificatur, et ideo, cum eis non cedere

13

