20. 4. Quapropter quoniam circuitus illi iam explosi sunt, quibus ad easdem miserias necessario
putabatur anima reditura: quid restat convenientius pietati quam credere non esse impossibile Deo
et ea, quae numquam fecerit, nova facere et ineffabili praescientia voluntatem mutabilem non
habere? Porro autem utrum animarum liberatarum nec ulterius ad miserias rediturarum numerus
possit semper augeri, ipsi viderint, qui de rerum infinitate cohibenda tam subtiliter disputant; nos
vero ratiocinationem nostram ex utroque latere terminamus. Si enim potest, quid causae est, ut
negetur creari potuisse quod numquam antea creatum esset, si liberatarum animarum numerus,
qui numquam antea fuit, non solum factus est semel, sed fieri numquam desinet? Si autem oportet
ut certus sit liberatarum aliquis numerus animarum, quae ad miseriam numquam redeant, neque
iste numerus ulterius augeatur: etiam ipse sine dubio, quicumque erit, ante utique numquam fuit;
qui profecto crescere et ad suae quantitatis terminum pervenire sine aliquo non posset initio; quod
initium eo modo antea numquam fuit. Hoc ergo ut esset, creatus est homo, ante quem nullus fuit.

Unus creatur homo ad unitatem societatis...
21. Hac igitur quaestione difficillima propter aeternitatem Dei nova creantis sine novitate aliqua
voluntatis, quantum potuimus, explicata non est arduum videre multo fuisse melius quod factum
est, ut ex uno homine, quem primum condidit, multiplicaret genus humanum, quam si id incohasset
a pluribus. Nam cum animantes alias solitarias et quodammodo solivagas, id est, quae solitudinem
magis appetant, sicuti sunt aquilae milvi, leones lupi et quaecumque ita sunt, alias congreges
instituerit, quae congregatae atque in gregibus malint vivere, ut sunt columbi sturni, cervi damulae
et cetera huiusmodi: utrumque tamen genus non ex singulis propagavit, sed plura simul iussit
existere. Hominem vero, cuius naturam quodammodo mediam inter angelos bestiasque condebat,
ut, si Creatori suo tamquam vero domino subditus praeceptum eius pia oboedientia custodiret, in
consortium transiret angelicum, sine morte media beatam immortalitatem absque ullo termine
consecutus; si autem Dominum Deum suum libera voluntate superbe atque inoboedienter usus
offenderet, morti addictus bestialiter viveret, libidinis servus aeternoque post mortem supplicio
destinatus, unum ac singulum creavit, non utique solum sine humana societate deserendum, sed ut
eo modo vehementius ei commendaretur ipsius societatis unitas vinculumque concordiae, si non
tantum inter se naturae similitudine, verum etiam cognationis affectu homines necterentur; quando
ne ipsam quidem feminam copulandam viro sicut ipsum creare illi placuit, sed ex ipso, ut omnino ex
homine uno diffunderetur genus humanum.

... et ad vinculum concordiae quae naturalis est in bestiis.
22. Nec ignorabat Deus hominem peccaturum et morti iam obnoxium morituros propagaturum
eoque progressuros peccandi immanitate mortales, ut tutius atque pacatius inter se rationalis
voluntatis expertes bestiae sui generis viverent, quarum ex aquis et terris plurium pullulavit
exordium, quam homines, quorum genus ex uno est ad commendandam concordiam propagatum.
Neque enim umquam inter se leones aut inter se dracones, qualia homines, bella gesserunt. Sed
praevidebat etiam gratia sua populum piorum in adoptionem vocandum remissisque peccatis
iustificatum Spiritu Sancto sanctis angelis in aeterna pace sociandum, novissima inimica morte
destructa 43; cui populo esset huius rei consideratio profutura, quod ex uno homine Deus ad
commendandum hominibus, quam ei grata sit etiam in pluribus unitas, genus instituisset
humanum.

Homo creatus est ut Deo serviat.
23 Fecit ergo Deus hominem ad imaginem suam 44. Talem quippe illi animam creavit, qua per
rationem atque intellegentiam omnibus esset praestantior animalibus terrestribus et natatilibus et
volatilibus, quae mentem huiusmodi non haberent. Et cum virum terreno formasset ex pulvere
eique animam qualem dixi sive quam iam fecerat sufflando indidisset 45 sive potius sufflando
fecisset eumque flatum, quem sufflando fecit (nam quid est aliud sufflare quam flatum facere?),
animam hominis esse voluisset, etiam coniugem illi in adiutorium generandi ex eius latere osse
detracto fecit 46, ut Deus. Neque enim haec carnali consuetudine cogitanda sunt, ut videre solemus
opifices ex materia quacumque terrena corporalibus membris, quod artis industria potuerint,
fabricantes. Manus Dei potentia Dei est, qui etiam visibilia invisibiliter operatur. Sed haec fabulosa
potius quam vera esse arbitrantur, qui virtutem ac sapientiam Dei, qua novit et potest etiam sine
seminibus ipsa certe facere semina, ex his usitatis et cotidianis metiuntur operibus; ea vero, quae
primitus instituta sunt, quoniam non noverunt, infideliter cogitant; quasi non haec ipsa, quae
noverunt de humanis conceptibus atque partubus, si inexpertis narrarentur, incredibiliora
viderentur; quamvis et ea ipsa plerique magis naturae corporalibus causis quam operibus divinae
mentis assignent.

194

