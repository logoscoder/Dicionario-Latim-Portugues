coruscamine lumen candidum intermicare 37. Si ergo supra omnia vere summus Deus intellegibili et
ineffabili quadam praesentia, etsi interdum, etsi tamquam rapidissimo coruscamine lumen
candidum intermicans, adest tamen sapientium mentibus, cum se quantum licuit a corpore
removerunt, nec ab eis contaminari potest: quid est quod isti dii propterea constituuntur longe in
sublimi loco, ne contrectatione contaminentur humana? Quasi vero aliud corpora illa aetheria quam
videre sufficiat, quorum luce terra, quantum sufficit, illustratur. Porro si non contaminantur sidera,
cum videntur, quos deos omnes visibiles dicit 38: nec daemones hominum contaminantur aspectu,
quamvis de proximo videantur. An forte vocibus humanis contaminarentur, qui acie non
contaminantur oculorum, et ideo daemones medios habent, per quos eis voces hominum
nuntientur, a quibus longe absunt, ut incontaminatissimi perseverent? Quid iam de ceteris sensibus
dicam? Non enim olfaciendo contaminari vel dii possent, si adessent, vel cum adsunt daemones
possunt vivorum corporum vaporibus humanorum, si tantis sacrificiorum cadaverinis non
contaminantur nidoribus. In gustandi autem sensu nulla necessitate reficiendae mortalitatis
urgentur, ut fame adacti cibos ab hominibus quaerant. Tactus vero in potestate est. Nam licet ab eo
potissimum sensu contrectatio dicta videatur, hactenus tamen, si vellent, miscerentur hominibus,
ut viderent et viderentur, audirent et audirentur. Tangendi autem quae necessitas? Nam neque
homines id concupiscere auderent, cum deorum vel daemonum bonorum conspectu vel colloquio
fruerentur; et si in tantum curiositas progrederetur, ut vellent: quonam pacto quispiam posset
invitum tangere deum vel daemonem, qui nisi captum non potest passerem?

...et non contaminari daemones.
16. 2. Videndo igitur visibusque se praebendo et loquendo et audiendo dii corporaliter misceri
hominibus possent. Hoc autem modo daemones si miscentur, ut dixi, et non contaminantur, dii
autem contaminarentur, si miscerentur: incontaminabiles dicunt daemones et contaminabiles deos.
Si autem contaminantur et daemones, quid conferunt hominibus ad vitam post mortem beatam,
quos contaminati mundare non possunt, ut eos mundos diis incontaminatis possint adiungere, inter
quos et illos medii constituti sunt? Aut si hoc eis beneficii non conferunt, quid prodest hominibus
daemonum amica mediatio? An ut post mortem non ad deos homines per daemones transeant, sed
simul vivant utrique contaminati ac per hoc neutri beati? Nisi forte quis dicat more spongiarum vel
huiusce modi rerum mundare daemones amicos suos, ut tanto ipsi sordidiores fiant, quanto fiunt
homines eis velut tergentibus mundiores. Quod si ita est, contaminatioribus dii miscentur
daemonibus, qui, ne contaminarentur, hominum propinquitatem contrectationemque vitarunt. An
forte dii possunt ab hominibus contaminatos mundare daemones, nec ab eis contaminari, et eo
modo non possent et homines? Quis talia sentiat, nisi quem fallacissimi daemones deceperunt?
Quid quod, si videri et videre contaminat, videntur ab hominibus dii, quos visibiles dicit 39,
clarissima mundi lumina 40 et cetera sidera, tutioresque sunt daemones ab ista hominum
contaminatione, qui non possunt videri, nisi velint? Aut si non videri, sed videre contaminat, negent
ab istis clarissimis mundi luminibus, quos deos opinantur, videri homines, cum radios suos terras
usque pertendant. Qui tamen eorum radii per quaeque immunda diffusi non contaminantur, et dii
contaminarentur, si hominibus miscerentur, etiamsi esset necessarius in subveniendo contactus?
Nam radiis solis et lunae terra contingitur, nec istam contaminat lucem.

Christus est mediator quia Deo et homini similis...
17. Miror autem plurimum tam doctos homines, qui cuncta corporalia et sensibilia prae
incorporalibus et intellegibilibus postponenda iudicaverunt, cum agitur de beata vita, corporalium
contrectationum facere mentionem. Ubi est illud Plotini, ubi ait: Fugiendum est igitur ad carissimam
patriam, et ibi pater, et ibi omnia. Quae igitur, inquit, classis aut fuga? Similem Deo fieri 41. Si ergo
Deo quanto similior, tanto fit quisque propinquior: nulla est ab illo alia longinquitas quam eius
dissimilitudo. Incorporali vero illi aeterno et incommutabili tanto est anima hominis dissimilior,
quanto rerum temporalium mutabiliumque cupidior. Hoc ut sanetur, quoniam immortali puritati,
quae in summo est, ea quae in imo sunt mortalia et immunda convenire non possunt, opus est
quidem mediatore; non tamen tali, qui corpus quidem habeat immortale propinquum summis,
animum autem morbidum similem infimis (quo morbo nobis invideat potius ne sanemur, quam
adiuvet ut sanemur); sed tali, qui nobis infimis ex corporis mortalitate coaptatus immortali spiritus
iustitia, per quam non locorum distantia, sed similitudinis excellentia mansit in summis, mundandis
liberandisque nobis vere divinum praebeat adiutorium. Qui profecto incontaminabilis Deus absit ut
contaminationem timeret ex homine quo indutus est, aut ex hominibus inter quos in homine
conversatus est. Non enim parva sunt haec interim duo, quae salubriter sua incarnatione
monstravit, nec carne posse contaminari veram divinitatem, nec ideo putandos daemones nobis
esse meliores, quia non habent carnem. Hic est, sicut eum sancta Scriptura praedicat, Mediator Dei
et hominum, homo Christus Iesus 42, de cuius et divinitate, qua Patri est semper aequalis, et

140

