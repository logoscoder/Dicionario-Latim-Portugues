excellens vivo adhuc praeceptore in suam haeresim congregasset, post mortem vero Platonis
Speusippus, sororis eius filius, et Xenocrates, dilectus eius discipulus, in scholam eius, quae
Academia vocabatur, eidem successissent atque ob hoc et ipsi et eorum successores Academici
appellarentur, recentiores tamen philosophi nobilissimi, quibus Plato sectandus placuit, noluerint se
dici Peripateticos aut Academicos, sed Platonicos. Ex quibus sunt valde nobilitati Graeci Plotinus,
Iamblichus, Porphyrius; in utraque autem lingua, id est et Graeca et Latina, Apuleius Afer exstitit
Platonicus nobilis. Sed hi omnes et ceteri eius modi et ipse Plato diis plurimis esse sacra facienda
putaverunt.
Quid de daemonibus senserit Apuleius (13-22)

Boni an etiam mali dii sint.
13. Quamquam ergo a nobis et in aliis multis rebus magnisque dissentiant, in hoc tamen, quod
modo posui, quia neque parva res est et inde nunc quaestio est, primum ab eis quaero, quibus diis
istum cultum exhibendum arbitrentur, utrum bonis an malis an et bonis et malis. Sed habemus
sententiam Platonis dicentis omnes deos bonos esse nec esse omnino ullum deorum malum 42.
Consequens est igitur, ut bonis haec exhibenda intellegantur; tunc enim diis exhibentur, quoniam
nec dii erunt, si boni non erunt. Hoc si ita est, (nam de diis quid aliud decet credere)? Illa profecto
vacuatur opinio, qua nonnulli putant deos malos sacris placandos esse, ne laedant, bonos autem, ut
adiuvent, invocandos 43. Mali enim nulli sunt dii; bonis porro debitus, ut dicunt, honor sacrorum est
deferendus. Qui sunt ergo illi, qui ludos scaenicos amant eosque divinis rebus adiungi et suis
honoribus flagitant exhiberi? Quorum vis non eos indicat nullos, sed iste affectus nimirum indicat
malos. Quid enim de ludis scaenicis Plato senserit, notum est, cum poetas ipsos, quod tam indigna
deorum maiestate atque bonitate carmina composuerint, censet civitate pellendos 44. Qui sunt
igitur isti dii, qui de scaenicis ludis cum ipso Platone contendunt? Ille quippe non patitur deos falsis
criminibus infamari; isti eisdem criminibus suos honores celebrari iubent. Denique isti cum eosdem
ludos instaurari praeciperent, poscentes turpia etiam maligna gesserunt, Tito Latinio auferentes
filium et immittentes morbum, quod eorum abnuisset imperium, eumque morbum retrahentes, cum
iussa complesset 45; iste autem illos nec tam malos timendos putat, sed suae sententiae robur
constantissime retinens omnes poetarum sacrilegas nugas, quibus illi immunditiae societate
oblectantur, a populo bene instituto removere non dubitat. Hunc autem Platonem, quod iam in
secundo libro commemoravi 46, inter semideos Labeo ponit. Qui Labeo numina mala victimis
cruentis atque huius modi supplicationibus placari existimat, bona vero ludis et talibus quasi ad
laetitiam pertinentibus rebus 47. Quid est ergo quod semideus Plato non semideis, sed deis, et hoc
bonis, illa oblectamenta, quia iudicat turpia, tam constanter audet auferre? Qui sane dii refellunt
sententiam Labeonis; nam, se in Latinio non lascivos tantum atque ludibundos, sed etiam saevos
terribilesque monstrarunt. Exponant ergo nobis ista Platonici, qui omnes deos secundum auctoris
sui sententiam bonos et honestos et virtutibus sapientium socios esse arbitrantur aliterque de ullo
deorum sentiri nefas habent. Exponimus, inquiunt. Attente igitur audiamus.

Quae platonicorum fuerit doctrina de daemonibus.
14. 1. Omnium, inquiunt, animalium, in quibus est anima rationalis, tripartita divisio est, in deos,
homines, daemones. Dii excelsissimum locum tenent, homines infimum daemones medium. Nam
deorum sedes in caelo est, hominum in terra, in aere daemonum. Sicut eis diversa dignitas est
locorum, ita etiam naturarum. Proinde dii sunt hominibus daemonibusque potiores; homines vero
infra deos et daemones constituti sunt, ut elementorum ordine, sic differentia meritorum.
Daemones igitur medii, quem ad modum diis, quibus inferius habitant, postponendi, ita hominibus,
quibus superius, praeferendi sunt. Habent enim cum diis communem immortalitatem corporum,
animorum autem cum hominibus passiones. Quapropter non est mirum, inquiunt 48, si etiam
ludorum obscenitatibus et poetarum figmentis delectantur, quando quidem humanis capiuntur
affectibus, a quibus dii longe absunt et modis omnibus alieni sunt. Ex quo colligitur, Platonem
poetica detestando et prohibendo figmenta non deos, qui omnes boni et excelsi sunt, privasse
ludorum scaenicorum voluptate, sed daemones.

Quid Apuleius disserat De deo Socratis.
14. 2. Haec si ita sunt (quae licet apud alios quoque reperiantur, Apuleius tamen Platonicus
Madaurensis de hac re sola unum scripsit librum, cuius esse titulum voluit De deo Socratis, ubi
disserit et exponit, ex quo genere numinum Socrates habebat adiunctum et amicitia quadam
conciliatum, a quo perhibetur solitus admoneri, ut desisteret ab agendo, quando id quod agere
volebat, non prospere fuerat eventurum; dicit enim apertissime et copiosissime asserit non illum

122

