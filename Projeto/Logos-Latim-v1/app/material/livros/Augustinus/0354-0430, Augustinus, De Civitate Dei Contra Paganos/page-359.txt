potiusve distulerat: Et exhibuit mortuos mare, qui in eo erant, et mors et infernus reddiderunt
mortuos, quos in se habebant 122. Hoc procul dubio prius factum est, quam essent mortui iudicati;
et tamen illud prius dictum est. Hoc est ergo quod dixi, recapitulando eum ad id redisse quod
intermiserat. Nunc autem ordinem tenuit, atque ut explicaretur ipse ordo, commodius etiam de
iudicatis mortuis, quod iam dixerat, suo repetivit loco. Cum enim dixisset: Et exhibuit mortuos
mare, qui in eo erant, et mors et infernus reddiderunt mortuos, quos in se habebant; mox addidit
quod paulo ante posuerat: Et iudicati sunt singuli secundum facta sua 123. Hoc est enim quod supra
dixerat: Et iudicati sunt mortui secundum facta sua.

Quid sint mare et inferi in resurrectione.
15. Sed qui sunt mortui, quos exhibuit mare, qui in eo erant? Neque enim qui in mari moriuntur,
non sunt in inferno, aut corpora eorum servantur in mari, aut, quod est absurdius, mare habebat
bonos mortuos et infernus malos. Quis hoc putaverit? Sed profecto convenienter quidam hoc loco
mare pro isto saeculo positum accipiunt. Cum ergo et quos hic inveniet Christus in corpore
constitutos simul significaret cum eis, qui resurrecturi sunt, iudicandos, etiam ipsos mortuos
appellavit, et bonos, quibus dicitur: Mortui enim estis, et vita vestra abscondita est cum Christo in
Deo 124, et malos, de quibus dicitur: Sine mortuos sepelire mortuos suos 125. Possunt mortui etiam
propter hoc dici, quod mortalia gerunt corpora; unde Apostolus: Corpus quidem, inquit, mortuum
est propter peccatum; spiritus autem vita est propter iustitiam 126, utrumque in homine vivente
atque in hoc corpore constituto esse demonstrans, et corpus mortuum et spiritum vitam. Nec
tamen dixit corpus mortale, sed mortuum, quamvis eadem paulo post etiam mortalia corpora 127,
sicut usitatius vocantur, appellet. Hos ergo mortuos exhibuit mare, qui in eo erant, id est, exhibuit
homines hoc saeculum, quicumque in eo erant, quia nondum obierant. Et mors et infernus, inquit,
reddiderunt mortuos, quos in se habebant 128. Mare exhibuit, quia, sicut inventi sunt, adfuerunt;
mors vero et infernus reddiderunt, quoniam vitae, de qua iam exierant, revocarunt. Nec frustra
fortasse non satis fuit ut diceret mors aut infernus, sed utrumque dictum est; mors propter bonos,
qui tantummodo mortem perpeti potuerunt, non et infernum; infernus autem propter malos, qui
etiam poenas apud inferos pendunt. Si enim non absurde credi videtur antiquos etiam sanctos, qui
venturi Christi tenuerunt fidem, locis quidem a tormentis impiorum remotissimis, sed apud inferos
fuisse, donec eos inde Christi sanguis et ad ea loca descensus erueret, profecto deinceps boni
fideles effuso illo pretio iam redempti prorsus inferos nesciunt, donec etiam receptis corporibus
bona recipiant, quae merentur. Cum autem dixisset: Et iudicati sunt singuli secundum facta sua,
beviter subiecit, quemadmodum fuerint iudicati: Et mors et infernus, inquit, missi sunt in stagnum
ignis 129, his nominibus significans diabolum, quoniam mortis est auctor infernarumque poenarum,
universamque simul daemonum societatem. Hoc est enim quod supra evidentius praeoccupando
iam dixerat: Et diabolus, qui seducebat eos, missus est in stagnum ignis et sulphuris 130. Quod vero
ibi obscurius adiunxerat dicens: Quo et bestia et pseudopropheta 131, hic apertius: Et qui non sunt,
inquit, inventi in libro vitae scripti, missi sunt in stagnum ignis 132. Non Deum liber iste
commemorat, ne oblivione fallatur; sed praedestinationem significat eorum, quibus aeterna dabitur
vita. Neque enim nescit eos Deus et in hoc libro legitur, ut sciat; sed potius ipsa eius praescientia
de illis, quae falli non potest, liber est vitae, in quo sunt scripti, id est, ante praecogniti.

Novum caelum et nova terra erunt.
16. Finito autem iudicio, quo praenuntiavit iudicandos malos, restat ut etiam de bonis dicat. Iam
enim explicavit quod breviter a Domino dictum est: Sic ibunt isti in supplicium aeternum; sequitur
ut explicet, quod etiam ibi connectitur: Iusti autem in vitam aeternam 133. Et vidi, inquit, caelum
novum et terram novam. Nam primum caelum et terra recesserunt, et mare iam non est 134. Isto
fiet ordine, quod superius praeoccupando iam dixit, vidisse se super thronum sedentem, cuius a
facie fugit caelum et terra 135. Iudicatis quippe his, qui scripti non sunt in libro vitae, et in aeternum
ignem missis (qui ignis cuiusmodi et in qua mundi vel rerum parte futurus sit, hominem scire
arbitror neminem, nisi forte cui Spiritus divinus ostendit 136), tunc figura huius mundi mundanorum
ignium conflagratione praeteribit, sicut factum est mundanarum aquarum inundatione diluvium. Illa
itaque, ut dixi, conflagratione mundana elementorum corruptibilium qualitates, quae corporibus
nostris corruptibilibus congruebant, ardendo penitus interibunt, atque ipsa substantia eas qualitates
habebit, quae corporibus immortalibus mirabili mutatione conveniant; ut scilicet mundus in melius
innovatus apte accommodetur hominibus etiam carne in melius innovatis. Quod autem ait: Et mare
iam non est; utrum maximo illo ardore siccetur an et ipsum vertatur in melius, non facile dixerim.
Caelum quippe novum et terram novam futuram legimus, de mari autem novo aliquid me uspiam
legisse non recolo; nisi quod in hoc eodem libro reperitur: Tamquam mare vitreum simile
crystallo 137. Sed tunc non de isto fine saeculi loquebatur, nec proprie dixisse videtur mare, sed
tamquam mare. Quamvis et nunc, sicut amat prophetica locutio propriis verbis translata miscere ac

359

