quam in illa sunt, ut sic ostendatur quid omnibus deberetur. Quod si omnibus redderetur, iustitiam
vindicantis iuste nemo reprehenderet; quia vero tam multi exinde liberantur, est unde agantur
maximae gratiae gratuito muneri liberantis.
Purgatoriae sunt poenae in vita et post mortem (13-16)

Platonici purgatorias putant omnes poenas.
13. Platonici quidem, quamvis impunita nulla velint esse peccata, tamen omnes poenas
emendationi adhiberi putant, vel humanis inflictas legibus vel divinis, sive in hac vita sive post
mortem, si aut parcatur hic cuique aut ita plectatur ut hic non corrigatur. Hinc est Maronis illa
sententia, ubi, cum dixisset de terrenis corporibus moribundisque membris, quod animae
Hinc metuunt cupiuntque, dolent gaudentque,
nec auras
Suspiciunt, clausae tenebris et carcere caeco,
secutus adiunxit atque ait:
Quin et supremo cum lumine vita reliquit
(id est cum die novissimo reliquit eas ista vita),
Non tamen (inquit) omne malum miseris, nec
funditus omnes
Corporeae excedunt pestes, penitusque necesse est
Multa diu concreta modis inolescere miris.
Ergo exercentur poenis veterumque malorum
Supplicia expendunt; aliae panduntur inanes
Suspensae ad ventos, aliis sub gurgite vasto
Infectum eluitur scelus aut exuritur igni 55.
Qui hoc opinantur, nullas poenas nisi purgatorias volunt esse post mortem, ut, quoniam terris
superiora sunt elementa aqua, aer, ignis, ex aliquo istorum mundetur per expiatorias poenas, quod
terrena contagione contractum est. Aer quippe accipitur in eo quod ait: Suspensae ad ventos; aqua
in eo quod ait: Sub gurgite vasto; ignis autem suo nomine expressus est, cum dixit: Aut exuritur
igni. Nos vero etiam in hac quidem mortali vita esse quasdam poenas purgatorias confitemur, non
quibus affliguntur, quorum vita vel non inde fit melior vel potius inde fit peior; sed illis sunt
purgatoriae, qui eis coherciti corriguntur. Ceterae omnes poenae, sive temporariae sive
sempiternae, sicut unusquisque divina providentia tractandus est, inferuntur vel pro peccatis sive
praeteritis sive in quibus adhuc vivit ille qui plectitur, vel pro exercendis declarandisque virtutibus
per homines et angelos seu bonos seu malos. Nam etsi quisque mali aliquid alterius improbitate vel
errore patiatur, peccat quidem homo, qui vel ignorantia vel iniustitia cuiquam mali aliquid facit; sed
non peccat Deus, qui iusto, quamvis occulto, iudicio fieri sinit. Sed temporarias poenas alii in hac
vita tantum, alii post mortem, alii et nunc et tunc, verum tamen ante iudicium illud severissimum
novissimumque patiuntur. Non autem omnes veniunt in sempiternas poenas, quae post illud
iudicium sunt futurae, qui post mortem sustinent temporales. Nam quibusdam, quod in isto non
remittitur, remitti in futuro saeculo 56, id est, ne futuri saeculi aeterno supplicio puniantur, iam
supra diximus.

Et in vita infantes quoque poenas luunt.
14. Rarissimi sunt autem qui nullas in hac vita, sed tantum post eam poenas luunt. Fuisse tamen
aliquos, qui usque ad decrepitam senectutem ne levissimam quidem febriculam senserint
quietamque duxerint vitam, et ipsi novimus et audivimus; quamquam vita ipsa mortalium tota
poena sit, quia tota temptatio est, sicut sacrae Litterae personant, ubi scriptum est: Numquid non
temptatio est vita humana super terram? 57. Non enim parva poena est ipsa insipientia vel
imperitia, quae usque adeo fugienda merito iudicatur, ut per poenas doloribus plenas pueri
cogantur quaeque artificia vel litteras discere; ipsumque discere, ad quod poenis adiguntur, tam
poenale est eis, ut nonnumquam ipsas poenas, per quas compelluntur discere, malint ferre quam
discere. Quis autem non exhorreat et mori eligat, si ei proponatur aut mors perpetienda aut rursus
infantia? Quae quidem quod non a risu, sed a fletu orditur hanc lucem, quid malorum ingressa sit
nesciens prophetat quodam modo. Solum, quando natus est, ferunt risisse Zoroastrem 58, nec ei
boni aliquid monstrosus risus ille portendit. Nam magicarum artium fuisse perhibetur inventor; quae
quidem illi nec ad praesentis vitae vanam felicitatem contra suos inimicos prodesse potuerunt; a
Nino quippe rege Assyriorum, cum esset ipse Bactrianorum, bello superatus est 59. Prorsus quod
scriptum est: Grave iugum super filios Adam a die exitus de ventre matris eorum usque in diem
sepulturae in matrem omnium 60, usque adeo impleri necesse est, ut ipsi parvuli per lavacrum
regenerationis ab originalis peccati, quo solo tenebantur, vinculo iam soluti mala multa patientes
nonnulli et incursus spirituum malignorum aliquando patiantur. Quae quidem passio absit ut eis

384

