quam trecentos cuidam prophetae, qui etiam facta eius futura praedixit, cum suo nomine revelatus
est 162.

Quid de praenuntiatione Psalmorum praeludatur.
15. Nunc iam expectari a me video, ut hoc loco libri huius aperiam quid in Psalmis David de Domino
Iesu Christo vel eius Ecclesia prophetaverit. Ego autem ut hoc non faciam, sicut videtur ipsa
exspectatio postulare (quamvis iam in uno fecerim), copia quam inopia magis impedior. Omnia
enim ponere vitandae prolixitatis causa prohibeor; vereor autem ne, cum aliqua elegero, multis, qui
ea noverunt, videar magis necessaria praeterisse; deinde, quia testimonium, quod profertur, de
contextione totius Psalmi debet habere suffragium, ut certe nihil sit quod ei refragetur, si non
omnia suffragantur, ne more centonum ad rem, quam volumus, tamquam versiculos decerpere
videamur, velut de grandi carmine, quod non de re illa, sed de alia longeque diversa reperiatur esse
conscriptum. Hoc autem ut in quocumque Psalmo possit ostendi, exponendus est totus; quod
quanti operis sit et aliorum et nostra volumina, in quibus hoc fecimus, satis indicant. Legat ergo illa,
qui voluerit et potuerit; inveniet quot et quanta rex David idemque propheta de Christo et eius
Ecclesia prophetaverit, de rege scilicet et civitate quam condidit.

In prima parte Psalmi 44 Christus rex...
16. 1. Quamlibet enim de quacumque re propriae sint atque manifestae propheticae locutiones,
necesse est ut eis etiam tropicae misceantur; quae maxime propter tardiores ingerunt doctoribus
laboriosum disputandi exponendique negotium. Quaedam tamen Christum et Ecclesiam ipsa prima
facie, mox ut dicuntur, ostendunt; etsi ex otio restant exponenda, quae in eis minus intelleguntur;
quale illud est in eodem Psalmorum libro: Eructavit cor meum verbum bonum, dico ego opera mea
regi. Lingua mea calamus scribae velociter scribentis. Speciosus forma prae filiis hominum; diffusa
est gratia in labiis tuis, propterea benedixit te Deus in aeternum. Accingere gladio tuo circa femur,
potentissime. Specie tua et pulchritudine tua, intende, prospere procede et regna propter veritatem
et mansuetudinem et iustitiam, et deducet te mirabiliter dextera tua. Sagittae tuae acutae,
potentissime, populi sub te cadent, in corda inimicorum regis. Sedes tua, Deus, in saecula
saeculorum, virga directionis virga regni tui. Dilexisti iustitiam et odio habuisti iniquitatem;
propterea unxit te Deus, Deus tuus oelo exsultationis tuae prae participibus tuis. Myrra et gutta et
casia a vestimentis tuis, a domibus eburneis; ex quibus te delectaverunt filiae regum in honore
tuo 163. Quis non hic Christum, quem praedicamus et in quem credimus, quamlibet sit tardus,
agnoscat, cum audiat Deum, cuius sedes est in saecula saeculorum, et unctum a Deo, utique sicut
unguit Deus, non visibili, sed spiritali atque intellegibili chrismate? Quis enim tam rudis est in hac
religione vel tam surdus adversus eius famam longe lateque diffusam, ut Christum a chrismate, hoc
est ab unctione appellatum esse non noverit? Agnito autem rege Christo, iam cetera, quae hic
tropice dicta sunt, quomodo sit speciosus forma prae filiis hominum, quadam tanto magis amanda
atque miranda, quanto minus corporea pulchritudine, quis gladius eius, quae sagittae, et cetera isto
modo non proprie, sed tropice posita iam subditus ei, qui regnat propter veritatem et
mansuetudinem et iustitiam, inquirat ex otio.

... in secunda Ecclesia regina praefiguratur.
16. 2. Deinde aspiciat eius Ecclesiam tanto viro suo spiritali conubio et divino amore coniunctam,
de qua dicitur in his quae sequuntur: Astitit regina a dextris tuis in vestitu deaurato, circumamicta
varietate. Audi, filia, et vide et inclina aurem tuam, et obliviscere populum tuum et domum patris
tui; quoniam concupivit rex speciem tuam, quia ipse est Deus tuus. Et adorabunt eum filiae Tyri in
muneribus; vultum tuum deprecabuntur divites plebis. Omnis gloria eius filiae regis intrinsecus, in
fimbriis aureis circumamicta varietate. Afferuntur regi virgines post eam, proximae eius afferentur
tibi. Afferentur in laetitia et exsultatione; adducentur in templum regis. Pro patribus tuis nati sunt
tibi filii; constitues eos principes super omnem terram. Memores erunt nominis tui in omni
generatione et generatione. Propterea populi confitebuntur tibi in aeternum et in saeculum
saeculi 164. Non opinor quemquam ita desipere, ut hic aliquam mulierculam praedicari credat atque
describi; coniugem videlicet illius, cui dictum est: Sedes tua, Deus, in saecula saeculorum; virga
directionis virga regni tui. Dilexisti iustitiam et odio habuisti iniquitatem; propterea unxit te Deus,
Deus tuus oleo exsultationis prae participibus tuis; Christum utique prae Christianis. Hi sunt enim
participes eius, ex quorum in omnibus gentibus unitate atque concordia fit ista regina, sicut in alio
Psalmo de illa dicitur: Civitas regis magni 165. Ipsa est Sion spiritaliter; quod nomen latine
interpretatum Speculatio est 166; speculatur enim futuri saeculi magnum bonum, quoniam illuc
dirigitur eius intentio. Ipsa est et Ierusalem eodem modo spiritaliter, unde multa iam diximus 167.
Eius inimica est civitas diaboli Babylon, quae Confusio interpretatur; ex qua tamen Babylone regina

290

