sermonem omnia cogitata enuntiantur) 36 si ergo Mercurius ipse sermo est, etiam ipsis
confitentibus deus non est. Sed cum sibi deos faciunt eos, qui nec daemones sunt, immundis
supplicando spiritibus possidentur ab eis, qui non dii, sed daemones sunt. Item quia nec Marti
aliquod elementum vel partem mundi invenire potuerunt, ubi ageret opera qualiacumque naturae,
deum belli esse dixerunt 37, quod opus est hominum et optabilius non est. Si ergo pacem
perpetuam Felicitas daret, Mars quid ageret non haberet. Si autem ipsum bellum est Mars, sicut
sermo Mercurius: utinam quam manifestum est, quod non sit deus, tam non sit et bellum, quod vel
falso vocetur deus.

An dii etiam sidera sint.
15. Nisi forte illae stellae sunt hi dii, quas eorum appellavere nominibus. Nam stellam quandam
vocant Mercurium, quandam itidem Martem. Sed ibi est et illa quam vocant Iovem, et tamen eis
mundus est Iovis; ibi quam vocant Saturnum, et tamen ei praeterea dant non parvam substantiam,
omnium videlicet seminum; ibi est et illa omnium clarissima, quae ab eis appellatur Venus, et
tamen eamdem Venerem esse etiam Lunam volunt 38; quamvis de illo fulgentissimo sidere apud
eos tamquam de malo aureo Iuno Venusque contendant 39. Luciferum enim quidam Veneris,
quidam dicunt esse Iunonis; sed, ut solet, Venus vincit. Nam multo plures eam stellam Veneri
tribuunt, ita ut vix eorum quisquam reperiatur, qui aliud opinetur 40. Quis autem non rideat, cum
regem omnium Iovem dicant, quod stella eius ab stella Veneris tanta vincitur claritate? Tanto enim
esse debuit ceteris illa fulgentior, quanto est ipse potentior. Respondent ideo sic videri, quia illa,
quae putatur obscurior, superior est atque a terris longe remotior. Si ergo superiorem locum maior
dignitas meruit, quare Saturnus ibi est Iove superior? An vanitas fabulae, quae regem Iovem facit,
non potuit usque ad sidera pervenire, et quod non valuit Saturnus in regno suo neque in Capitolio,
saltem obtinere est permissus in caelo 41? Quare autem Ianus non accepit aliquam stellam? Si
<propterea>, quia mundus est et omnes in illo sunt: et Iovis mundus est et habet tamen. An iste
causam suam composuit ut potuit et pro una stella, quam non habet inter sidera, tot facies accepit
in terra? Deinde si propter solas stellas Mercurium et Martem partes mundi putant, ut eos deos
habere possint, quia utique sermo et bellum non sunt partes mundi, sed actus hominum: cur Arieti
et Tauro et Cancro et Scorpio<ni> ceterisque huius modi, quae caelestia signa numerant et stellis
non singulis, sed singula pluribus constant superiusque istis in summo caelo perhibent collocata 42,
ubi constantior motus inerrabilem meatum sideribus praebet, nullas aras, nulla sacra, nulla templa
fecerunt, nec deos, non dico inter hos selectos, sed ne inter illos quidem quasi plebeios habuerunt?

Quae sit physica ratio ceterorum deorum selectorum.
16. Apollinem quamvis divinatorem et medicum velint, tamen ut in aliqua parte mundi statuerent,
ipsum etiam solem esse dixerunt, Dianamque germanam eius similiter lunam et viarum praesidem
(unde et virginem volunt, quod via nihil pariat), et ideo ambos sagittas habere, quod ipsa duo
sidera de caelo radios terras usque pertendant 43. Vulcanum volunt ignem mundi, Neptunum aquas
mundi, Ditem patrem, hoc est Orcum, terrenam et infimam partem mundi 44. Liberum et Cererem
praeponunt seminibus, vel illum masculinis, illam feminis; vel illum liquori, illam vero ariditati
seminum 45. Et hoc utique totum refertur ad mundum, id est ad Iovem, qui propterea dictus est
progenitor genetrixque quod omnia semina ex se emitteret et in se reciperet. Quando quidem
etiam Matrem Magnam eamdem Cererem volunt, quam nihil aliud dicunt esse quam terram,
eamque perhibent et Iunonem, et ideo ei secundas causas rerum tribuunt 46, cum tamen Iovi sit
dictum progenitor genetrixque deum, quia secundum eos totus ipse mundus est Iovis. Minervam
etiam, quia eam humanis artibus praeposuerunt nec invenerunt vel stellam, ubi eam ponerent,
eamdem vel summum aethera vel etiam lunam esse dixerunt 47. Vestam quoque ipsam propterea
dearum maximam putaverunt, quod ipsa sit terra, quamvis ignem mundi leviorem, qui pertinet ad
usus hominum faciles, non violentiorem, qualis Vulcani est 48, ei deputandum esse crediderunt. Ac
per hoc omnes istos selectos deos hunc esse mundum volunt, in quibusdam universum, in
quibusdam partes eius; universum sicut Iovem, partes eius, ut Genium, ut Matrem Magnam, ut
Solem et Lunam, vel potius Apollinem et Dianam. Et aliquando unum deum res plures, aliquando
unam rem deos plures faciunt. Nam unus deus res plures sunt, sicut ipse Iuppiter; et mundus enim
totus Iuppiter, et solum caelum Iuppiter, et sola stella Iuppiter habetur et dicitur; itemque Iuno
secundarum causarum domina et Iuno aer et Iuno terra et, si Venerem vinceret, Iuno stella.
Similiter Minerva summus aether et Minerva itidem luna, quam esse in aetheris infimo limite
existimant. Unam vero rem deos plures ita faciunt: et Ianus est mundus et Iuppiter; sic et Iuno est
terra et Mater Magna et Ceres.

Incerte Varro rationes physicas explicat.
106

