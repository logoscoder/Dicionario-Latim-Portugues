plurima, quae quanto magis mirabilia confitemur, tanto cautius vitare debemus; sed ad hoc, unde
nunc agimus, nobis etiam ipsa proficiunt. Si enim haec immundi daemones possunt, quanto
potentiores sunt sancti angeli, quanto potentior his omnibus Deus, qui tantorum miraculorum
effectores etiam ipsos angelos fecit!

... et ad humanas artes.
6. 2. Quam ob rem si tot et tanta mirifica, quae
appellant, Dei creatura utentibus
humanis artibus fiunt, ut ea qui nesciunt opinentur esse divina (unde factum est, ut in quodam
templo lapidibus magnetibus in solo et camera proportione magnitudinis positis simulacrum
ferreum aeris illius medio inter utrumque lapidem ignorantibus, quid sursum esset ac deorsum,
quasi numinis potestate penderet 28; quale aliquid etiam in illa lucerna Veneris de lapide asbesto ab
artifice fieri potuisse iam diximus); si magorum opera, quos nostra Scriptura veneficos et
incantatores vocat, in tantum daemones extollere potuerunt, ut congruere hominum sensibus sibi
nobilis poeta videretur, de quadam femina, quae tali arte polleret, dicens:
Haec se carminibus promittit solvere mentes
Quas velit, ast aliis duras immittere curas,
Sistere aquam fluviis et vertere sidera retro;
Nocturnosque ciet manes: mugire videbis
Sub pedibus terram et descendere montibus ornos 29;
quanto magis Deus potens est facere quae infidelibus sunt incredibilia, sed illius facilia potestati;
quando quidem ipse lapidum aliarumque vim rerum et hominum ingenia, qui ea miris utuntur
modis, angelicasque naturas omnibus terrenis potentiores animantibus condidit, universa mirabilia
mirabili vincente virtute et operandi, iubendi, sinendique sapientia, utens omnibus tam mirabiliter,
quam creavit.

Multae dantur explicationes.
7. 1. Cur itaque facere non possit Deus, ut et resurgant corpora mortuorum et igne aeterno
crucientur corpora damnatorum, qui fecit mundum in caelo, in terra, in aere, in aquis,
innumerabilibus miraculis plenum, cum sit omnibus quibus plenus est procul dubio maius et
excellentius etiam mundus ipse miraculum? Sed isti, cum quibus vel contra quos agimus, qui et
Deum esse credunt, a quo factus est mundus, et deos ab illo factos, per quos ab illo administratur
mundus, et miraculorum effectrices sive spontaneorum sive cultu et ritu quolibet impetratorum sive
etiam magicorum mundanas vel non negant vel insuper et praedicant potestates, quando eis rerum
vim mirabilem proponimus aliarum, quae nec animalia sunt rationalia nec ulla ratione praediti
spiritus, sicut sunt ea, quorum pauca commemoravimus, respondere adsolent: "Vis est ista naturae,
natura eorum sic sese habet, propriarum sunt istae efficaciae naturarum". Tota itaque ratio est, cur
Agrigentinum salem flamma fluere faciat, aqua crepitare, quia haec est natura eius. At hoc esse
potius contra naturam videtur, quae non igni, sed aquae dedit salem solvere, torrere autem igni,
non aquae. Sed ista, inquiunt, salis huius naturalis est vis, ut his contraria patiatur. Haec igitur ratio
redditur et de illo fonte Garamantico, ubi una vena friget diebus, noctibus fervet, vi utraque
molesta tangentibus; haec et de illo alio, qui cum sit contrectantibus frigidus et facem sicut alii
fontes exstinguat accensam, dissimiliter tamen atque mirabiliter idem ipse accendit exstinctam;
haec et de lapide asbesto, qui cum ignem nullum habeat proprium, accepto tamen sic ardet alieno,
ut non possit exstingui; haec de ceteris, quae piget retexere, quibus licet vis insolita contra
naturam inesse videatur, alia tamen de illis non redditur ratio, nisi ut dicatur hanc eorum esse
naturam. Brevis sane ista est ratio, fateor, sufficiensque responsio. Sed cum Deus auctor sit
naturarum omnium, cur nolunt fortiorem nos reddere rationem, quando aliquid velut impossibile
nolunt credere eisque redditionem rationis poscentibus respondemus hanc esse voluntatem
omnipotentis Dei? qui certe non ob aliud vocatur omnipotens, nisi quoniam quidquid vult potest, qui
potuit creare tam multa, quae nisi ostenderentur aut a credendis hodieque dicerentur testibus,
profecto impossibilia putarentur, non solum quae ignotissima apud nos, verum etiam quae
notissima posui. Illa enim quae [apud nos] praeter eos, quorum de his libros legimus, non habent
testem et ab eis conscripta sunt, qui non sunt divinitus docti atque humanitus falli forte potuerunt,
licet cuique sine recta reprehensione non credere.

Nostra explicatio est Dei potestas.
7. 2. Nam nec ego volo temere credi cuncta quae posui, quia nec a me ipso ita creduntur, tamquam
nulla de illis sit in mea cogitatione dubitatio, exceptis his, quae vel ipse sum expertus et cuivis
facile est experiri; sicut de calce, quod fervet in aqua, in oleo frigida est; de magnete lapide, quod
nescio qua sorbitione insensibili stipulam non moveat et ferrum rapiat; de carne non putescente

379

