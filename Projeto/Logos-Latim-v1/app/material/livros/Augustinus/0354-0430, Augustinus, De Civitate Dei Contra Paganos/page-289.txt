dicitur: Fiat, fiat. Illius enim spei est confirmatio verbi huius iteratio. Hoc ergo intellegens David ait
in secundo Regnorum libro, unde ad istum Psalmum digressi sumus: Et locutus es pro domo servi
tui in longinquum 147. Ideo autem post paululum ait: Nunc incipe et benedic domum servi tui usque
in aeternum 148, et cetera; quia tunc geniturus erat filium, ex quo progenies eius duceretur ad
Christum, per quem futura erat domus eius aeterna eademque domus Dei. Domus enim David
propter genus David; domus autem Dei eadem ipsa propter templum Dei de hominibus factum, non
de lapidibus, ubi habitet in aeternum populus cum Deo et in Deo suo, et Deus cum populo atque in
populo suo; ita ut Deus sit implens populum suum, et populus plenus Deo suo, cum Deus erit omnia
in omnibus 149, ipse in pace praemium, qui virtus in bello. Ideo cum in verbis Nathan dictum sit: Et
nuntiabit tibi Dominus, quoniam domum aedificabis ipsi 150, postea dictum est in verbis David:
Quoniam tu Dominus omnipotens Deus Israel, revelasti aurem servi tui dicens: Domum aedificabo
tibi 151. Hanc enim domum et nos aedificamus bene vivendo, et Deus ut bene vivamus opitulando;
quia nisi Dominus aedificaverit domum, in vanum laboraverunt aedificantes eam 152. Cuius domus
cum venerit ultima dedicatio, tunc fiet illud, quod hic per Nathan locutus est Deus dicens: Et ponam
locum populo meo Israel, et plantabo illum, et inhabitabit seorsum, et non sollicitus erit ultra, et
non apponet filius iniquitatis humiliare eum, sicut ab initio a diebus quibus constitui iudices super
populum meum Israel 153.

Quae vera sit pax.
13. Hoc tam magnum bonum quisquis in hoc saeculo et in hac terra sperat, insipienter sapit. An
quispiam putabit in pace regni Salomonis id esse completum? Pacem quippe illam Scriptura in
umbra futuri excellenti praedicatione commendat. Sed huic suspicioni vigilanter occursum est, cum,
posteaquam dictum est: Et non apponet filius iniquitatis humiliare eum, continuo subiunctum est:
Sicut ab initio a diebus quibus constitui iudices super populum meum Israel 154. Iudices namque,
priusquam Reges ibi esse coepissent, super illum populum fuerant constituti, ex quo terram
promissionis accepit. Et utique humiliabat eum filius iniquitatis, hoc est hostis alienigena, per
intervalla temporum, quibus leguntur paces alternasse cum bellis 155; et inveniuntur illic pacis
tempora prolixiora quam Salomon habuit, qui quadraginta regnavit annos 156; nam sub eo iudice,
qui est appellatus Aod, octoginta anni pacis fuerunt 157. Absit ergo ut Salomonis tempora in hac
promissione praedicta esse credantur; multo minus itaque cuiuslibet regis alterius. Non enim
quisquam eorum in tanta, quanta ille, pace regnavit; nec umquam omnino gens illa ita regnum
tenuit, ut sollicita non fuerit ne hostibus subderetur; quia in tanta mutabilitate rerum humanarum
nulli aliquando populo concessa est tanta securitas, ut huic vitae hostiles non formidaret incursus.
Locus ergo iste, qui promittitur tam pacatae ac securae habitationis, aeternus est aeternisque
debetur in matre Ierusalem libera, ubi erit veraciter populus Israel; hoc enim nomen interpretatur
Videns Deum 158; cuius praemii desiderio pia per fidem vita in hac aerumnosa peregrinatione
ducenda est.

An David omnium Psalmorum auctor fuerit.
14. Procurrente igitur per tempora civitate Dei, primo in umbra futuri, in terrena scilicet Ierusalem,
regnavit David. Erat autem David vir in canticis eruditus, qui harmoniam musicam non vulgari
voluptate, sed fideli voluntate dilexerit eaque Deo suo, qui verus est Deus, mystica rei magnae
figuratione servierit. Diversorum enim sonorum rationabilis moderatusque concentus concordi
varietate compactam bene ordinatae civitatis insinuat unitatem. Denique omnis fere prophetia eius
in Psalmis est, quos centum quinquaginta liber continet, quem Psalmorum vocamus. In quibus
nonnulli volunt eos solos factos esse a David, qui eius nomine inscripti sunt. Sunt item qui putant
non ab eo factos, nisi qui praenotantur: Ipsius David; qui vero habent in titulis: Ipsi David, ab aliis
factos personae ipsius fuisse coaptatos. Quae opinio voce evangelica Salvatoris ipsius refutatur, ubi
ait, quod ipse David in spiritu Christum dixerit esse Dominum suum 159; quoniam Psalmus
centesimus nonus sic incipit: Dixit Dominus Domino meo: Sede a dextris meis, donec ponam
inimicos tuos scabellum pedum tuorum 160. Et certe idem Psalmus non habet in titulo: Ipsius David,
sed: Ipsi David, sicut plurimi. Mihi autem credibilius videntur existimare, qui omnes illos centum et
quinquaginta Psalmos eius operi tribuunt eumque aliquos praenotasse etiam nominibus aliorum
aliquid, quod ad rem pertineat, figurantibus, ceteros autem nullius hominis nomen in titulis habere
voluisse, sicut ei varietatis huius dispositionem, quamvis latebrosam, non tamen inanem Dominus
inspiravit. Nec movere debet ad hoc non credendum, quod nonnullorum nomina Prophetarum, qui
longe post David regis tempora fuerunt, quibusdam Psalmis in eo libro leguntur inscripta et quae ibi
dicuntur velut ab eis dici videntur 161. Neque enim non potuit propheticus spiritus prophetanti regi
David haec etiam futurorum Prophetarum nomina revelare, ut aliquid, quod eorum personae
conveniret, prophetice cantaretur; sicut rex Iosias exorturus et regnaturus post annos amplius

289

