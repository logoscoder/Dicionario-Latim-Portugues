gravissimis discordiis mores fuerunt. Nam tunc, id est inter secundum et postremum bellum
Carthaginiense, lata est etiam lex illa Voconia, ne quis heredem feminam faceret, nec unicam
filiam 94. Qua lege quid iniquius dici aut cogitari possit, ignoro. Verum tamen toto illo intervallo
duorum bellorum Punicorum tolerabilior infelicitas fuit. Bellis tantummodo foris conterebatur
exercitus, sed victoriis consolabatur; domi autem nullae, sicut alias, discordiae saeviebant. Sed
ultimo bello Punico uno impetu alterius Scipionis, qui ob hoc etiam ipse Africani cognomen invenit,
aemula imperii Romani ab stirpe deleta est, ac deinde tantis malorum aggeribus oppressa Romana
res publica, ut prosperitate ac securitate rerum, unde nimium corruptis moribus mala illa congesta
sunt, plus nocuisse monstretur tam cito eversa, quam prius nocuerat tam diu adversa Carthago.
Hoc toto tempore usque ad Caesarem Augustum, qui videtur non adhuc vel ipsorum opinione
gloriosam, sed contentiosam et exitiosam et plane iam enervem ac languidam libertatem omni
modo extorsisse Romanis et ad regale arbitrium cuncta revocasse et quasi morbida vetustate
collapsam veluti instaurasse ac renovasse rem publicam; toto ergo isto tempore omitto ex aliis
atque aliis causis etiam atque etiam bellicas clades et Numantinum foedus horrenda ignominia
maculosum; volaverant enim pulli de cavea et mancino consuli, ut aiunt, augurium malum
fecerant 95; quasi per tot annos, quibus illa exigua civitas Romanum circumsessa exercitum
afflixerat ipsique Romanae rei publicae terrori esse iam coeperat, alii contra eam alio augurio
processerunt.

Mithridate imperante Romani necantur.
22. Sed haec, inquam, omitto, quamvis illud nequaquam tacuerim, quod Mithridates rex Asiae
ubique in Asia peregrinantes cives Romanos atque innumerabili copia suis negotiis intentos uno die
occidi iussit; et factum est 96. Quam illa miserabilis rerum facies erat, subito quemque, ubicumque
fuisset inventus, in agro in via in oppido, in domo in vico, in foro, in templo in lecto, in convivio
inopinate atque impie fuisse trucidatum! Quis gemitus morientium, quae lacrimae spectantium,
fortasse etiam ferientium fuerunt! Quam dura necessitas hospitum non solum videndi nefarias illas
caedes domi suae, verum etiam perpetrandi, ab illa blanda comitate humanitatis repente mutatis
vultibus ad hostile negotium in pace peragendum, mutuis dicam omnino vulneribus, cum percussus
in corpore et percussor in animo feriretur! Num et isti omnes auguria contempserant? Num deos et
domesticos et publicos, cum de sedibus suis ad illam irremeabilem peregrinationem profecti sunt,
quos consulerent, non habebant? Hoc si ita est, non habent cur isti in hac causa de nostris
temporibus conquerantur; olim Romani haec vana contemnunt. Si autem consuluerunt,
respondeatur, quid ista profuerunt, quando per humanas dumtaxat leges nemine prohibente
licuerunt.

Quae mala fuerint bellorum civilium.
23. Sed iam illa mala breviter, quantum possumus, commemoremus, quae quanto interiora, tanto
miseriora exstiterunt: discordiae civiles vel potius inciviles, nec iam seditiones, sed etiam ipsa bella
urbana, ubi tantus sanguis effusus est, ubi partium studia non contionum dissensionibus variisque
vocibus in alterutrum, sed plane iam ferro armisque saeviebant; bella socialia, bella servilia, bella
civilia quantum Romanum cruorem fuderunt, quantam Italiae vastationem desertionemque
fecerunt! Namque antequam se adversus Romam sociale Latium commoveret, cuncta animalia
humanis usibus subdita, canes equi, asini boves, et quaeque alia pecora sub hominum dominio
fuerunt, subito efferata et domesticae lenitatis oblita relictis tectis libera vagabantur et omnem non
solum aliorum, verum etiam dominorum aversabantur accessum, non sine exitio vel periculo
audentis, si quis de proximo urgeret 97. Quanti mali signum fuit, si hoc signum fuit, quod tantum
malum fuit, si etiam signum non fuit! hoc si nostris temporibus accidisset, rabidiores istos quam sua
illi animalia pateremur.

Gracchorum seditio initium fuit bellorum civilium.
24. Initium autem civilium malorum fuit seditiones Gracchorum agrariis legibus excitatae. Volebant
enim agros populo dividere, quos nobilitas perperam possidebat. Sed iam vetustam iniquitatem
audere convellere periculosissimum, immo vero, ut res ipsa docuit, perniciosissimum fuit. Quae
funera facta sunt, cum prior Gracchus occisus est! quae etiam, cum alius frater eius non longo
interposito tempore! Neque enim legibus et ordine potestatum, sed turbis armorumque conflictibus
nobiles ignobilesque necabantur. Post Gracchi alterius interfectionem Lucius Opimius consul, qui
adversus eum intra Urbem arma commoverat eoque cum sociis oppresso et exstincto ingentem
civium stragem fecerat, cum quaestionem haberet iam iudiciaria inquisitione ceteros persequens,
tria milia hominum occidisse perhibetur 98. Ex quo intellegi potest, quantam multitudinem mortium
habere potuerit turbidus conflictus armorum, quando tantam habuit iudiciorum velut examinata

50

