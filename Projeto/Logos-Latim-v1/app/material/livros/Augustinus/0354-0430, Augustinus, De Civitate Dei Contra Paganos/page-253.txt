semine in carne natus est Christus, interpretatur Nominatus 2. Quid autem nominatius Christo,
cuius nomen ubique iam fragrat, ita ut in Cantico canticorum etiam ipsa praecedente prophetia
unguento comparetur effuso 3; in cuius domibus, id est ecclesiis, habitat gentium latitudo? Nam
Iapheth Latitudo interpretatur. Cham porro, quod interpretatur Calidus 4, medius Noe filius,
tamquam se ab utroque discernens et inter utrumque remanens, nec in primitiis Israelitarum nec in
plenitudine gentium, quid significat nisi haereticorum genus calidum, non spiritu sapientiae, sed
impatientiae, quo solent haereticorum fervere praecordia et pacem perturbare sanctorum? Sed
haec in usum cedunt proficientium, iuxta illud Apostoli: Oportet et haereses esse, ut probati
manifesti fiant in vobis 5. Unde etiam scriptum est: Filius eruditus sapiens erit, imprudente autem
ministro utetur 6. Multa quippe ad fidem catholicam pertinentia, dum haereticorum calida
inquietudine exagitantur, ut adversus eos defendi possint, et considerantur diligentius et
intelleguntur clarius et instantius praedicantur, et ab adversario mota quaestio discendi existit
occasio. Quamvis non solum qui sunt apertissime separati, verum omnes, qui christiano vocabulo
gloriantur et perdite vivunt, non absurde possunt videri medio Noe filio figurati; passionem quippe
Christi, quae illius hominis nuditate significata est, et annuntiant profitendo, et male agendo
exhonorant. De talibus ergo dictum est: Ex fructibus eorum cognoscetis eos 7. Ideo Cham in filio suo
maledictus est, tamquam in fructu suo, id est in opere suo. Unde convenienter et ipse filius eius
Chanaan interpretatur Motus eorum; quod aliud quid est quam opus eorum? Sem vero et Iapheth
tamquam circumcisio et praeputium, vel sicut alio modo eos appellat Apostolus, Iudaei et Graeci 8,
sed vocati et iustificati, cognita quoquo modo nuditate patris, qua significabatur passio Salvatoris,
sumentes vestimentum posuerunt supra dorsa sua et intraverunt aversi et operuerunt nuditatem
patris sui, nec viderunt quod reverendo texerunt 9. Quodam enim modo in passione Christi et quod
pro nobis factum est honoramus et Iudaeorum facinus aversamur. Vestimentum significat
sacramentum, dorsa memoriam praeteritorum, quia passionem Christi eo scilicet iam tempore, quo
habitat Iapheth in domibus Sem et malus frater in medio eorum 10, transactam celebrat Ecclesia,
non adhuc prospectat futuram.

Noe nudatus praenuntiat Christum crucifixum.
2. 2. Sed malus frater in filio suo, hoc est, in opere suo, puer, id est servus est fratrum bonorum,
cum ad exercitationem patientiae vel ad provectum sapientiae scienter utantur malis boni. Sunt
enim teste Apostolo, qui Christum annuntiant non caste; sed sive occasione, inquit, sive veritate
Christus annuntietur 11. Ipse quippe plantavit vineam, de qua dicit propheta: Vinea Domini Sabaoth
domus Israel est 12, et bibit de vino eius: sive ille calix hic intellegatur, de quo dicit: Potestis bibere
calicem, quem ego bibiturus sum? 13 et: Pater, si fieri potest, transeat calix iste 14, quo suam sine
dubio significat passionem; sive, quia vinum fructus est vineae, hoc potius illo significatum est,
quod ex ipsa vinea, hoc est ex genere Israelitarum, carnem pro nobis et sanguinem, ut pati posset,
assumpsit; et inebriatus est, id est passus est, et nudatus est 15; ibi namque nudata est, id est
apparuit, eius infirmitas, de qua dicit Apostolus: Etsi crucifixus est ex infirmitate 16. Unde idem dicit:
Infirmum Dei fortius est hominibus, et stultum Dei sapientius est hominibus 17. Quod vero cum
dictum esset: Et nudatus est, addidit Scriptura: In domo sua 18, eleganter ostendit, quod a suae
carnis gente et domesticis sanguinis sui, utique Iudaeis, fuerat crucem mortemque passurus. Hanc
passionem Christi foris in sono tantum vocis reprobi annuntiant; non enim quod annuntiant
intellegunt. Probi autem in interiore homine habent tam grande mysterium atque honorant intus in
corde infirmum et stultum Dei, quia fortius et sapientius est hominibus. Huius rei figura est, quod
Cham exiens hoc nuntiavit foris; Sem vero et Iapheth, ut hoc velarent, id est honorarent, ingressi
sunt, hoc est interius id egerunt 19.

Si semper res gestae aliquid praefigurent.
2. 3. Haec Scripturae secreta divinae indagamus, ut possumus, alius alio magis minusve
congruenter, verum tamen fideliter certum tenentes non ea sine aliqua praefiguratione futurorum
gesta atque conscripta neque nisi ad Christum et eius Ecclesiam, quae civitas Dei est, esse
referenda; cuius ab initio generis humani non defuit praedicatio, quam per omnia videmus impleri.
Benedictis igitur duobus filiis Noe atque uno in medio eorum maledicto deinceps usque ad Abraham
de iustorum aliquorum, qui pie Deum colerent, commemoratione silentium est per annos amplius
quam mille. Nec eos defuisse crediderim, sed si omnes commemorarentur, nimis longum fieret, et
esset haec historica magis diligentia quam prophetica providentia. Illa itaque exequitur Litterarum
sacrarum scriptor istarum vel potius per eum Dei Spiritus, quibus non solum narrentur praeterita,
verum etiam praenuntientur futura, quae tamen pertinent ad civitatem Dei; quia et de hominibus,
qui non sunt cives eius, quidquid hic dicitur, ad hoc dicitur, ut illa ex comparatione contraria vel
proficiat vel emineat. Non sane omnia, quae gesta narrantur, aliquid etiam significare putanda sunt;
sed propter illa, quae aliquid significant, etiam ea, quae nihil significant, attexuntur. Solo enim

253

