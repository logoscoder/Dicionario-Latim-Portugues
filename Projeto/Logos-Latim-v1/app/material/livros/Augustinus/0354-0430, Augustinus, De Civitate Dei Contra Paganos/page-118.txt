dissimulandae scientiae vel opinionis suae servare affectat, quia et illi ipse mos placuit, factum est
ut etiam ipsius Platonis de rebus magnis sententiae non facile perspici possint. Ex his tamen, quae
apud eum leguntur, sive quae dixit, sive quae ab aliis dicta esse narravit atque conscripsit, quae
sibi placita viderentur, quaedam commemorari et operi huic inseri oportet a nobis, vel ubi
suffragatur religioni verae, quam fides nostra suscepit ac defendit, vel ubi ei videtur esse
contrarius, quantum ad istam de uno Deo et pluribus pertinet quaestionem, propter vitam, quae
post mortem futura est, veraciter beatam. Fortassis enim qui Platonem ceteris philosophis gentium
longe recteque praelatum acutius atque veracius intellexisse ac secuti esse fama celebriore
laudantur, aliquid tale de Deo sentiunt, ut in illo inveniatur et causa subsistendi et ratio intellegendi
et ordo vivendi; quorum trium unum ad naturalem, alterum ad rationalem, tertium ad moralem
partem intellegitur pertinere. Si enim homo ita creatus est, ut per id, quod in eo praecellit, attingat
illud, quod cuncta praecellit, id est unum verum optimum Deum, sine quo nulla natura subsistit,
nulla doctrina instruit, nullus usus expedit: ipse quaeratur, ubi nobis serta sunt omnia; ipse
cernatur, ubi nobis certa sunt omnia; ipse diligatur, ubi nobis recta sunt omnia.

Convenienter Christi religio cum platonicis confertur.
5. Si ergo Plato Dei huius imitatorem cognitorem amatorem dixit esse sapientem, cuius
participatione sit beatus, quid opus est excutere ceteros? Nulli nobis quam isti propius accesserunt.
Cedat eis igitur non solum theologia illa fabulosa deorum criminibus oblectans animos impiorum,
nec solum etiam illa civilis, ubi impuri daemones terrestribus gaudiis deditos populos deorum
nomine seducentes humanos errores tamquam suos divinos honores habere voluerunt, ad
spectandos suorum criminum ludos cultores suos tamquam ad suum cultum studiis immundissimis
excitantes et sibi delectabiliores ludos de ipsis spectatoribus exhibentes (ubi si qua velut honesta
geruntur in templis, coniuncta sibi theatrorum obscenitate turpantur, et quaecumque turpia
geruntur in theatris, comparata sibi templorum foeditate laudantur), et ea, quae Varro ex his sacris
quasi ad caelum et terram rerumque mortalium semina et actus interpretatus est 13 (quia nec ipsa
illis ritibus significantur, quae ipse insinuare conatur, et ideo veritas conantem non sequitur; et si
ipsa essent, tamen animae rationali ea, quae infra illam naturae ordine constituta sunt, pro Deo suo
colenda non essent, nec sibi debuit praeferre tamquam deos eas res, quibus ipsam praetulit verus
Deus), et ea, quae Numa Pompilius re vera ad sacra eius modi pertinentia se cum sepeliendo
curavit abscondi et aratro eruta senatus iussit incendi 14. (In eo genere sunt etiam illa, ut aliquid de
Numa mitius suspicemur, quae Alexander Macedo scribit ad matrem sibi a magno antistite
sacrorum Aegyptiorum quodam Leone patefacta 15, ubi non Picus et Faunus et Aeneas et Romulus
vel etiam Hercules et Aesculapius et Liber Semela natus et Tyndaridae fratres et si quos alios ex
mortalibus pro diis habent, sed ipsi etiam maiorum gentium dii, quos Cicero in Tusculanis tacitis
nominibus videtur attingere 16, Iuppiter, Iuno, Saturnus, Vulcanus, Vesta et alii plurimi, quos Varro
conatur ad mundi partes sive elementa transferre, homines fuisse produntur. Timens enim et ille
quasi revelata mysteria petens admonet Alexandrum, ut, cum ea matri conscripta insinuaverit,
flammis iubeat concremari). Non solum ergo ista, quae duae theologiae, fabulosa continet et civilis,
Platonicis philosophis cedant, qui verum Deum et rerum auctorem et veritatis illustratorem et
beatitudinis largitorem esse dixerunt; sed alii quoque philosophi, qui corporalia naturae principia
corpori deditis mentibus opinati sunt, cedant his tantis et tanti Dei cognitoribus viris, ut Thales in
umore, Anaximenes in aere, Stoici in igne, Epicurus in atomis, hoc est minutissimis corpusculis,
quae nec dividi nec sentiri queunt, et quicumque alii, quorum enumeratione immorari non est
necesse, sive simplicia sive coniuncta corpora, sive vita carentia sive viventia, sed tamen corpora,
causam principiumque rerum esse dixerunt. Nam quidam eorum a rebus non vivis res vivas fieri
posse crediderunt, sicut Epicurei; quidam vero a vivente quidem et viventia et non viventia, sed
tamen a corpore corpora 17. Nam Stoici ignem, id est corpus unum ex his quattuor elementis,
quibus visibilis mundus hic constat, et viventem et sapientem et ipsius mundi fabricatorem atque
omnium, quae in eo sunt, eumque omnino ignem deum esse putaverunt. Hi et ceteri similes eorum
id solum cogitare potuerunt, quod cum eis corda eorum obstricta carnis sensibus fabulata sunt. In
se quippe habebant quod non videbant, et apud se imaginabantur quod foris viderant, etiam
quando non videbant, sed tantummodo cogitabant 18. Hoc autem in conspectu talis cogitationis iam
non est corpus, sed similitudo corporis; illud autem, unde videtur in animo haec similitudo corporis,
nec corpus est nec similitudo corporis; et unde videtur atque utrum pulchra an deformis sit
iudicatur, profecto est melius quam ipsa quae iudicatur. Haec mens hominis et rationalis animae
natura est, quae utique corpus non est, si iam illa corporis similitudo, cum in animo cogitantis
aspicitur atque iudicatur, nec ipsa corpus est. Non est ergo nec terra nec aqua, nec aer nec ignis,
quibus quattuor corporibus, quae dicuntur quattuor elementa, mundum corporeum videmus esse
compactum. Porro si noster animus corpus non est, quo modo Deus creator animi corpus est?
Cedant ergo et isti, ut dictum est, Platonicis; cedant et illi, quos quidem puduit dicere Deum corpus
esse, verum tamen eiusdem naturae, cuius ille est, animos nostros esse putaverunt; ita non eos
movit tanta mutabilitas animae, quam Dei naturae tribuere nefas est. Sed dicunt: corpore mutatur
animae natura, nam per se ipsa incommutabilis est. Poterant isti dicere: corpore aliquo vulneratur

118

