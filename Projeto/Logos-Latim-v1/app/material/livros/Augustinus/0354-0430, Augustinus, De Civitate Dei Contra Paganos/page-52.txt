interirent, Catulus hausto veneno se manibus inimicorum subtraheret, Merula flamen Dialis,
praecisis venis Iovi etiam suo sanguine litaret. In ipsius autem Marii oculis continuo feriebantur,
quibus salutantibus dexteram porrigere noluisset.

...et sullanum.
28. Sullana vero victoria secuta, huius videlicet vindex crudelitatis, post tantum sanguinem civium,
quo fuso fuerat comparata, finito iam bello inimicitiis viventibus crudelius in pace grassata est. Iam
etiam post Marii maioris pristinas ac recentissimas caedes additae fuerant aliae graviores a Mario
iuvene atque Carbone earundem partium Marianarum, qui Sulla imminente non solum victoriam,
verum etiam ipsam desperantes salutem cuncta suis aliis caedibus impleverunt. Nam praeter
stragem late per diversa diffusam obsesso etiam senatu de ipsa curia, tamquam de carcere,
producebantur ad gladium. Mucius Scaevola pontifex, quoniam nihil apud Romanos templo Vestae
sanctius habebatur, aram ipsam amplexus occisus est, ignemque illum, qui perpetua virginum cura
semper ardebat, suo paene sanguine exstinxit. Urbem deinde Sulla victor intravit, qui in villa
publica non iam bello, sed ipsa pace saeviente septem milia deditorum (unde utique inermia) non
pugnando, sed iubendo prostraverat. In Urbe autem tota quem vellet Sullanus quisque feriebat,
unde tot funera numerari omnino non poterant, donec Sullae suggereretur sinendos esse aliquos
vivere, ut essent quibus possent imperare qui vicerant. Tunc iam cohibita quae hac atque illac
passim furibunda ferebatur licentia iugulandi, tabula illa cum magna gratulatione proposita est,
quae hominum ex utroque ordine splendido, equestri scilicet atque senatorio, occidendorum ac
proscribendorum duo milia continebat. Contristabat numerus, sed consolabatur modus; nec quia tot
cadebant tantum erat maeroris, quantum laetitiae quia ceteri non timebant. Sed in quibusdam
eorum, qui mori iussi erant, etiam ipsa licet crudelis ceterorum securitas genera mortium exquisita
congemuit. Quendam enim sine ferro laniantium manus diripuerunt, immanius homines hominem
vivum, quam bestiae solent discerpere cadaver abiectum. Alius oculis effossis et particulatim
membris amputatis in tantis cruciatibus diu vivere vel potius diu mori coactus est. Subhastatae sunt
etiam, tamquam villae, quaedam nobiles civitates; una vero, velut unus reus duci iuberetur, sic tota
iussa est trucidari. Haec facta sunt in pace post bellum, non ut acceleraretur obtinenda victoria, sed
ne contemneretur obtenta. Pax cum bello de crudelitate certavit et vicit. Illud enim prostravit
armatos, ista nudatos. Bellum erat, ut qui feriebatur, si posset, feriret; pax autem, non ut qui
evaserat viveret, sed ut moriens non repugnaret.

Civilia cum externis bellis conferuntur.
29. Quae rabies exterarum gentium, quae saevitia barbarorum huic de civibus victoriae civium
comparari potest? Quid Roma funestius taetrius amariusque vidit, utrum olim Gallorum et paulo
ante Gothorum irruptionem an Marii et Sullae aliorumque in eorum partibus virorum clarissimorum
tamquam suorum luminum in sua membra ferocitatem? Galli quidem trucidaverunt senatum,
quidquid eius in Urbe tota praeter arcem Capitolinam, quae sola utcumque defensa est, reperire
potuerunt; sed in illo colle constitutis auro vitam saltem vendiderunt, quam etsi ferro rapere non
possent, possent tamen obsidione consumere: Gothi vero tam multis senatoribus pepercerunt, ut
magis mirum sit quod aliquos peremerunt. At vero Sulla vivo adhuc Mario ipsum Capitolium, quod a
Gallis tutum fuit, ad decernendas caedes victor insedit, et cum fuga Marius lapsus esset ferocior
cruentiorque rediturus, iste in Capitolio per senatus etiam consultum multos vita rebusque privavit:
Marianis autem partibus Sulla absente quid sanctum cui parcerent fuit, quando Mucio civi, senatori,
pontifici aram ipsam, ubi erant ut aiunt fata Romana, miseris ambienti amplexibus non
pepercerunt? Sullana porro tabula illa postrema, ut omittamus alias innumerabiles mortes, plures
iugulavit senatores, quam Gothi vel spoliare potuerunt.

Extremorum bellorum civilium etiam Tullius victima fuit.
30. Qua igitur fronte quo corde, qua impudentia qua insipientia vel potius amentia illa diis suis non
imputant, et haec nostro imputant Christo? Crudelia bella civilia, omnibus bellis hostilibus,
auctoribus etiam eorum fatentibus, amariora, quibus illa res publica nec afflicta, sed omnino perdita
iudicata est, longe ante adventum Christi exorta sunt, et sceleratarum concatenatione causarum a
bello Mariano atque Sullano ad bella Sertorii et Catilinae (quorum a Sulla fuerat ille proscriptus, ille
nutritus), inde ad Lepidi et Catuli bellum (quorum alter gesta Sullana rescindere, alter defendere
cupiebat), inde ad Pompeii et Caesaris (quorum Pompeius sectator Sullae fuerat eiusque potentiam
vel aequaverat vel iam etiam superaverat; Caesar autem Pompeii potentiam non ferebat, sed quia
non habebat, quam tamen illo victo interfectoque transcendit), hinc ad alium Caesarem, qui post
Augustus appellatus est, pervenerunt, quo imperante natus est Christus. Nam et ipse Augustus cum
multis gessit bella civilia, et in eis etiam multi clarissimi viri perierunt, inter quos et Cicero, disertus
ille artifex regendae rei publicae. Pompei quippe victorem Gaium Caesarem, qui victoriam civilem

52

