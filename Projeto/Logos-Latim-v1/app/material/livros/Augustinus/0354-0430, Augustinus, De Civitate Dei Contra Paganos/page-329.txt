differentia duplicantur et nonaginta sex fiunt. Deinde quia earum singulas quasque ita tueri
homines possunt atque sectari, ut aut otiosam diligant vitam, sicut hi, qui tantummodo studiis
doctrinae vacare voluerunt atque valuerunt, aut negotiosam, sicut hi, qui cum philosopharentur
tamen administratione reipublicae regendisque rebus humanis occupatissimi fuerunt, aut ex
utroque genere temperatam, sicut hi, qui partim erudito otio partim necessario negotio alternantia
vitae suae tempora tribuerunt; propter has differentias potest etiam triplicari numerus iste
sectarum et ad ducentas octoginta octo perduci.

Quid de hac re Academici et Cynici senserint.
1. 3. Haec de Varronis libro, quantum potui, breviter ac dilucide posui, sententias eius meis
explicans verbis. Quomodo autem refutatis ceteris unam eligat, quam vult esse Academicorum
veterum (quos a Platone institutos usque ad Polemonem, qui ab illo quartus eius scholam tenuit,
quae Academia dicta est, habuisse certa dogmata vult videri et ob hoc distinguit ab Academicis
novis, quibus incerta sunt omnia, quod philosophiae genus ab Arcesila coepit successore
Polemonis 4), eamque sectam, id est veterum Academicorum, sicut dubitatione ita omni errore
carere arbitretur, longum est per omnia demonstrare; nec tamen omni ex parte res omittenda est.
Removet ergo prius illas omnes differentias, quae numerum multiplicavere sectarum, quas ideo
removendas putat, quia non in eis est finis boni. Neque enim existimat ullam philosophiae sectam
esse dicendam, quae non eo distet a ceteris, quod diversos habeat fines bonorum et malorum.
Quando quidem nulla est homini causa philosophandi, nisi ut beatus sit; quod autem beatum facit,
ipse est finis boni; nulla est igitur causa philosophandi, nisi finis boni: quamobrem quae nullum boni
finem sectatur, nulla philosophiae secta dicenda est. Cum ergo quaeritur de sociali vita, utrum sit
tenenda sapienti, ut summum bonum, quo fit homo beatus, ita velit et curet amici sui,
quemadmodum suum, an suae tantummodo beatitudinis causa faciat quidquid facit; non de ipso
summo bono quaestio est, sed de assumendo vel non assumendo socio ad huius participationem
boni, non propter se ipsum, sed propter eumdem socium, ut eius bono ita gaudeat, sicut gaudet
suo. Item cum quaeritur de Academicis novis, quibus incerta sunt omnia, utrum ita sint res
habendae, in quibus philosophandum est, an, sicut aliis philosophis placuit, certas eas habere
debeamus; non quaeritur quid in boni fine sectandum sit, sed de ipsius boni veritate, quod
sectandum videtur, utrum sit necne dubitandum; hoc est, ut id planius eloquar, utrum ita
sectandum sit, ut, qui sectatur, dicat esse verum; an ita, ut qui sectatur, dicat verum sibi videri,
etiamsi forte sit falsum, tamen uterque sectetur unum atque idem bonum. In illa etiam differentia,
quae adhibetur ex habitu et consuetudine Cynicorum, non quaeritur, quisnam sit finis boni, sed
utrum in illo habitu et consuetudine sit vivendum ei, qui verum sectatur bonum, quodlibet ei verum
videatur esse atque sectandum. Denique fuerunt, qui cum diversa sequerentur bona finalia, alii
virtutem, alii voluptatem, eumdem tamen habitum et consuetudinem tenebant, ex quo Cynici
appellabantur. Ita illud quidquid est, unde philosophi Cynici discernuntur a ceteris, ad eligendum ac
tenendum bonum, quo beati fierent, utique nil valebat. Nam si aliquid ad hoc interesset, profecto
idem habitus eumdem finem sequi cogeret, et diversus habitus eumdem sequi finem non sineret.

Tres sunt sectae de quibus expedit quaerendum.
2. In tribus quoque illis vitae generibus, uno scilicet non segniter, sed in contemplatione vel
inquisitione veritatis otioso, altero in gerendis rebus humanis negotioso, tertio ex utroque genere
temperato, cum quaeritur quid horum sit potius eligendum, non finis boni habet controversiam; sed
quid horum trium difficultatem vel facilitatem afferat ad consequendum vel retinendum finem boni,
id in ista quaestione versatur. Finis enim boni, cum ad eum quisque pervenerit, protinus beatum
facit; in otio autem litterato, vel in negotio publico, vel quando utrumque vicibus agitur, non
continuo quisque beatus est. Multi quippe in quolibet horum trium possunt vivere, et in appetendo
boni fine, quo fit homo beatus, errare. Alia est igitur quaestio de finibus bonorum et malorum, quae
unamquamque philosophorum sectam facit, et aliae sunt quaestiones de sociali vita, de
cunctatione Academicorum, de vestitu et victu Cynicorum, de tribus vitae generibus, otioso,
actuoso, ex utroque modificato; quarum nulla est, in qua de bonorum et malorum finibus
disputatur. Proinde quoniam Marcus Varro has quattuor adhibens differentias, id est, ex vita sociali,
ex Academicis novis, ex Cynicis, ex isto vitae genere tripertito ad sectas ducentas octoginta octo
pervenit, et si quae aliae possunt similiter adici; remotis eis omnibus, quoniam de sectando summo
bono nullam inferunt quaestionem et ideo sectae nec sunt nec vocandae sunt, ad illas duodecim, in
quibus quaeritur, quod sit bonum hominis, quo assecuto fit beatus, ut ex eis unam veram, ceteras
falsas ostendat esse, revertitur. Nam remoto illo tripertito genere vitae duae partes huius numeri
detrahuntur et sectae nonaginta sex remanent. Remota vero differentia ex Cynicis addita ad
dimidium rediguntur et quadraginta octo fiunt. Auferamus etiam quod ex Academicis novis
adhibitum est; rursus dimidia pars remanet, id est, viginti quattuor. De sociali quoque vita quod
accesserat similiter auferatur: duodecim sunt reliquae, quas ista differentia, ut viginti quattuor
fierent, duplicaverat. De his ergo duodecim nihil dici potest, cur sectae non sint habendae. Nihil

329

