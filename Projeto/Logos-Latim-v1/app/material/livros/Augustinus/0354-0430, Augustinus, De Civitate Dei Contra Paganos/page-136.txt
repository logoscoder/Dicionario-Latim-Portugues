tamen describuntur daemones, quales sunt. Denique hinc esse dicit homericam illam Minervam,
Quae mediis coetibus Graium cohibendo Achilli intervenit 18. Quod ergo Minerva illa fuerit, poeticum
vult esse figmentum, eo quod Minervam deam putat eamque inter deos, quos omnes bonos
beatosque credit, in alta aetheria sede collocat, procul a conversatione mortalium; quod autem,
aliquis daemon fuerit Graecis favens Troianisque contrarius, sicut alius adversus Graecos
Troianorum opitulator, quem Veneris seu Martis nomine idem poeta commemorat, quos deos iste
talia non agentes in habitationibus caelestibus ponit, et hi daemones pro eis, quos amabant, contra
eos, quos oderant, inter se decertaverint: hoc non procul a veritate poetas dixisse confessus est. De
his quippe ista dixerunt, quos hominibus simili motu cordis et salo mentis per omnes cogitationum
aestus fluctuare testatur, ut possint amores et odia non pro iustitia, sed sicut populus similis eorum
in venatoribus et aurigis secundum suarum studia partium pro aliis adversus alios exercere 19. Id
enim videtur philosophus curasse Platonicus, ne, cum haec a poetis canerentur, non a daemonibus
mediis, sed ab ipsis diis, quorum nomina poetae fingendo ponunt 20, fieri crederentur.

Natura daemonis caret sapientia atque beatitudine.
8. Quid? Illa ipsa definitio daemonum parumne intuenda est (ubi certe omnes determinando
complexus est), quod ait daemones esse genere animalia, animo passiva, mente rationalia, corpore
aeria, tempore aeterna? 21 In quibus quinque commemoratis nihil dixit omnino, quo daemones cum
bonis saltem hominibus id viderentur habere commune, quod non esset in malis. Nam ipsos
homines cum aliquanto latius describendo complecteretur, suo loco de illis dicens tamquam de
infimis atque terrenis, cum prius dixisset de caelestibus diis, ut commendatis duabus partibus ex
summo et infimo ultimis tertio loco de mediis daemonibus loqueretur: Igitur homines, inquit,
ratione gaudentes, oratione pollentes, immortalibus animis, moribundis membris, levibus et anxiis
mentibus, brutis et obnoxiis corporibus, dissimilibus moribus, similibus erroribus, pervicaci audacia,
pertinaci spe, casso labore, fortuna caduca, singillatim mortales, cuncti tamen universo genere
perpetui, vicissim sufficienda prole mutabiles, volucri tempore, tarda sapientia, cita morte, querula
vita terras incolunt 22. Cum hic tam multa diceret, quae ad plurimos homines pertinent, numquid
etiam illud tacuit, quod noverat esse paucorum, ubi ait tarda sapientia? Quod si praetermisisset,
nullo modo recte genus humanum descriptionis huius tam intenta diligentia terminasset. Cum vero
deorum excellentiam commendaret, ipsam beatitudinem, quo volunt homines per sapientiam
pervenire, in eis affirmavit excellere. Proinde si aliquos daemones bonos vellet intellegi, aliquid
etiam in ipsorum descriptione poneret, unde vel cum diis aliquam beatitudinis partem, vel cum
hominibus qualemcumque sapientiam putarentur habere communem. Nunc vero nullum bonum
eorum commemoravit, quo boni discernuntur a malis. Quamvis et eorum malitiae liberius
exprimendae pepercerit, non tam ne ipsos, quam ne cultores eorum, apud quos loquebatur,
offenderet: significavit tamen prudentibus, quid de illis sentire deberent, quando quidem deos, quos
omnes bonos beatosque credi voluit, ab eorum passionibus atque, ut ait ipse, turbelis omni modo
separavit, sola illos corporum aeternitate coniungens, animo autem non diis, sed hominibus similes
daemones apertissime inculcans; et hoc non sapientiae bono, cuius et homines possunt esse
participes, sed perturbatione passionum, quae stultis malisque dominatur, a sapientibus vero et
bonis ita regitur, ut malint eam non habere quam vincere. Nam si non corporum, sed animorum
aeternitatem cum diis habere daemones vellet intellegi, non utique homines ab huius rei consortio
separaret, quia et hominibus aeternos esse animos procul dubio sicut Platonicus sentit. Ideo cum
hoc genus animantum describeret, immortalibus animis, moribundis membris dixit esse homines.
Ac per hoc si propterea communem cum diis aeternitatem non habent homines, quia corpore sunt
mortales: propterea ergo daemones habent, quia corpore sunt immortales.

Daemon si medius concipitur, capite deorsum est.
9. Quales igitur mediatores sunt inter homines et deos, per quos ad deorum amicitias homines
ambiant, qui hoc cum hominibus habent deterius, quod est in animante melius, id est animum; hoc
autem habent cum diis melius, quod est in animante deterius, id est corpus? Cum enim animans, id
est animal, ex anima constet et corpore, quorum duorum anima est utique corpore melior, etsi
vitiosa et infirma, melior certe corpore etiam sanissimo atque firmissimo, quoniam natura eius
excellentior nec labe vitiorum postponitur corpori, sicut aurum etiam sordidum argento seu plumbo,
licet purissimo, carius aestimatur: isti mediatores deorum et hominum, per quos interpositos divinis
humana iunguntur, cum diis habent corpus aeternum, vitiosum autem cum hominibus animum;
quasi religio, qua volunt diis homines per daemones iungi, in corpore sit, non in animo constituta.
Quaenam tandem istos mediatores falsos atque fallaces quasi capite deorsum nequitia vel poena
suspendit, ut inferiorem animalis partem, id est corpus, cum superioribus, superiorem vero, id est
animum, cum inferioribus habeant, et cum diis caelestibus in parte serviente coniuncti, cum
hominibus autem terrestribus in parte dominante sint miseri? Corpus quippe servum est, sicut
etiam Sallustius ait: Animi imperio, corporis servitio magis utimur. Adiunxit autem ille: Alterum

136

