35. Iam ex hoc, quemadmodum per posteros Abrahae civitatis Dei procurrant tempora, videamus.
A primo igitur anno vitae Isaac usque ad sexagesimum, quo ei nati sunt filii, illud memorabile est,
quod, cum illi Deum roganti ut pareret uxor eius, quae sterilis erat, concessisset Dominus quod
petebat, atque haberet illa conceptum, gestiebant gemini adhuc in utero eius inclusi. Qua molestia
cum angeretur, Dominum interrogavit accepitque responsum: Duae gentes in utero tuo sunt et duo
populi de ventre tuo separabuntur et populus populum superabit et maior serviet minori 142. Quod
Paulus apostolus magnum vult intellegi gratiae documentum, quia nondum illis natis nec aliquid
agentibus boni seu mali sine ullis bonis meritis eligitur minor maiore reprobato 143; quando procul
dubio, quantum attinet ad originale peccatum, ambo pares erant; quantum autem ad proprium,
ullius eorum nullum erat. Sed nunc de hac re dicere aliquid latius instituti operis ratio non sinit,
unde in aliis multa iam diximus 144. Quod autem dictum est: Maior serviet minori, nemo fere
nostrorum aliter intellexit, quam maiorem populum Iudaeorum minori Christiano populo serviturum.
Et revera quamvis in gente Idumaeorum, quae nata est de maiore, cui duo nomina erant (nam et
Esau vocabatur et Edom, unde Idumaei), hoc videri possit impletum, quia postea superanda fuerat
a populo, qui ortus est ex minore, id est Israelitico, eique fuerat futura subiecta: tamen in aliquid
maius intentam fuisse istam prophetiam, qua dictum est: Populus populum superabit et maior
serviet minori, convenientius creditur. Et quid est hoc, nisi quod in Iudaeis et Christianis evidenter
impletur?

In Abraham ad Isaac promissio fuit.
36. Accepit etiam Isaac tale oraculum, quale aliquotiens pater eius acceperat. De quo oraculo sic
scriptum est: Facta est autem fames super terram praeter famem, quae prius facta est in tempore
Abrahae. Abiit autem Isaac ad Abimelech regem Philistinorum in Gerara. Apparuit autem illi
Dominus et dixit: Noli descendere in Aegyptum; habita autem in terra, quam tibi dixero, et incole in
terra hac; et ero tecum et benedicam te. Tibi enim et semini tuo dabo omnem terram hanc, et
statuam iuramentum meum, quod iuravi Abrahae patri tuo; et multiplicabo semen tuum tamquam
stellas caeli, et dabo semini tuo omnem terram hanc, et benedicentur in semine tuo omnes gentes
terrae, pro eo quod obaudivit Abraham pater tuus vocem meam et custodivit praecepta mea et
mandata mea et iustificationes meas et legitima mea 145. Iste patriarcha nec uxorem habuit aliam
nec aliquam concubinam, sed posteritate duorum geminorum ex uno concubitu procreatorum
contentus fuit. Timuit sane etiam ipse periculum de pulchritudine coniugis, cum habitaret inter
alienos, fecitque quod pater, ut eam sororem diceret, taceret uxorem; erat enim ei propinqua et
paterno et materno sanguine; sed etiam ipsa ab alienis, cognito quod uxor esset, mansit intacta 146.
Nec ideo tamen istum patri eius praeferre debemus, quia iste nullam feminam praeter unam
coniugem noverat. Erant enim procul dubio paternae fidei et oboedientiae merita potiora, in
tantum, ut propter illum dicat Deus huic se facere bona quae facit. Benedicentur, inquit, in semine
tuo omnes gentes terrae, pro eo quod obaudivit Abraham pater tuus vocem meam et custodivit
praecepta mea et mandata mea et iustificationes meas et legitima mea; et alio rursus oraculo: Ego
sum, inquit, Deus Abraham patris tui, noli timere; tecum enim sum et benedixi te et multiplicabo
semen tuum propter Abraham patrem tuum 147; ut intellegamus quam caste Abraham fecerit, quod
hominibus impudicis et nequitiae suae de Scripturis sanctis patrocinia requirentibus videtur fecisse
libidine; deinde ut etiam hoc noverimus, non ex bonis singulis inter se homines comparare, sed in
uno quoque consideremus universa. Fieri enim potest, ut habeat aliquid in vita et moribus
quispiam, quo superat alium, idque sit longe praestabilius quam est illud, unde ab alio superatur.
Ac per hoc sano veroque iudicio, cum continentia coniugio praeferatur, melior est tamen homo
fidelis coniugatus quam continens infidelis. Sed infidelis homo non solum minus laudandus, verum
etiam maxime detestandus est. Constituamus ambos bonos; etiam sic profecto melior est
coniugatus fidelissimus et oboedientissimus Deo quam continens minoris fidei minorisque
oboedientiae. Si vero paria sint cetera, continentem coniugato praeferre quis ambigat?
Dei civitas in exordio fuit iuventutis ab Israel ad David (37-43)

Quid significet Isaac Iacob pro Esau benedicens.
37. Duo igitur Isaac filii Esau et Iacob pariter crescunt. Primatus maioris transfunditur in minorem
ex pacto et placito inter illos, eo quod lenticulam, quem cibum minor paraverat, maior
immoderatius concupivit, eoque pretio primogenita sua fratri iuratione interposita vendidit 148. Ubi
discimus in vescendo non cibi genere, sed aviditate immodesta quemque culpandum. Senescit
Isaac eiusque oculis per senectam visus aufertur. Vult benedicere filium maiorem et pro illo
nesciens benedicit minorem, pro fratre maiore, qui erat pilosus, se paternis manibus supponentem,
haedinis sibi pelliculis coaptatis velut aliena peccata portantem. Iste dolus Iacob ne putaretur
fraudulentus dolus et non in eo magnae rei mysterium quaereretur, superius praedixit Scriptura: Et

271

