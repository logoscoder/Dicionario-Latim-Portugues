11. 3. Iam si ad eorum miracula veniamus, quae facta a diis suis opponunt martyribus nostris,
nonne etiam ipsa pro nobis facere et nobis reperientur omnino proficere? Nam inter magna
miracula deorum suorum profecto magnum illud est, quod Varro commemorat, Vestalem virginem,
cum periclitaretur de stupro falsa suspicione, cribrum implesse aqua de Tiberi et ad suos iudices
nulla eius perstillante parte portasse 51. Quis aquae pondus supra cribrum tenuit? Quis tot cavernis
patentibus nihil inde in terram cadere permisit? Responsuri sunt: "Aliquis deus aut aliquis daemon".
Si deus, numquid maior est Deo, qui fecit hunc mundum? Si daemon, numquid potentior est angelo,
qui Deo servit, a quo factus est mundus? Si ergo deus minor vel angelus vel daemon potuit pondus
umidi elementi sic suspendere, ut aquarum videatur mutata fuisse natura: itane Deus omnipotens,
qui omnia ipsa creavit elementa, terreno corpori grave pondus auferre non poterit, ut in eodem
elemento habitet vivificatum corpus, in quo voluerit vivificans spiritus?

Ordo elementorum non semper reperitur...
11. 4. Deinde cum aera medium ponant inter ignem desuper et aquam subter, quid est quod eum
inter aquam et aquam et inter aquam et terram saepe invenimus? Quid enim volunt esse aquosas
nubes, inter quas et maria aer medius reperitur? Quonam, quaeso, elementorum pondere atque
ordine efficitur, ut torrentes violentissimi atque undosissimi, antequam sub aere in terris currant,
super aera in nubibus pendeant? Cur denique aer est medius inter summa caeli et nuda terrarum,
quaquaversum orbis extenditur, si locus eius inter caelum et aquas, sicut aquarum inter ipsum et
terras est constitutus?

... etiam in imo et summo eorum.
11. 5. Postremo si ita est elementorum ordo dispositus, ut secundum Platonem duobus mediis, id
est, aere et aqua, duo extrema, id est, ignis et terra, iungantur caelique obtineat ille summi locum,
haec autem imi velut fundaminis mundi, et ideo in caelo esse non potest terra 52; cur est ipse ignis
in terra? Secundum hanc quippe rationem ita ista duo elementa in locis propriis, imo ac summo,
terra et ignis esse debuerunt, ut, quemadmodum nolunt in summo esse posse quod imi est, ita nec
in imo posset esse quod summi est. Sicut ergo nullam putant vel esse vel futuram esse terrae
particulam in caelo, ita nullam particulam videre debuimus ignis in terra. Nunc vero non solum in
terris, verum etiam sub terris ita est, ut eum eructent vertices montium, praeter quod in usibus
hominum et esse ignem in terra et eum nasci videmus ex terra; quando quidem et de lignis et de
lapidibus nascitur, quae sunt corpora sine dubitatione terrena. Sed ille, inquiunt, ignis est
tranquillus, purus, innoxius, sempiternus; iste autem turbidus, fumeus, corruptibilis atque corruptor.
Nec tamen corrumpit montes, in quibus iugiter aestuat, cavernasque terrarum. Verum esto, sit illi
iste dissimilis, ut terrenis habitationibus congruat: cur ergo nolunt, ut credamus naturam corporum
terrenorum aliquando incorruptibilem factam caelo convenientem futuram, sicut nunc ignis
corruptibilis his convenit terris? Nihil igitur afferunt ex ponderibus atque ordine elementorum, unde
omnipotenti Deo, quominus faciat corpora nostra talia, ut etiam in caelo possint habitare,
praescribant.

Quae aequalitas habebitur...
12. 1. Sed scrupulosissime quaerere et fidem, qua credimus resurrecturam carnem, ita quaerendo
adsolent irridere: utrum fetus abortivi resurgant; et quoniam Dominus ait: Amen, dico vobis,
capillus capitis vestri non peribit 53, utrum statura et robur aequalia futura sint omnibus an diversae
corporum quantitates. Si enim aequalitas erit corporum, unde habebunt quod hic non habuerunt in
mole corporis illi abortivi, si resurgent et ipsi? Aut si non resurgent, quia nec nati sunt, sed effusi,
eamdem quaestionem de parvulis versant, unde illis mensura corporis, quam nunc defuisse
videmus, accedat, cum in hac aetate moriuntur. Neque enim dicturi sumus eos non resurrecturos,
qui non solum generationis, verum etiam regenerationis capaces sunt. Deinde interrogant, quem
modum ipsa aequalitas habitura sit. Si enim tam magni et tam longi erunt omnes, quam fuerunt
quicumque hic fuerunt maximi atque longissimi, non solum de parvulis, sed de plurimis quaerunt,
unde illis accessurum sit, quod hic defuit, si hoc quisque recipiat, quod hic habuit; si autem, quod
ait Apostolus, occursuros nos omnes in mensuram aetatis plenitudinis Christi 54, et illud alterum:
Quos praedestinavit conformes fieri imaginis Filii sui 55, sic intellegendum est, ut statura et modus
corporis Christi omnium, qui in regno eius erunt, humanorum corporum sit futurus: "Multis erit,
inquiunt, de magnitudine et longitudine detrahendum corporis; et ubi iam erit: Capillus capitis
vestri non peribit, si de ipsa corporis quantitate tam multum peribit?" Quamvis et de ipsis capillis
possit inquiri, utrum redeat quidquid tondentibus decidit. Quod si rediturum est, quis non exhorreat
illam deformitatem? Nam hoc et de unguibus videtur necessario secuturum, ut redeat tam multum
quod corporis curatura desecuit. Et ubi erit decus, quod certe maius, quam in ista esse corruptione

409

