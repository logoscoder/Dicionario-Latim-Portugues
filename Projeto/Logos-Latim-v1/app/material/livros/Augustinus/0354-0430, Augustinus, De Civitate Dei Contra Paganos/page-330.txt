quippe aliud in eis quaeritur quam finis bonorum et malorum. Inventis autem bonorum finibus
profecto e contrario sunt malorum. Hae autem ut fiant duodecim sectae, illa quattuor triplicantur,
voluptas, quies, utrumque et prima naturae, quae primigenia Varro vocat. Haec quippe quattuor
dum singillatim virtuti aliquando subduntur, ut non propter se ipsa, sed propter officium virtutis
appetenda videantur, aliquando praeferuntur, ut non propter se ipsa, sed propter haec adipiscenda
vel conservanda necessaria virtus putetur, aliquando iunguntur, ut propter se ipsa et virtus et ista
appetenda credantur, quaternarium numerum triplum reddunt et ad duodecim sectas perveniunt.
Ex illis autem quattuor rebus Varro tres tollit, voluptatem scilicet et quietem et utrumque; non quod
eas improbet, sed quod primigenia illa naturae et voluptatem in se habeant et quietem. Quid ergo
opus est ex his duabus tria quaedam facere, duo scilicet, cum singillatim appetuntur voluptas aut
quies, et tertium, cum ambae simul, quando quidem prima naturae et ipsas et praeter ipsas alia
multa contineant? De tribus ergo sectis ei placet diligenter esse tractandum, quaenam sit potius
eligenda. Non enim veram plus quam unam vera ratio esse permittit, sive in his tribus sit sive
alicubi alibi, quod post videbimus. Interim de his tribus quomodo unam Varro eligat, quantum
breviter aperteque possumus, disseramus. Istae nempe tres sectae ita fiunt, cum vel prima naturae
propter virtutem, vel virtus propter prima naturae, vel utraque, id est, et virtus et prima naturae,
propter se ipsa sunt expetenda.

Prima naturae et virtutes Varro exsistimat expetenda.
3. 1. Quid ergo istorum trium sit verum atque sectandum, isto modo persuadere conatur. Primum,
quia summum bonum in philosophia non arboris, non pecoris, non Dei, sed hominis quaeritur, quid
sit ipse homo, quaerendum putat. Sentit quippe in eius natura duo esse quaedam, corpus et
animam, et horum quidem duorum melius esse animam longeque praestabilius omnino non
dubitat, sed utrum anima sola sit homo, ut ita sit ei corpus tamquam equus equiti (eques enim non
homo et equus, sed solus homo est; ideo tamen eques dicitur, quod aliquo modo se habet ad
equum), an corpus solum sit homo, aliquo modo se habens ad animam, sicut poculum ad potionem
(non enim calix et potio, quam continet calix, simul dicitur poculum, sed calix solus; ideo tamen
quod potioni continendae sit accommodatus); an vero nec anima sola nec solum corpus, sed simul
utrumque sit homo, cuius sit pars una sive anima sive corpus, ille autem totus ex utroque constet,
ut homo sit (sicut duos equos iunctos bigas vocamus, quorum sive dexter sive sinister pars est
bigarum, unum vero eorum, quoquo modo se habeat ad alterum, bigas non dicimus, sed ambo
simul). Horum autem trium hoc elegit tertium hominemque nec animam solam nec solum corpus,
sed animam simul et corpus esse arbitratur. Proinde summum bonum hominis, quo fit beatus, ex
utriusque rei bonis constare dicit, et animae scilicet et corporis. Ac per hoc prima illa naturae
propter se ipsa existimat expetenda ipsamque virtutem, quam doctrina inserit velut artem vivendi,
quae in animae bonis est excellentissimum bonum. Quapropter eadem virtus, id est, ars agendae
vitae, cum acceperit prima naturae, quae sine illa erant, sed tamen erant etiam quando eis doctrina
adhuc deerat, omnia propter se ipsa appetit simulque etiam se ipsam, omnibusque simul et se ipsa
utitur, eo fine, ut omnibus delectetur atque perfruatur, magis minusque, ut quaeque inter se maiora
atque minora sunt, tamen omnibus gaudens et quaedam minora, si necessitas postulat, propter
maiora vel adipiscenda vel tenenda contemnens. Omnium autem bonorum vel animi vel corporis
nihil sibi virtus omnino praeponit. Haec enim bene utitur et se ipsa et ceteris, quae hominem
faciunt beatum, bonis. Ubi vero ipsa non est, quamlibet multa sint bona, non bono eius sunt, cuius
sunt, ac per hoc nec eius bona dicenda sunt, cui male utenti utilia esse non possunt. Haec ergo vita
hominis, quae virtute et aliis animi et corporis bonis, sine quibus virtus esse non potest, fruitur,
beata esse dicitur; si vero et aliis, sine quibus esse virtus potest, vel ullis vel pluribus, beatior; si
autem prorsus omnibus, ut nullum omnino bonum desit vel animi vel corporis, beatissima. Non
enim hoc est vita, quod virtus, quoniam non omnis vita, sed sapiens vita virtus est; et tamen
qualiscumque vita sine ulla virtute potest esse; virtus vero sine ulla vita non potest esse. Hoc et de
memoria dixerim atque ratione, et si quid tale aliud est in homine. Sunt enim haec et ante
doctrinam, sine his autem non potest esse ulla doctrina, ac per hoc nec virtus, quae utique discitur.
Bene autem currere, pulchrum esse corpore, viribus ingentibus praevalere et cetera huiusmodi talia
sunt, ut et virtus sine his esse possit et ipsa sine virtute; bona sunt tamen, et secundum istos etiam
ipsa propter se ipsa diligit virtus, utiturque illis et fruitur, sicut virtutem decet 5.

Finis bonorum et malorum socialem vitam exspetit.
3. 2. Hanc vitam beatam etiam socialem perhibent esse, quae amicorum bona propter se ipsa
diligat sicut sua eisque propter ipsos hoc velit quod sibi; sive in domo sint, sicut coniux et liberi et
quicumque domestici, sive in loco, ubi domus est eius, sicuti est urbs, ut sunt hi qui cives vocantur,
sive in orbe toto, ut sunt gentes quas ei societas humana coniungit, sive in ipso mundo, qui
censetur nomine caeli et terrae, sicut esse dicunt deos, quos volunt amicos esse homini sapienti,
quos nos familiarius angelos dicimus. De bonorum autem et e contrario malorum finibus negant ullo
modo esse dubitandum et hanc inter se et novos Academicos affirmant esse distantiam, nec eorum

330

