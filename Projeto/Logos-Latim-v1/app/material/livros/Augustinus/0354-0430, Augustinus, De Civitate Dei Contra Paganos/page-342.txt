erat, iniustum esse, ut homines hominibus dominantibus serviant; quam tamen iniustitiam nisi
sequatur imperiosa civitas, cuius est magna res publica, non eam posse provinciis imperare:
responsum est a parte iustitiae ideo iustum esse, quod talibus hominibus sit utilis servitus, et pro
utilitate eorum fieri, cum recte fit, id est, cum improbis aufertur iniuriarum licentia, et domiti melius
se habebunt, quia indomiti deterius se habuerunt; subditumque est, ut ista ratio firmaretur, veluti a
natura sumptum nobile exemplum atque dictum est: "Cur igitur Deus homini, animus imperat
corpori, ratio libidini ceterisque vitiosis animi partibus?". Plane hoc exemplo satis edoctum est
quibusdam esse utilem servitutem, et Deo quidem ut serviatur utile esse omnibus. Serviens autem
Deo animus recte imperat corpori, inque ipso animo ratio Deo Domino subdita recte imperat libidini
vitiisque ceteris. Quapropter ubi homo Deo non servit, quid in eo putandum est esse iustitiae?
quando quidem Deo non serviens nullo modo potest iuste animus corpori aut humana ratio vitiis
imperare. Et si in homine tali non est ulla iustitia, procul dubio nec in hominum coetu, qui ex
hominibus talibus constat. Non est hic ergo iuris ille consensus, qui hominum multitudinem
populum facit, cuius res dicitur esse respublica. Nam de utilitate quid dicam, cuius etiam
communione sociatus coetus hominum, sicut sese habet ista definitio, populus nuncupatur?
Quamvis enim, si diligenter attendas, nec utilitas sit ulla viventium, qui vivunt impie, sicut vivit
omnis, qui non servit Deo servitque daemonibus, tanto magis impiis, quanto magis sibi, cum sint
immundissimi spiritus, tamquam diis sacrificari volunt: tamen quod de iuris consensu diximus satis
esse arbitror, unde appareat per hanc definitionem non esse populum, cuius respublica esse
dicatur, in quo iustitia non est. Si enim dicunt non spiritibus immundis, sed diis bonis atque sanctis
in sua re publica servisse Romanos: numquid eadem totiens repetenda sunt, quae iam satis, immo
ultra quam satis est diximus? Quis enim ad hunc locum per superiores huius operis libros pervenit,
qui dubitare adhuc possit malis et impuris daemonibus servisse Romanos, nisi vel nimium stolidus
vel impudentissime contentiosus? Sed ut taceam quales sint, quos sacrificiis colebant: in lege veri
Dei scriptum est: Sacrificans diis eradicabitur nisi Domino tantum 62. Nec bonis igitur nec malis diis
sacrificari voluit, qui hoc cum tanta comminatione praecepit.

Unus Deus est cui servire oportet.
22. Sed responderi potest: "Quis iste Deus est aut unde dignus probatur, cui deberent obtemperare
Romani, ut nullum deorum praeter ipsum colerent sacrificiis?". Magnae caecitatis est, adhuc
quaerere, quis iste sit Deus. Ipse est Deus, cuius Prophetae praedixerunt ista quae cernimus. Ipse
est Deus, a quo responsum accepit Abraham: In semine tuo benedicentur omnes gentes 63. Quod in
Christo fieri, qui secundum carnem de illo semine exortus est, iidem ipsi qui remanserunt huius
nominis inimici, velint nolintve, cognoscunt. Ipse est Deus, cuius divinus Spiritus per eos locutus
est, quorum praedicta atque completa per Ecclesiam, quam videmus toto orbe diffusam, in libris
superioribus posui. Ipse est Deus, quem Varro doctissimus Romanorum Iovem putat, quamvis
nesciens quid loquatur; quod tamen ideo commemorandum putavi, quoniam vir tantae scientiae
nec nullum istum Deum potuit existimare nec vilem. Hunc enim eum esse credidit, quem summum
putavit deum 64. Postremo ipse est Deus, quem doctissimus philosophorum, quamvis Christianorum
acerrimus inimicus, etiam per eorum oracula, quos deos putat, deum magnum Porphyrius
confitetur 65.

Porphyrius cum Apolline Christum blasphemat...
23. 1. Nam in libris, quos Ex logion filosofias appellat, in quibus exequitur atque conscribit rerum ad
philosophiam pertinentium velut divina responsa, ut ipsa verba eius, quemadmodum ex Graeca
lingua in Latinam interpretata sunt, ponam: Interroganti, inquit, quem deum placando revocare
possit uxorem suam a Christianismo, haec ait versibus Apollo. Deinde verba velut Apollinis ista
sunt: Forte magis poteris in aqua impressis litteris scribere aut adinflans leves pinnas per aera avis
volare, quam pollutae revoces impiae uxoris sensum. Pergat quomodo vult inanibus fallaciis
perseverans et lamentari fallaciis mortuum Deum cantans, quem iudicibus recta sentientibus
perditum pessima in speciosis ferro vincta mors interfecit. Deinde post hos versus Apollinis, qui non
stante metro Latine interpretati sunt, subiunxit atque ait: In his quidem irremediabile sententiae
eorum manifestavit dicens, quoniam Iudaei suscipiunt Deum magis quam isti. Ecce, ubi decolorans
Christum Iudaeos praeposuit Christianis, confitens quod Iudaei suscipiant Deum. Sic enim exposuit
versus Apollinis, ubi iudicibus recta sentientibus Christum dicit occisum, tamquam illis iuste
iudicantibus merito sit ille punitus. Viderint quid de Christo vates mendax Apollinis dixerit atque iste
crediderit aut fortasse vatem, quod non dixit, dixisse iste ipse confinxerit. Quam sibi constet vel
ipsa oracula inter se faciat convenire, postea videbimus; hic tamen Iudaeos, tamquam Dei
susceptores, recte dicit iudicasse de Christo, quod eum morte pessima excruciandum esse
censuerint. Deus itaque Iudaeorum, cui perhibet testimonium, audiendus fuit dicens: Sacrificans
diis eradicabitur nisi Domino tantum 66. Sed ad manifestiora veniamus et audiamus quam magnum
Deum dicat esse Iudaeorum. Item ad ea, quae interrogavit Apollinem, quid melius, verbum sive

342

