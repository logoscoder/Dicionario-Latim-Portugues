deorum criminibus oblectanti; non miscetur homini magorum scelera iustis legibus punienti, et
miscetur daemoni magicas artes docenti et implenti; non miscetur homini imitationem daemonis
fugienti, et miscetur daemoni deceptionem hominis aucupanti.

...ad veritatem atque sapientiam...
21. 1. Sed nimirum tantae huius absurditatis et indignitatis est magna necessitas, quod scilicet
deos aetherios humana curantes quid terrestres homines agerent utique lateret, nisi daemones
aerii nuntiarent; quoniam aether longe a terra est alteque suspensus, aer vero aetheri terraeque
contiguus. O mirabilem sapientiam! quid aliud de diis isti sentiunt, quos omnes optimos volunt, nisi
eos et humana curare, ne cultu videantur indigni, et propter elementorum distantiam humana
nescire, ut credantur daemones necessarii et ob hoc etiam ipsi putentur colendi, per quos dii
possint et quid in rebus humanis agatur addiscere et ubi oportet hominibus subvenire? Hoc si ita
est, diis istis bonis magis notus est daemon per corpus vicinum quam homo per animum bonum. O
multum dolenda necessitas, an potius irridenda vel detestanda vanitas, ne sit vana divinitas! si
enim animo ab obstaculo corporis libero animum nostrum videre dii possunt, non ad hoc indigent
daemonibus nuntiis; si autem animorum indicia corporalia, qualia sunt locutio vultus motus, per
corpus suum aetherii dii sentiunt et inde colligunt quid etiam daemones nuntient, possunt et
mendaciis daemonum decipi. Porro si deorum divinitas a daemonibus non potest falli, eadem
divinitate quod agimus non potest ignorari.

...ad deitatem.
21. 2. Vellem autem mihi isti dicerent, utrum diis daemones nuntiaverint de criminibus deorum
poetica Platoni displicere figmenta et sibi ea placere celaverint, an utrumque occultaverint deosque
esse maluerint totius rei huius ignaros, an utrumque indicaverint, et religiosam erga deos Platonis
prudentiam et in deos iniuriosam libidinem suam, an sententiam quidem Platonis, qua noluit deos
per impiam licentiam poetarum falsis criminibus infamari, ignotam diis esse voluerint, suam vero
nequitiam, qua ludos scaenicos amant, quibus illa deorum dedecora celebrantur, prodere non
erubuerint vel timuerint. Horum quattuor, quae interrogando proposui, quodlibet eligant et in
quolibet eorum quantum mali de diis bonis opinentur attendant. Si enim primum elegerint,
confessuri sunt non licuisse diis bonis habitare cum bono Platone, quando eorum iniurias
prohibebat, et habitasse cum daemonibus malis, quando eorum iniuriis exsultabant, cum dii boni
hominem bonum longe a se positum non nisi per malos daemones nossent, quos vicinos nosse non
possent. Si autem secundum elegerint et utrumque occultatum a daemonibus dixerint, ut dii
omnino nescirent et Platonis religiosissimam legem et daemonum sacrilegam delectationem: quid
in rebus humanis per internuntios daemones dii nosse utiliter possunt, quando illa nesciunt, quae in
honorem bonorum deorum religione bonorum hominum contra libidinem malorum daemonum
decernuntur? Si vero tertium elegerint et non solum sententiam Platonis deorum iniurias
prohibentem, sed etiam daemonum nequitiam deorum iniuriis exsultantem per eosdem daemones
nuntios diis innotuisse responderint: hoc nuntiare est an insultare? Et dii utrumque sic audiunt, sic
utrumque cognoscunt, ut non solum malignos daemones deorum dignitati et Platonis religioni
contraria cupientes atque facientes a suo accessu non arceant, verum etiam per illos malos
propinquos Platoni bono longinquo dona transmittant? Sic enim eos elementorum quasi catenata
series colligavit, ut illis, a quibus criminantur, coniungi possint, huic, a quo defenduntur, non
possint, utrumque scientes, sed aeris et terrae transmutare pondera non valentes. Iam, quod
reliquum est, si quartum elegerint, peius est ceteris. Quis enim ferat, si poetarum de diis
immortalibus criminosa figmenta et theatrorum indigna ludibria suamque in his omnibus
ardentissimam cupiditatem et suavissimam voluptatem diis daemones nuntiaverunt, et quod Plato
philosophica gravitate de optima re publica haec omnia censuit removenda tacuerunt; ut iam dii
boni per tales nuntios nosse cogantur mala pessimorum, nec aliena, sed eorumdem nuntiorum,
atque his contraria non sinantur nosse bona philosophorum, cum illa sint in iniuriam, ista in
honorem ipsorum deorum?

Daemones non ad bonum sed ad malum medii sunt.
22. Quia igitur nihil istorum quattuor eligendum est, ne in quolibet eorum de diis tam male
sentiatur, restat, ut nullo modo credendum sit, quod Apuleius persuadere nititur et quicumque alii
sunt eiusdem sententiae philosophi, ita esse medios daemones inter deos et homines tamquam
internuntios et interpretes, qui hinc ferant petitiones nostras, inde referant deorum suppetias; sed
esse spiritus nocendi cupidissimos, a iustitia penitus alienos, superbia tumidos, invidentia lividos,
fallacia callidos, qui in hoc quidem aere habitant, quia de caeli superioris sublimitate deiecti merito
irregressibilis transgressionis in hoc sibi congruo velut carcere praedamnati sunt; nec tamen, quia
supra terras et aquas aeri locus est, ideo et ipsi sunt meritis superiores hominibus, qui eos non

126

