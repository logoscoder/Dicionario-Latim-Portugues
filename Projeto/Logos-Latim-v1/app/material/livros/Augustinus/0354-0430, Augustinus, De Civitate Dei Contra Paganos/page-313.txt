sua est oratione perterritus, quam prophetice fundebat et in qua futura cernebat; turbatis enim
populis multis vidit imminentes Ecclesiae tribulationes; continuoque se membrum eius agnovit
atque ait: Requiescam in die tribulationis 114, tamquam ad eos pertinens, qui sunt spe gaudentes, in
tribulatione patientes 115. Ut ascendam, inquit, in populum peregrinationis meae, recedens utique a
populo maligno carnalis cognationis suae, non peregrinante in hac terra nec supernam patriam
requirente. Quoniam ficus, inquit, non afferet fructus, et non erunt nativitates in vineis; mentietur
opus olivae, et campi non facient escam. Defecerunt ab esca oves, et non supersunt in praesepibus
boves 116. Vidit eam gentem, quae Christum fuerat occisura, ubertatem copiarum spiritalium
perdituram, quas per terrenam fecunditatem more prophetico figuravit. Et quia iram Dei talem
propterea passa est illa gens, quia ignorans Dei iustitiam suam voluit constituere 117, iste continuo:
Ego autem, inquit, in Domino exsultabo, gaudebo in Deo salutari meo. Dominus Deus meus virtus
mea, statuet pedes meos in consummationem; super excelsa imponet me, ut vincam in cantico
eius 118, illo scilicet cantico, de quo similia quaedam dicuntur in Psalmo: Statuit super petram pedes
meos et direxit gressus meos, et immisit in os meum canticum novum, hymnum Deo nostro 119.
Ipse ergo vincit in cantico Domini, qui placet in eius laude, non sua, ut, qui gloriatur, in Domino
glorietur 120. Melius autem mihi videntur quidam codices habere: Gaudebo in Deo Iesu meo, quam
hi, qui volentes id latine ponere, nomen ipsum non posuerunt, quod est nobis amicius et dulcius
nominare.

Hieremias praedixit gentes vocaturum Christum.
33. 1. Ieremias propheta de maioribus est, sicut Isaias, non de minoribus, sicut ceteri, de quorum
scriptis nonnulla iam posui. Prophetavit autem regnante Iosia in Ierusalem et apud Romanos Anco
Martio, iam propinquante captivitate Iudaeorum. Tetendit autem prophetiam usque ad quintum
mensem captivitatis, sicut in eius litteris invenimus 121. Sophonias autem unus de minoribus
adiungitur ei. Nam et ipse in diebus Iosiae prophetasse se dicit; sed quousque, non dicit 122.
Prophetavit ergo Ieremias non solum Anci Martii, verum etiam Tarquinii Prisci temporibus, quem
Romani habuerunt quintum regem. Ipse enim, quando illa captivitas facta est, regnare iam
coeperat. Prophetans ergo de Christo Ieremias: Spiritus, inquit, oris nostri Christus Dominus captus
est in peccatis nostris 123, sic breviter ostendens et Dominum nostrum Christum et passum esse pro
nobis. Item alio loco: Hic Deus meus, inquit, et non aestimabitur alter ad eum; qui invenit omnem
viam prudentiae et dedit eam Iacob puero suo et Israel dilecto suo; post haec in terra visus est et
cum hominibus conversatus est 124. Hoc testimonium quidam non Ieremiae, sed scribae eius
attribuunt, qui vocabatur Baruch; sed Ieremiae celebratius habetur. Rursus idem propheta de ipso:
Ecce, inquit, dies veniunt, ait Dominus, et suscitabo David germen iustum, et regnabit rex et
sapiens erit et faciet iudicium et iustitiam in terra. In diebus illis salvabitur Iudas, et Israel habitabit
confidenter; et hoc est nomen, quod vocabunt eum: Dominus iustus noster 125. De vocatione etiam
gentium, quae fuerat futura et eam nunc impletam cernimus, sic locutus est: Domine Deus meus et
refugium meum in die malorum, ad te gentes venient ab extremo terrae et dicent: Vere mendacia
coluerunt patres nostri simulacra, et non est in illis utilitas 126. Quia vero non erant eum agnituri
Iudaei, a quibus eum et occidi oportebat, sic idem propheta significat: Grave cor per omnia, et
homo est, et quis agnoscit eum? 127 Huius est etiam illud quod in libro septimo decimo posui de
Testamento Novo, cuius est mediator Christus 128. Ipse quippe Ieremias ait: Ecce dies veniunt, dicit
Dominus, et consummabo super domum Iacob testamentum novum, et cetera quae ibi leguntur 129.

Quid Sophonias dixerit de gentium vocatione.
33. 2. Sophoniae autem prophetae, qui cum Ieremia prophetabat, haec praedicta de Christo interim
ponam: Exspecta me, dicit Dominus, in die resurrectionis meae in futurum; quia iudicium meum, ut
congregem gentes et colligam regna 130. Et iterum: Horribilis, inquit, Dominus super eos, et
exterminabit omnes deos terrae, et adorabit eum vir de loco suo, omnes insulae gentium 131. Et
paulo post: Tunc, inquit, transvertam in populos linguam et progenies eius, ut invocent omnes
nomen Domini et serviant ei sub iugo uno; a finibus fluminum Aethiopiae afferent hostias mihi. In
illo die non confunderis ex omnibus adinventionibus tuis, quas impie egisti in me; quia tunc
auferam abs te pravitates iniuriae tuae; et iam non adicies, ut magnificeris super montem sanctum
meum, et subrelinquam in te populum mansuetum et humilem; et verebuntur a nomine Domini, qui
reliqui fuerint Israel 132. Hae sunt reliquiae, de quibus alibi prophetatur, quod Apostolus etiam
commemorat: Si fuerit numerus filiorum Israel sicut harena maris, reliquiae salvae fient 133. Hae
quippe in Christum illius gentis reliquiae crediderunt.

Daniel regnum aeternum Christo praevidit.
313

