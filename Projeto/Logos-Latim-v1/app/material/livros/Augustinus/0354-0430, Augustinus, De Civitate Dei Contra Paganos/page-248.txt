staturosi, scientes proelium. Non hos elegit Dominus, nec viam scientiae dedit illis; sed interierunt,
quia non habuerunt sapientiam, perierunt propter inconsiderantiam 127.

Diluvium ira Dei factum est.
24. Quod autem dixit Deus: Erunt dies eorum centum viginti anni 128, non sic accipiendum est,
quasi praenuntiatum sit post haec homines centum viginti annos vivendo non transgredi, cum et
post diluvium etiam quingentos excessisse inveniamus; sed intellegendum est hoc Deum dixisse,
cum circa finem quingentorum annorum esset Noe, id est quadringentos octoginta vitae annos
ageret, quos more suo Scriptura quingentos vocat, nomine totius maximam partem plerumque
significans; sescentesimo quippe anno vitae Noe, secundo mense factum est diluvium 129; ac sic
centum viginti anni praedicti sunt futuri vitae hominum periturorum, quibus transactis diluvio
delerentur. Nec frustra creditur sic factum esse diluvium, iam non inventis in terra qui non erant
digni tali morte defungi, qua in impios vindicatum est; non quo quicquam bonis quandoque
morituris tale genus mortis faciat aliquid, quod eis possit obesse post mortem; verumtamen nullus
eorum diluvio mortuus est, quos de semine Seth propagatos sancta Scriptura commemorat. Sic
autem divinitus diluvii causa narratur: Videns, inquit, Dominus Deus, quia multiplicatae sunt
malitiae hominum super terram, et omnis quisque cogitat in corde suo diligenter super maligna
omnes dies, et cogitavit Deus, quia fecit hominem super terram, et recogitavit, et dixit Deus:
Deleam hominem, quem feci, a facie terrae, ab homine usque ad pecus et a repentibus usque ad
volatilia caeli, quia iratus sum, quoniam feci eos 130.

Scriptura quibusdam verbis utitur ut familiarius insinuet.
25. Ira Dei non perturbatio animi eius est, sed iudicium quo irrogatur poena peccato. Cogitatio vero
eius et recogitatio mutandarum rerum est immutabilis ratio. Neque enim sicut hominem, ita Deum
cuiusquam facti sui paenitet, cuius est de omnibus omnino rebus tam fixa sententia quam certa
praescientia. Sed si non utatur Scriptura talibus verbis, non se quodammodo familiarius insinuabit
omni generi hominum, quibus vult esse consultum, ut et perterreat superbientes et excitet
neglegentes, et exerceat quaerentes et alat intellegentes; quod non faceret, si non se prius
inclinaret et quodammodo descenderet ad iacentes. Quod autem etiam interitum omnium
animalium terrenorum volatiliumque denuntiat: magnitudinem futurae cladis effatur, non
animantibus rationis expertibus, tamquam et ipsa peccaverint, minatur exitium.

Mensura arcae...
26. 1. Iam vero quod Noe homini iusto et, sicut de illo Scriptura veridica loquitur 131, in sua
generatione perfecto (non utique sicut perficiendi sunt cives civitatis Dei in illa immortalitate, qua
aequabuntur angelis Dei 132, sed sicut esse possunt in hac peregrinatione perfecti), imperat Deus,
ut arcam faciat, in qua cum suis, id est uxore, filiis et nuribus, et cum animalibus, quae ad illum ex
Dei praecepto in arcam ingressa sunt 133, liberaretur a diluvii vastitate: procul dubio figura est
peregrinantis in hoc saeculo civitatis Dei, hoc est Ecclesiae, quae fit salva per lignum, in quo
pependit Mediator Dei et hominum, homo Christus Iesus 134. Nam et mensurae ipsae longitudinis et
altitudinis et latitudinis eius significant corpus humanum, in cuius veritate ad homines
praenuntiatus est venturus et venit. Humani quippe corporis longitudo a vertice usque ad vestigia
sexiens tantum habet quam latitudo, quae est ab uno latere ad alterum latus, et deciens tantum
quam altitudo, cuius altitudinis mensura est in latere a dorso ad ventrem; velut si iacentem
hominem metiaris supinum seu pronum, sexiens tantum longus est a capite ad pedes, quam latus a
dextra in sinistram vel a sinistra in dextram, et deciens, quam altus a terra. Unde facta est arca
trecentorum in longitudine cubitorum et quinquaginta in latitudine et triginta in altitudine. Et quod
ostium in latere accepit, profecto illud est vulnus, quando latus crucifixi lancea perforatum est 135;
hac quippe ad illum venientes ingrediuntur, quia inde sacramenta manarunt, quibus credentes
initiantur. Et quod de lignis quadratis fieri iubetur, undique stabilem vitam sanctorum significat;
quacumque enim verteris quadratum, stabit; et cetera, quae in eiusdem arcae constructione
dicuntur, ecclesiasticarum signa sunt rerum.

... eiusque mansiones quaedam significant.
26. 2. Sed ea nunc persequi longum est; et hoc iam fecimus in opere, quod adversus Faustum
Manichaeum scripsimus 136, negantem in Hebraeorum libris aliquid de Christo esse prophetatum. Et
fieri quidem potest, ut et nobis quispiam et alius alio exponat haec aptius, dum tamen ea, quae
dicuntur, ad hanc de qua loquimur Dei civitatem in hoc saeculo maligno tamquam in diluvio

248

