insontem, et ideo potest a litteratis eius defensoribus dici non esse apud inferos inter illos, qui sibi
letum insontes peperere manu. Sed ita haec causa ex utroque latere coartatur, ut, si extenuatur
homicidium, adulterium confirmetur; si purgatur adulterium, homicidium cumuletur; nec omnino
invenitur exitus, ubi dicitur: "si adulterata, cur laudata; si pudica, cur occisa?".

... si tamen casta fuit.
19. 3. Nobis tamen in hoc tam nobili feminae huius exemplo ad istos refutandos, qui Christianis
feminis in captivitate compressis alieni ab omni cogitatione sanctitatis insultant, sufficit quod in
praeclaris eius laudibus dictum est: Duo fuerunt et adulterium unus admisit. Talis enim ab eis
Lucretia magis credita est, quae se nullo adulterino potuerit maculare consensu. Quod ergo se
ipsam, quoniam adulterum pertulit, etiam non adultera occidit, non est pudicitiae caritas, sed
pudoris infirmitas. Puduit enim eam turpitudinis alienae in se commissae, etiamsi non secum, et
Romana mulier, laudis avida nimium, verita est ne putaretur, quod violenter est passa cum viveret,
libenter passa si viveret. Unde ad oculos hominum testem mentis suae illam poenam adhibendam
putavit, quibus conscientiam demonstrare non potuit. Sociam quippe facti se credi erubuit, si, quod
alius in ea fecerat turpiter, ferret ipsa patienter. Non hoc fecerunt feminae Christianae, quae passae
similia vivunt tamen nec in se ultae sunt crimen alienum, ne aliorum sceleribus adderent sua, si,
quoniam hostes in eis concupiscendo stupra commiserant, illae in se ipsis homicidia erubescendo
committerent. Habent quippe intus gloriam castitatis, testimonium conscientiae; habent autem
coram oculis Dei sui nec requirunt amplius, ubi quid recte faciant non habent amplius, ne devient
ab auctoritate legis divinae, cum male devitant offensionem suspicionis humanae.

Qui se occidit reus est homicidii lege divina...
20. Neque enim frustra in sanctis canonicis Libris nusquam nobis divinitus praeceptum
permissumve reperiri potest, ut vel ipsius adipiscendae immortalitatis vel ullius cavendi carendive
mali causa nobismet ipsis necem inferamus. Nam et prohibitos nos esse intellegendum est, ubi Lex
ait: Non occides, praesertim quia non addidit: "proximum tuum", sicut falsum testimonium cum
vetaret: Falsum, inquit, testimonium non dices adversus proximum tuum 64. Nec ideo tamen si
adversus se ipsum quisquam falsum testimonium dixerit, ab hoc crimine se putaverit alienum,
quoniam regulam diligendi proximum a semetipso dilector accepit, quando quidem scriptum est:
Diliges proximum tuum tamquam te ipsum 65. Porro si falsi testimonii non minus reus est qui de se
ipso falsum fatetur, quam si adversus proximum hoc faceret, cum in eo praecepto, quo falsum
testimonium prohibetur, adversus proximum prohibeatur possitque non recte intellegentibus videri
non esse prohibitum, ut adversus se ipsum quisque falsus testis adsistat: quanto magis
intellegendum est non licere homini se ipsum occidere, cum in eo, quod scriptum est: Non occides,
nihilo deinde addito, nullus, nec ipse utique, cui praecipitur, intellegatur exceptus! Unde quidam
hoc praeceptum etiam in bestias ac pecora conantur extendere, ut ex hoc nullum etiam illorum
liceat occidere 66. Cur non ergo et herbas et quidquid humo radicitus alitur ac figitur? Nam et hoc
genus rerum, quamvis non sentiat, dicitur vivere ac per hoc potest et mori, proinde etiam, cum vis
adhibetur, occidi. Unde et Apostolus, cum de huius modi seminibus loqueretur: Tu, inquit, quod
seminas non vivificatur, nisi moriatur 67; et in psalmo scriptum est: Occidit vites eorum in
grandine 68. Num igitur ob hoc, cum audimus: Non occides, virgultum vellere nefas ducimus et
Manichaeorum errori insanissime acquiescimus? His igitur deliramentis remotis cum legimus: Non
occides, si propterea non accipimus hoc dictum de frutectis esse, quia nullus eis sensus est, nec de
irrationalibus animantibus, volatilibus, natatilibus, ambulatilibus, reptilibus, quia nulla nobis ratione
sociantur, quam non eis datum est nobiscum habere communem (unde iustissima ordinatione
Creatoris et vita et mors eorum nostris usibus subditur): restat ut de homine intellegamus, quod
dictum est: Non occides, nec alterum ergo nec te. Neque enim qui se occidit aliud quam hominem
occidit.

... quae tamen quasdam facit exceptiones.
21. Quasdam vero exceptiones eadem ipsa divina fecit auctoritas, ut non liceat hominem occidi.
Sed his exceptis, quos Deus occidi iubet sive data lege sive ad personam pro tempore expressa
iussione, (non autem ipse occidit, qui ministerium debet iubenti, sicut adminiculum gladius utenti;
et ideo nequaquam contra hoc praeceptum fecerunt, quo dictum est: Non occides, qui Deo auctore
bella gesserunt aut personam gerentes publicae potestatis secundum eius leges, hoc est
iustissimae rationis imperium, sceleratos morte punierunt; et Abraham non solum non est culpatus
crudelitatis crimine, verum etiam laudatus est nomine pietatis, quod voluit filium nequaquam
scelerate, sed oboedienter occidere 69; et merito quaeritur utrum pro iussu Dei sit habendum, quod
Iephte filiam, quae patri occurrit, occidit, cum id se vovisset immolaturum Deo, quod ei redeunti de

15

