20. 2. Sed quaeri solet, utrum illi, quos hic viventes inventurus est Christus, quorum personam in
se atque illos, qui tunc secum vivebant, transfigurabat Apostolus, numquam omnino morituri sint,
an ipso temporis puncto, quo cum resurgentibus rapientur in nubibus in obviam Christo in aera, ad
immortalitatem per mortem mira celeritate transibunt. Neque enim dicendum est fieri non posse,
ut, dum per aera in sublime portantur, in illo spatio et moriantur et revivescant. Quod enim ait: Et
ita semper cum Domino erimus 167, non sic accipiendum est, tamquam in aere nos dixerit semper
cum Domino esse mansuros; quia nec ipse utique ibi manebit, quia veniens transiturus est; venienti
quippe ibitur obviam, non manenti; sed ita cum Domino erimus, id est, sic erimus habentes corpora
sempiterna, ubicumque cum illo fuerimus. Ad hunc autem sensum, quo existimemus etiam illos,
quos hic vivos inventurus est Dominus, in ipso parvo spatio et passuros mortem et accepturos
immortalitatem, ipse Apostolus nos videtur urgere, ubi dicit: In Christo omnes vivificabuntur 168;
cum alio loco de ipsa loquens resurrectione corporum dicat: Tu quod seminas, non vivificatur, nisi
moriatur 169. Quomodo igitur, quos viventes hic Christus inveniet, per immortalitatem in illo
vivificabuntur, etsi non moriantur, cum videamus propter hoc esse dictum: Tu quod seminas, non
vivificatur, nisi moriatur? Aut si recte non dicimus seminari nisi ea corpora hominum, quae
moriendo quoquo modo revertuntur in terram (sicut sese habet etiam illa in transgressorem patrem
generis humani divinitus prolata sententia: Terra es et in terram ibis 170); fatendum est istos, quos
nondum de corporibus egressos cum veniet Christus inveniet, et istis verbis Apostoli et illis de
Genesi non teneri; quoniam sursum in nubibus rapti non utique seminantur, quia nec eunt in terram
nec redeunt, sive nullam prorsus experiantur mortem, sive paululum in aere moriantur.

... et ad Corinthios.
20. 3. Sed aliud rursus occurrit, quod idem dixit Apostolus, cum de resurrectione corporum ad
Corinthios loqueretur: Omnes resurgemus, vel sicut alii codices habent: Omnes dormiemus 171. Cum
ergo nec resurrectio fieri, nisi mors praecesserit, possit, nec dormitionem possimus illo loco
intellegere nisi mortem: quomodo omnes vel dormient vel resurgent, si tam multi, quos in corpore
inventurus est Christus, nec dormient nec resurgent? Si ergo sanctos, qui reperientur Christo
veniente viventes eique in obviam rapientur, crediderimus in eodem raptu de mortalibus corporibus
exituros et ad eadem mox immortalia redituros, nullas in verbis Apostoli patiemur angustias, sive
ubi dicit: Tu quod seminas, non vivificatur, nisi moriatur, sive ubi dicit: Omnes resurgemus aut:
Omnes dormiemus; quia nec illi per immortalitatem vivificabuntur, nisi, quamlibet paululum, tamen
ante moriantur, ac per hoc et a resurrectione non erunt alieni, quam dormitione praecedunt,
quamvis brevissima, non tamen nulla. Cur autem nobis incredibile videatur illam multitudinem
corporum in aere quodam modo seminari atque ibi protinus immortaliter atque incorruptibiliter
revivescere, cum credamus, quod idem ipse Apostolus apertissime dicit, in ictu oculi futuram
resurrectionem 172 et in membra sine fine victura tanta facilitate tamque inaestimabili velocitate
rediturum antiquissimorum cadaverum pulverem? Nec ab illa sententia, qua homini dictum est:
Terra es et in terram ibis 173, futuros illos sanctos arbitremur immunes, si eorum morientium in
terram non recident corpora, sed, sicut in ipso raptu morientur, ita et resurgent, dum feruntur in
aera. In terram quippe ibis, est: "In hoc ibis amissa vita, quod eras antequam sumeres vitam"; id
est, hoc eris exanimatus, quod eras antequam esses animatus (terrae quippe insufflavit Deus in
faciem flatum vitae, cum factus est homo in animam vivam); tamquam diceretur: "Terra es
animata, quod non eras; terra eris exanimis, sicut eras"; quod sunt et antequam putrescant omnia
corpora mortuorum; quod erunt et illa, si morientur, ubicumque moriantur, cum vita carebunt,
quam continuo receptura sunt. Sic ergo ibunt in terram, quia ex vivis hominibus terra erunt,
quemadmodum it in cinerem, quod fit cinis; it in vetustatem, quod fit vetus; it in testam, quod ex
luto fit testa; et alia sescenta sic loquimur. Quomodo autem sit futurum, quod nunc pro nostrae
ratiunculae viribus utcumque conicimus, tunc erit potius, ut nosse possimus. Resurrectionem
quippe mortuorum futuram et in carne, quando Christus venturus est vivos iudicaturus et mortuos,
oportet, si Christiani esse volumus, ut credamus; sed non ideo de hac re inanis est fides nostra si,
quemadmodum futura sit, perfecte comprehendere non valemus. Verum iam, sicut supra
promisimus 174, de hoc iudicio Dei novissimo etiam prophetici veteres libri quid praenuntiaverint,
quantum satis esse videbitur, debemus ostendere; quae, sicut arbitror, non tanta mora necesse erit
tractari et exponi, si istis, quae praemisimus, lector curaverit adiuvari.
Veteris Testamenti praeconia recensentur (21-30)

Quae sit in Isaia beatitudo in resurrectione...
21. 1. Propheta Isaias: Resurgent, inquit, mortui et resurgent qui erant in sepulcris, et laetabuntur
omnes qui sunt in terra; ros enim, qui abs te est, sanitas illis est; terra vero impiorum cadet 175.
Totum illud superius ad resurrectionem pertinet beatorum. Quod autem ait: Terra vero impiorum

363

