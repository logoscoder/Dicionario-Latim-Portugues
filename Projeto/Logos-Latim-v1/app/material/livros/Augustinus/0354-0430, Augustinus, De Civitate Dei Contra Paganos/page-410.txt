potuit, in illa iam immortalitate esse debebit? Si autem non redibit, ergo peribit. Quomodo igitur,
inquiunt, capillus capitis non peribit? De macie quoque vel pinguedine similiter disputant. Nam si
aequales omnes erunt, non utique alii macri, alii pingues erunt. Accedet ergo aliis aliquid, aliis
minuetur; ac per hoc non, quod erat, recipiendum, sed alicubi addendum est, quod non fuit, et
alicubi perdendumr, quod fuit.

... quia sunt corruptiones et dilapsiones corporum.
12. 2. De ipsis etiam corruptionibus et dilapsionibus corporum mortuorum, cum aliud vertatur in
pulverem, in auras aliud exhaletur, sint quos bestiae, sint quos ignis absumit, naufragio vel
quibuscumque aquis ita quidam pereant, ut eorum carnes in humorem putredo dissolvat, non
mediocriter permoventur atque omnia ista recolligi in carnem et redintegrari posse non credunt.
Consectantur etiam quasque foeditates et vitia, sive accidant sive nascantur, ubi et monstrosos
partus cum horrore atque irrisione commemorant, et requirunt, quaenam cuiusque deformitatis
resurrectio sit futura. Si enim nihil tale redire in corpus hominis dixerimus, responsionem nostram
de locis vulnerum, cum quibus Dominum Christum resurrexisse praedicamus, se confutaturos esse
praesumunt. Sed inter haec omnia quaestio difficillima illa proponitur, in cuius carnem reditura sit
caro, qua corpus alterius vescentis humana viscera fame compellente nutritur. In carnem quippe
conversa est eius, qui talibus vixit alimentis, et ea, quae macies ostenderat, detrimenta supplevit.
Utrum ergo illi redeat homini cuius caro prius fuit, an illi potius cuius postea facta est, ad hoc
percontantur, ut fidem resurrectionis illudant ac sic animae humanae aut alternantes, sicut Plato,
veras infelicitates falsasque promittant beatitudines aut post multas itidem per diversa corpora
revolutiones aliquando tamen eam, sicut Porphyrius, finire miserias et ad eas numquam redire
fateantur; non tamen corpus habendo immortale, sed corpus omne fugiendo 56.

Qui futuri sint abortivi fetus...
13. Ad haec ergo, quae ab eorum parte contraria, me dirigente, mihi videntur opposita,
misericordia Dei meis nisibus opem ferente respondeam. Abortivos fetus, qui, cum iam vixissent in
utero, ibi sunt mortui, resurrecturos ut affirmare, ita negare non audeo; quamvis non videam
quomodo ad eos non pertineat resurrectio mortuorum, si non eximuntur de numero mortuorum. Aut
enim non omne mortui resurgent et erunt aliquae humanae animae sine corporibus in aeternum,
quae corpora humana, quamvis intra viscera materna, gestarunt; aut si omnes animae humanae
recipient resurgentia sua corpora, quae habuerunt, ubicumque viventia et morientia reliquerunt,
non invenio quemadmodum dicam ad resurrectionem non pertinere mortuorum quoscumque
mortuos etiam in uteris matrum. Sed utrumlibet de his quisque sentiat, quod de iam natis
infantibus dixerimus, hoc etiam de illis intellegendum est, si resurgent.

... et infantium corpora.
14. Quid ergo de infantibus dicturi sumus, nisi quia non in ea resurrecturi sunt corporis exiguitate,
qua mortui, sed quod eis tardius accessurum erat tempore, hoc sunt illi Dei opere miro atque
celerrimo recepturi? In sententia quippe Domini, qua ait: Capillus capitis vestri non peribit 57,
dictum est non defuturum esse quod fuit, non autem negatum est adfuturum esse quod defuit.
Defuit autem infanti mortuo perfecta quantitas sui corporis; perfecto quippe infanti deest utique
perfectio magnitudinis corporalis, quae cum accesserit, statura iam longior esse non possit. Hunc
perfectionis modum sic habent omnes, ut cum illo concipiantur atque nascantur; sed habent in
ratione, non mole; sicut ipsa membra omnia iam sunt latenter in semine, cum etiam natis nonnulla
adhuc desint, sicut dentes ac si quid eiusmodi. In qua ratione uniuscuiusque materiae indita
corporali iam quodam modo, ut ita dicam, liciatum videtur esse, quod nondum est, immo quod
latet, sed accessu temporis erit vel potius apparebit. In hac ergo infans iam brevis aut longus est,
qui brevis longusve futurus est. Secundum hanc rationem profecto in resurrectione corporis
detrimenta corporis non timemus, quia, etsi aequalitas futura esset omnium, ita ut omnes usque ad
giganteas magnitudines pervenirent, ne illi, qui maximi fuerunt, minus haberent aliquid in statura,
quod eis contra sententiam Christi periret, qui dixit nec capillum capitis esse periturum, Creatori
utique, qui creavit cuncta de nihilo, quomodo deesse posset unde adderet quod addendum esse
mirus artifex nosset?

Erunt in mensura plenae aetatis Christi.
15. Sed utique Christus in ea mensura corporis, in qua mortuus est, resurrexit, nec fas est dicere,
cum resurrectionis omnium tempus venerit, accessuram corpori eius eam magnitudinem, quam non
habuit, quando in ea discipulis, in qua illis erat notus, apparuit, ut longissimis fieri possit aequalis. Si

410

