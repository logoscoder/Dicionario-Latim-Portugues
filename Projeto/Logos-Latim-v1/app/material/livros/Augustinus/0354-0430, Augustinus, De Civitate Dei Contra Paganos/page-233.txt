Etiam Romana civitas fratricidio incepit.
5. Primus itaque fuit terrenae civitatis conditor fratricida; nam suum fratrem civem civitatis
aeternae in hac terra peregrinantem invidentia victus occidit 14. Unde mirandum non est, quod
tanto post in ea civitate condenda, quae fuerat huius terrenae civitatis, de qua loquimur, caput
futura et tam multis gentibus regnatura, huic primo exemplo et, ut Graeci appellant,
quaedam sui generis imago respondit. Nam et illic, sicut ipsum facinus quidam poeta
commemoravit illorum,
Fraterno primi maduerunt sanguine muri 15.
Sic enim condita est Roma, quando occisum Remum a fratre Romolo romana testatur historia 16;
nisi quod isti terrenae civitatis ambo cives erant. Ambo gloriam de romanae reipublicae institutione
quaerebant; sed ambo eam tantam, quantam si unus esset, habere non poterant. Qui enim volebat
dominando gloriari, minus utique dominaretur, si eius potestas viro consorte minueretur. Ut ergo
totam dominationem haberet unus, ablatus est socius, et scelere crevit in peius, quod innocentia
minus esset et melius. Hi autem fratres Cain et Abel non habebant ambo inter se similem rerum
terrenarum cupiditatem, nec in hoc alter alteri invidit, quod eius dominatus fieret angustior, qui
alterum occidit, si ambo dominarentur (Abel quippe non quaerebat dominationem in ea civitate,
quae condebatur a fratre), sed invidentia illa diabolica, qua invident bonis mali, nulla alia causa, nisi
quia illi boni sunt, illi mali. Nullo enim modo fit minor accedente seu permanente consorte possessio
bonitatis, immo possessio bonitas, quam tanto latius, quanto concordius individua sociorum
possidet caritas. Non habebit denique istam possessionem, qui eam noluerit habere communem, et
tanto eam reperiet ampliorem, quanto amplius ibi potuerit amare consortem. Illud igitur, quod inter
Remum et Romulum exortum est, quemadmodum adversus se ipsam terrena civitas dividatur,
ostendit; quod autem inter Cain et Abel, inter duas ipsas civitates, Dei et hominum, inimicitias
demonstravit. Pugnant ergo inter se mali et mali; item pugnant inter se mali et boni: boni vero et
boni, si perfecti sunt, inter se pugnare non possunt. Proficientes autem nondumque perfecti ita
possunt, ut bonus quisque ex ea parte pugnet contra alterum, qua etiam contra semetipsum; et in
uno quippe homine caro concupiscit adversus spiritum et spiritus adversus carnem 17.
Concupiscentia ergo spiritalis contra alterius potest pugnare carnalem vel concupiscentia carnalis
contra alterius spiritalem, sicut inter se pugnant boni et mali; vel certe ipsae concupiscentiae
carnales inter se duorum bonorum, nondum utique perfectorum, sicut inter se pugnant mali et mali,
donec eorum, qui curantur, ad ultimam victoriam sanitas perducatur.

Pax supremum est bonum.
6. Languor est quippe iste, id est illa inoboedientia, de qua in libro quarto decimo disseruimus,
primae inoboedientiae supplicium, et ideo non natura, sed vitium; propter quod dicitur
proficientibus bonis et ex fide in hac peregrinatione viventibus: Invicem onera vestra portate, et sic
adimplebitis legem Christi 18; item alibi dicitur: Corripite inquietos, consolamini pusillanimes,
suscipite infirmos, patientes estote ad omnes; videte ne quis malum pro malo alicui reddat 19; item
alio loco: Si praeoccupatus fuerit homo in aliquo delicto, vos, qui spiritales estis, instruite huiusmodi
in spiritu mansuetudinis, intendens te ipsum, ne et tu tempteris 20; et alibi: Sol non occidat super
iracundiam vestram 21; et in Evangelio: Si peccaverit in te frater tuus, corripe eum inter te et
ipsum 22; item de peccatis, in quibus multorum cavetur offensio, Apostolus dicit: Peccantes coram
omnibus argue, ut ceteri timorem habeant 23. Propter hoc et de venia invicem danda multa
praecipiuntur et magna cura propter tenendam pacem, sine qua nemo poterit videre Deum 24; ubi
ille terror, quando iubetur servus decem milium talentorum reddere debita, quae illi fuerant
relaxata, quoniam debitum denariorum centum conservo suo non relaxavit; qua similitudine
proposita, Dominus Iesus adiecit atque ait: Sic et vobis faciet Pater vester caelestis, si non
dimiseritis unusquisque fratri suo de cordibus vestris 25. Hoc modo curantur cives civitatis Dei in hac
terra peregrinantes et paci supernae patriae suspirantes. Spiritus autem Sanctus operatur
intrinsecus, ut valeat aliquid medicina, quae adhibetur extrinsecus. Alioquin etiamsi Deus ipse
utens creatura sibi subdita in aliqua specie humana sensus alloquatur humanos, sive istos corporis
sive illos, quos istis simillimos habemus in somnis, nec interiore gratia mentem regat atque agat,
nihil prodest homini omnis praedicatio veritatis. Facit autem hoc Deus a vasis misericordiae irae
vasa discernens 26, dispensatione qua ipse novit multum occulta, sed tamen iusta. Ipso quippe
adiuvante mirabilibus et latentibus modis, cum peccatum quod habitat in membris nostris, quae
potius iam poena peccati est, sicut Apostolus praecipit, non regnat in nostro mortali corpore ad
oboediendum desideriis eius nec ei membra nostra velut iniquitatis arma exhibemus 27, convertitur
ad mentem non sibi ad mala, Deo regente, consentientem et eam regentem tranquillius nunc
habebit, postea sanitate perfecta atque immortalitate percepta homo sine ullo peccato in aeterna
pace regnabit.

233

