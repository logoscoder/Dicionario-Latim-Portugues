casibus agi; alii immortales esse animas, alii mortales; et qui immortales, alii revolvi in bestias, alii
nequaquam; qui vero mortales, alii mox interire post corpus, alii vivere etiam postea vel paululum
vel diutius, non tamen semper; alii in corpore constituentes finem boni, alii in animo, alii in utroque,
alii extrinsecus posita etiam bona ad animum et corpus addentes; alii sensibus corporis semper, alii
non semper, alii numquam putantes esse credendum. Has et alias paene innumerabiles
dissensiones philosophorum quis umquam populus, quis senatus, quae potestas vel dignitas publica
impiae civitatis diiudicandas et alias probandas ac recipiendas, alias improbandas repudiandasque
curavit, ac non passim sine ullo iudicio confuseque habuit in gremio suo tot controversias hominum
dissidentium, non de agris et domibus vel quacumque pecuniaria ratione, sed de his rebus, quibus
aut misere vivitur aut beate? Ubi etsi aliqua vera dicebantur, eadem licentia dicebantur et falsa,
prorsus ut non frustra talis civitas mysticum vocabulum Babylonis acceperit. Babylon interpretatur
quippe Confusio, quod nos iam dixisse meminimus 172. Nec interest diaboli regis eius, quam
contrariis inter se rixentur erroribus, quos merito multae variaeque impietatis pariter possidet.

Non dissentiunt inter se Scripturarum auctores.
41. 3. At vero gens illa, ille populus, illa civitas, illa res publica, illi Israelitae, quibus credita sunt
eloquia Dei, nullo modo pseudoprophetas cum veris Prophetis parilitate licentiae confuderunt, sed
concordes inter se atque in nullo dissentientes sacrarum Litterarum veraces ab eis agnoscebantur
et tenebantur auctores. Ipsi eis erant philosophi, hoc est amatores sapientiae, ipsi sapientes, ipsi
theologi, ipsi prophetae, ipsi doctores probitatis atque pietatis. Quicumque secundum illos sapuit et
vixit, non secundum homines, sed secundum Deum, qui per eos locutus est, sapuit et vixit. Ibi si
prohibitum est sacrilegium, Deus prohibuit. Si dictum est: Honora patrem tuum et matrem tuam,
Deus iussit. Si dictum est: Non moechaberis, non homicidium facies, non furaberis 173, et cetera
huiusmodi, non haec ora humana, sed oracula divina fuderunt. Quidquid philosophi quidam inter
falsa, quae opinati sunt, verum videre potuerunt et laboriosis disputationibus persuadere moliti
sunt, quod mundum istum Deus fecerit eumque ipse providentissimus administret, de honestate
virtutum, de amore patriae, de fide amicitiae, de bonis operibus atque omnibus ad mores probos
pertinentibus rebus, quamvis nescientes ad quem finem et quonam modo essent ista omnia
referenda 174, propheticis, hoc est divinis, vocibus, quamvis per homines, in illa civitate populo
commendata sunt, non argumentationum concertationibus inculcata, ut non hominis ingenium, sed
Dei eloquium contemnere formidaret, qui illa cognosceret.

Septuaginta Scripturas intepretati sunt.
42. Has sacras Litteras etiam unus Ptolomaeorum regum Aegypti nosse studuit et habere. Nam
post Alexandri Macedonis, qui etiam Magnus cognominatus est, mirificentissimam minimemque
diuturnam potentiam, qua universam Asiam, immo paene totum orbem, partim vi et armis, partim
terrore subegerat, quando inter cetera Orientis etiam Iudaeam ingressus obtinuit 175; eo mortuo
comites eius cum regnum illud amplissimum non pacifice inter se possessuri divisissent, sed potius
dissipassent bellis omnia vastaturi, Ptolomaeos reges habere coepit Aegyptus; quorum primus, Lagi
filius, multos ex Iudaea captivos in Aegyptum transtulit 176. Huic autem succedens alius Ptolomaeus,
qui est appellatus Philadelphus, omnes, quos ille adduxerat subiugatos, liberos redire permisit;
insuper et dona regia in templum Dei misit petivitque ab Eleazaro tunc pontifice dari sibi Scripturas,
quas profecto audierat fama praedicante divinas, et ideo concupiverat habere in bibliotheca, quam
nobilissimam fecerat 177. Has ei cum idem pontifex misisset hebraeas, post ille etiam interpretes
postulavit; et dati sunt septuaginta duo, de singulis duodecim tribubus seni homines, linguae
utriusque doctissimi, hebraeae scilicet atque graecae, quorum interpretatio ut Septuaginta vocetur,
iam obtinuit consuetudo. Traditur sane tam mirabilem ac stupendum planeque divinum in eorum
verbis fuisse consensum, ut, cum ad hoc opus separatim singuli sederint (ita enim eorum fidem
Ptolomaeo placuit explorare), in nullo verbo, quod idem significaret et tantumdem valeret, vel in
verborum ordine alter ab altero discreparet; sed tamquam unus esset interpres, ita quod omnes
interpretati sunt unum erat; quoniam re vera Spiritus erat unus in omnibus. Et ideo tam mirabile
Dei munus acceperant, ut illarum Scripturarum non tamquam humanarum, sed, sicut erant,
tamquam divinarum etiam isto modo commendaretur auctoritas, credituris quandoque gentibus
profutura, quod iam videmus effectum.

Septuaginta interpretum auctoritas praefertur.
43. Nam cum fuerint et alii interpretes, qui ex hebraea lingua in graecam sacra illa eloquia
transtulerunt, sicut Aquila, Symmachus, Theodotion; sicut etiam illa est interpretatio, cuius auctor
non apparet et ob hoc sine nomine interpretis quinta editio nuncupatur: hanc tamen, quae
Septuaginta est, tamquam sola esset, sic recepit Ecclesia, eaque utuntur Graeci populi Christiani,

318

