spiritus, sed in omni terra, quae cantat Domino canticum novum, sicut vere sacrae et vere
propheticae Litterae praenuntiarunt, ubi scriptum est: Cantate Domino canticum novum, cantate
Domino omnis terra 84. Titulus quippe psalmi huius est: Quando domus aedificabatur post
captivitatem. Aedificatur enim domus Domino civitas Dei, quae est sancta Ecclesia, in omni terra
post eam captivitatem, qua illos homines, de quibus credentibus in Deum tamquam lapidibus vivis
domus aedificatur 85, captos daemonia possidebant. Neque enim, quia deos homo faciebat, ideo
non ab eis possidebatur ipse qui fecerat, quando in eorum societatem colendo traducebatur;
societatem dico, non idolorum stolidorum, sed versutorum daemoniorum. Nam quid sunt idola, nisi
quod eadem scriptura dicit: Oculos habent, et non videbunt 86, et quidquid tale de materiis licet
affabre effigiatis, tamen vita sensuque carentibus dicendum fuit? Sed immundi spiritus eisdem
simulacris arte illa nefaria colligati cultorum suorum animas in suam societatem redigendo
miserabiliter captivaverant. Unde dicit Apostolus: Scimus quia nihil est idolum; sed quae immolant
gentes, daemoniis immolant, et non deo; nolo vos socios fieri daemoniorum 87. Post hanc ergo
captivitatem, qua homines a malignis daemonibus tenebantur, Dei domus aedificatur in omni terra;
unde titulum ille psalmus accepit, ubi dicitur: Cantate Domino canticum novum, cantate Domino
omnis terra. Cantate Domino, benedicite nomen eius, bene nuntiate diem ex die salutare eius.
Annuntiate in gentibus gloriam eius, in omnibus populis mirabilia eius; quoniam magnus Dominus
et laudabilis nimis, terribilis est super omnes deos. Quia omnes dii gentium daemonia, Dominus
autem caelos fecit 88.

Dii ficti non sunt medii inter homines et deos.
24. 3. Qui ergo doluit venturum fuisse tempus, quo auferretur cultus idolorum et in eos, qui
colerent, dominatio daemoniorum, malo spiritu instigatus semper volebat istam captivitatem
manere, qua transacta psalmus canit aedificari domum in omni terra. Praenuntiabat illa Hermes
dolendo; praenuntiabat haec Propheta gaudendo. Et quia Spiritus victor est, qui haec per sanctos
Prophetas canebat, etiam Hermes ipse ea, quae nolebat et dolebat auferri, non a prudentibus et
fidelibus et religiosis, sed ab errantibus et incredulis et a cultu divinae religionis aversis esse
instituta miris modis coactus est confiteri. Qui quamvis eos appellet deos, tamen cum dicit a talibus
hominibus factos, quales esse utique non debemus, velit nolit, ostendit colendos non esse ab eis,
qui tales non sunt, quales fuerunt a quibus facti sunt, hoc est a prudentibus, fidelibus, religiosis;
simul etiam demonstrans ipsos homines, qui eos fecerunt, sibimet importasse, ut eos haberent
deos, qui non erant dii. Verum est quippe illud propheticum: Si faciet homo deos, et ecce ipsi non
sunt dii 89. Deos ergo tales, talium deos, arte factos a talibus, cum appellasset Hermes, id est idolis
daemones per artem nescio quam cupiditatum suarum vinculis illigatos cum appellaret factos ab
hominibus deos, non tamen eis dedit, quod Platonicus Apuleius (unde iam satis diximus et quam sit
inconveniens absurdumque monstravimus), ut ipsi essent interpretes et intercessores inter deos,
quos fecit Deus, et homines, quos idem fecit Deus; hinc afferentes vota, inde munera referentes.
Nimis enim stultum est credere deos, quos fecerunt homines, plus valere apud deos, quos fecit
Deus, quam valent ipsi homines, quos idem ipse fecit Deus. Daemon quippe simulacro arte impia
colligatus ab homine factus est deus, sed tali homini, non omni homini. Qualis est ergo iste deus,
quem non faceret homo nisi errans et incredulus et aversus a vero Deo? Porro si daemones, qui
coluntur in templis, per artem nescio quam imaginibus inditi, hoc est visibilibus simulacris, ab eis
hominibus, qui hac arte fecerunt deos, cum aberrarent aversique essent a cultu et religione divina,
non sunt internuntii nec interpretes inter homines et deos, et propter suos pessimos ac turpissimos
mores, et quod homines, quamvis errantes et increduli et aversi a cultu ac religione divina, tamen
eis sine dubio meliores sunt, quos deos ipsi arte fecerunt: restat, ut, quod possunt, tamquam
daemones possint, vel quasi beneficia praestando magis nocentes, quia magis decipientes, vel
aperte malefaciendo (nec tamen quodlibet horum, nisi quando permittuntur alta et secreta Dei
providentia), non autem tamquam medii inter homines et deos per amicitiam deorum multum apud
homines valeant. Hi enim diis bonis, quos sanctos Angelos nos vocamus rationalesque creaturas
sanctae caelestis habitationis sive Sedes sive Dominationes sive Principatus sive Potestates 90,
amici esse omnino non possunt, a quibus tam longe absunt animi affectione, quam longe absunt a
virtutibus vitia et a bonitate malitia.

Angelis similes sumus bona voluntate.
25. Nullo modo igitur per daemonum quasi medietatem ambiendum est ad benevolentiam seu
beneficentiam deorum vel potius angelorum bonorum, sed per bonae voluntatis similitudinem, qua
cum illis sumus et cum illis vivimus et cum illis Deum quem colunt colimus, etsi eos carnalibus
oculis videre non possumus; in quantum autem dissimilitudine voluntatis et fragilitate infirmitatis
miseri sumus, in tantum ab eis longe sumus vitae merito, non corporis loco. Non enim quia in terra
condicione carnis habitamus, sed si immunditia cordis terrena sapimus, non eis iungimur. Cum vero

129

