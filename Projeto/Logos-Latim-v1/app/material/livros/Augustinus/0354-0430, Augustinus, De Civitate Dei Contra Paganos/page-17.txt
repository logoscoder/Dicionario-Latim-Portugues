iam vicerat imperioque Romano Romanus imperator non ex civibus dolendam, sed ex hostibus
laudandam victoriam reportaverat; ab eis tamen postea victus maluit eos ferre serviendo quam eis
se auferre moriendo. Proinde servavit et sub Carthaginiensium dominatione patientiam et in
Romanorum dilectione constantiam, nec victum auferens corpus ab hostibus nec invictum animum
a civibus. Nec quod se occidere noluit, vitae huius amore fecit. Hoc probavit, cum causa promissi
iurisque iurandi ad eosdem hostes, quos gravius in senatu verbis quam <in> bello armis
offenderat, sine ulla dubitatione remeavit. Tantus itaque vitae huius contemptor, cum saevientibus
hostibus per quaslibet poenas eam finire quam se ipse perimere maluit, magnum scelus esse, si se
homo interimat, procul dubio iudicavit. Inter omnes suos laudabiles et virtutis insignibus illustres
viros non proferunt Romani meliorem, quem neque felicitas corruperit, nam in tanta victoria mansit
pauperrimus 80; nec infelicitas fregerit, nam ad tanta exitia revertit intrepidus. Porro si fortissimi et
praeclarissimi viri terrenae patriae defensores deorumque licet falsorum, non tamen fallaces
cultores, sed veracissimi etiam iuratores, qui hostes victos more ac iure belli ferire potuerunt, hi ab
hostibus victi se ipsos ferire noluerunt et, cum mortem minime formidarent, victores tamen
dominos ferre quam eam sibi inferre maluerunt: quanto magis Christiani, verum Deum colentes et
supernae patriae suspirantes, ab hoc facinore temperabunt, si eos divina dispositio vel probandos
vel emendandos ad tempus hostibus subiugaverit, quos in illa humilitate non deserit, qui propter
eos tam humiliter Altissimus venit, praesertim quos nullius militaris potestatis vel talis militiae iura
constringunt ipsum hostem ferire superatum. Quis ergo tam malus error obrepit, ut homo se
occidat, vel quia in eum peccavit, vel ne in eum peccet inimicus, cum vel peccatorem vel
peccaturum ipsum occidere non audeat inimicum?

Timor peccandi non excusat qui se occiderit...
25. At enim timendum est et cavendum, ne libidini hostili subditum corpus illecebrosissima
voluptate animum alliciat consentire peccato. Proinde, inquiunt, non iam propter alienum, sed
propter suum peccatum, antequam hoc quisque committat, se debet occidere. Nullo modo quidem
hoc faciet animus, ut consentiat libidini carnis suae aliena libidine concitatae, qui Deo potius
eiusque sapientiae quam corpori eiusque concupiscentiae subiectus est. Verum tamen si
detestabile facinus et damnabile scelus est etiam se ipsum hominem occidere, sicut veritas
manifesta proclamat, quis ita desipiat, ut dicat: "iam nunc peccemus, ne postea forte peccemus;
iam nunc perpetremus homicidium, ne postea forte incidamus in adulterium"? Nonne si tantum
dominatur iniquitas, ut non innocentia, sed peccata potius eligantur, satius est incertum de futuro
adulterium quam certum de praesenti homicidium? Nonne satius est flagitium committere, quod
paenitendo sanetur, quam tale facinus, ubi locus salubris paenitentiae non relinquitur? Haec dixi
propter eos vel eas, quae non alieni, sed proprii peccati devitandi causa, ne sub alterius libidine
etiam excitatae suae forte consentiant, vim sibi, qua moriantur, inferendam putant. Ceterum absit
a mente Christiana, quae Deo suo fidit in eoque spe posita eius adiutorio nititur, absit, inquam, ut
mens talis quibuslibet carnis voluptatibus ad consensum turpitudinis cedat. Quod si illa
concupiscentialis inoboedientia, quae adhuc in membris moribundis habitat, praeter nostrae
voluntatis legem quasi lege sua movetur, quanto magis absque culpa est in corpore non
consentientis, si absque culpa est in corpore dormientis!

... si excipiuntur quae Deus vel lex iussissent.
26. Sed quaedam, inquiunt, sanctae feminae tempore persecutionis, ut insectatores suae pudicitiae
devitarent, in rapturum atque necaturum se fluvium proiecerunt eoque modo defunctae sunt
earumque martyria in catholica Ecclesia veneratione celeberrima frequentantur. De his nihil temere
audeo iudicare. Utrum enim Ecclesiae aliquibus fide dignis testificationibus 81, ut earum memoriam
sic honoret, divina persuaserit auctoritas, nescio; et fieri potest ut ita sit. Quid si enim hoc fecerunt,
non humanitus deceptae, sed divinitus iussae, nec errantes, sed oboedientes? Sicut de Samsone
aliud nobis fas non est credere. Cum autem Deus iubet seque iubere sine ullis ambagibus intimat,
quis oboedientiam in crimen vocet? Quis obsequium pietatis accuset? Sed non ideo sine scelere
facit, quisquis Deo filium immolare decreverit, quia hoc Abraham etiam laudabiliter fecit. Nam et
miles cum oboediens potestati, sub qualibet legitime constitutus est, hominem occidit, nulla
civitatis suae lege reus est homicidii, immo, nisi fecerit, reus est imperii deserti atque contempti;
quod si sua sponte atque auctoritate fecisset, crimen effusi humani sanguinis incidisset. Itaque
unde punitur si fecit iniussus, inde punietur nisi fecerit iussus. Quod si ita est iubente imperatore,
quanto magis iubente Creatore! Qui ergo audit non licere se occidere, faciat, si iussit cuius non licet
iussa contemnere; tantummodo videat utrum divina iussio nullo nutet incerto. Nos per aurem
conscientiam convenimus, occultorum nobis iudicium non usurpamus. Nemo scit quid agatur in
homine nisi spiritus hominis, qui in ipso est 82. Hoc dicimus, hoc adserimus, hoc modis omnibus
approbamus, neminem spontaneam mortem sibi inferre debere velut fugiendo molestias
temporales, ne incidat in perpetuas; neminem propter aliena peccata, ne hoc ipso incipiat habere

17

