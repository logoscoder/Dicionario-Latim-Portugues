Namque ista, quae Asia nuncupatur, a meridie per orientem usque ad septentrionem pervenit;
Europa vero a septentrione usque ad occidentem, atque inde Africa ab occidente usque ad
meridiem. Unde videntur orbem dimidium duae tenere Europa et Africa, alium vero dimidium sola
Asia. Sed ideo illae duae partes factae sunt, quia inter utramque ab Oceano ingreditur, quidquid
aquarum terras interluit; et hoc mare magnum nobis facit. Quapropter si in duas partes orbem
dividas, Orientis et Occidentis, Asia erit in una, in altero vero Europa et Africa. Quamobrem trium
regnorum, quae tunc praecellebant, Sicyoniorum non erat sub Assyriis, quia in Europa sunt;
Aegyptiorum autem quomodo eis non subiacebat, a quibus tota Asia tenebatur, solis Indis, ut
perhibetur, exceptis? In Assyria igitur praevaluerat dominatus impiae civitatis; huius caput erat illa
Babylon, cuius terrigenae civitatis nomen aptissimum est, id est confusio. Ibi iam Ninus regnabat
post mortem patris sui Beli, qui primus illic regnaverat sexaginta quinque annos. Filius vero eius
Ninus, qui defuncto patri successit in regnum, quinquaginta duo regnavit annos, et habebat in
regno quadraginta tres, quando natus est Abraham, qui erat annus circiter millesimus
ducentesimus ante conditam Romam, veluti alteram in occidente Babyloniam.

Abraham in Chanaan perrexit.
18. Egressus ergo Abraham de Charra septuagesimo quinto anno aetatis suae, centesimo autem
quadragesimo et quinto patris sui, cum Loth filio fratris et Sara coniuge perrexit in terram Chanaan
et pervenit usque ad Sichem, ubi rursus divinum accepit oraculum, de quo ita scriptum est: Et
apparuit Dominus Abrae, et dixit illi: Semini tuo dabo terram hanc 72. Nihil hic de illo semine dictum
est, in quo pater factus est omnium gentium, sed de illo solo, de quo pater est unius Israeliticae
gentis; ab hoc enim semine terra illa possessa est.

Abraham in Aegyptum ire compulsus est.
19. Deinde aedificato ibi altari et invocato Deo Abraham profectus est inde et habitavit in heremo
atque inde ire in Aegyptum famis necessitate compulsus est. Ubi uxorem suam dixit sororem, nihil
mentitus; erat enim et hoc, quia propinqua erat sanguine; sicut etiam Loth eadem propinquitate,
cum fratris eius esset filius, frater eius est dictus. Itaque uxorem tacuit, non negavit, coniugis
tuendam pudicitiam committens Deo et humanas insidias cavens ut homo; quoniam, si periculum
quantum caveri poterat non caveret, magis temptaret Deum, quam speraret in Deum 73. De qua re
contra calumniantem Faustum Manichaeum satis diximus 74. Denique factum est, quod de Domino
praesumpsit Abraham. Nam Pharao rex Aegypti, qui eam sibi uxorem acceperat, graviter afflictus
marito reddidit. Ubi absit ut credamus alieno concubitu fuisse pollutam, quia multo est credibilius,
hoc Pharaonem facere afflictionibus magnis non fuisse permissum.

Loth ab Abraham discessit.
20. Reverso igitur Abraham ex Aegypto in locum unde venerat, tunc Loth fratris filius ab illo in
terram Sodomorum salva caritate discessit. Divites quippe facti erant pastoresque multos pecorum
habere coeperant, quibus inter se rixantibus eo modo familiarum suarum pugnacem discordiam
vitaverunt. Poterat quippe hinc, ut sunt humana, etiam inter ipsos aliqua rixa consurgere. Proinde
hoc malum praecaventis Abrahae verba ista sunt ad Loth: Non sit rixa inter me et te, et inter
pastores meos et inter pastores tuos, quia homines fratres nos sumus. Nonne ecce tota terra ante
te est? Discede a me: si tu in sinistram, ego in dextram; vel si tu in dextram, ego in sinistram 75.
Hinc fortassis effecta est inter homines pacifica consuetudo, ut, quando terrenorum aliquid
partiendum est, maior dividat, minor eligat 76.

Denuo Dei promissio ad Abraham facta est.
21. Cum ergo digressi essent separatimque habitarent Abraham et Loth necessitate sustentandae
familiae, non foeditate discordiae, et Abraham in terra Chanaan, Loth autem esset in Sodomis,
oraculo tertio Dominus dixit ad Abraham: Respiciens oculis tuis vide a loco, in quo nunc tu es, ad
aquilonem et Africum et orientem et mare, quia omnem terram, quam tu vides, tibi dabo eam et
semini tuo usque in saeculum, et faciam semen tuum tamquam harenam terrae. Si potest aliquis
dinumerare harenam terrae, et semen tuum dinumerabitur. Surgens perambula terram in
longitudinem eius et in latitudinem, quia tibi dabo eam 77. In hac promissione utrum sit etiam illa,
qua pater factus est omnium gentium, non evidenter apparet. Potest enim videri ad hoc pertinere:
Et faciam semen tuum tamquam harenam terrae, quod ea locutione dictum est, quam Graeci
vocant hyperbolen 78; quae utique tropica est, non propria. Quo tamen modo, ut ceteris tropis, uti
solere Scripturam, nullus qui eam didicit ambigit. Iste autem tropus, id est modus locutionis, fit,

263

