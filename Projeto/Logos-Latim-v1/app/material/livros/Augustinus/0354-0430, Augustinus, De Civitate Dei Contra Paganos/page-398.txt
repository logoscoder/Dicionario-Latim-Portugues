praesciret angelos quosdam per elationem, qua ipsi sibi ad beatam vitam sufficere vellent, tanti
boni desertores futuros, non eis ademit hanc potestatem, potentius et melius esse iudicans etiam
de malis bene facere quam mala esse non sinere quae omnino nulla essent, nisi natura mutabilis,
quamvis bona et a summo Deo atque incommutabili bono, qui bona omnia condidit, instituta,
peccando ea sibi ipsa fecisset; quo etiam peccato suo teste convincitur bonam conditam se esse
naturam; nisi enim magnum et ipsa, licet non aequale Conditori, bonum esset, profecto desertio Dei
tamquam luminis sui malum eius esse non posset; nam sicut caecitas oculi vitium est et idem
ipsum indicat ad lumen videndum esse oculum creatum ac per hoc etiam ipso vitio suo excellentius
ostenditur ceteris membris membrum capax luminis (non enim alia causa esset vitium eius carere
lumine); ita natura, quae fruebatur Deo, optimam se institutam docet etiam ipso vitio, quo ideo
misera est quia non fruitur Deo; qui casum angelorum voluntarium iustissima poena sempiternae
infelicitatis obstrinxit atque in eo summo bono permanentibus ceteris, ut de sua sine fine
permansione certi essent, tamquam ipsius praemium permansionis dedit; qui fecit hominem etiam
ipsum rectum cum eodem libero arbitrio, terrenum quidem animal, sed caelo dignum, si suo
cohaereret auctori, miseria similiter, si eum desereret, secutura, qualis naturae huiusmodi
conveniret (quem similiter cum praevaricatione legis Dei per Dei desertionem peccaturum esse
praesciret, nec illi ademit liberi arbitrii potestatem, simul praevidens, quid boni de malo eius esset
ipse facturus); qui de mortali progenie merito iusteque damnata tantum populum gratia sua colligit,
ut inde suppleat et instauret partem, quae lapsa est angelorum, ac sic illa dilecta et superna civitas
non fraudetur suorum numero civium, quin etiam fortassis et uberiore laetetur.

Deus praesciens et disponens non mutatur...
2. 1. Multa enim fiunt quidem a malis contra voluntatem Dei; sed tantae est ille sapientiae
tantaeque virtutis, ut in eos exitus sive fines, quos bonos et iustos ipse praescivit, tendant omnia,
quae voluntati eius videntur adversa. Ac per hoc cum Deus mutare dicitur voluntatem, ut quibus
lenis erat verbi gratia reddatur iratus, illi potius quam ipse mutantur et eum quodam modo
mutatum in his quae patiuntur inveniunt; sicut mutatur sol oculis sauciatis et asper quodam modo
ex miti et ex delectabili molestus efficitur, cum ipse apud se ipsum maneat idem qui fuit. Dicitur
etiam voluntas Dei, quam facit in cordibus oboedientium mandatis eius, de qua dicit Apostolus:
Deus enim est, qui operatur in vobis et velle 2, sicut iustitia Dei non solum qua ipse iustus est
dicitur, sed illa etiam quam in homine, qui ab illo iustificatur 3, facit. Sic et lex eius vocatur, quae
potius est hominum, sed ab ipso data; nam utique homines erant, quibus ait Iesus: In lege vestra
scriptum est 4, cum alio loco legamus: Lex Dei eius in corde eius 5. Secundum hanc voluntatem,
quam Deus operatur in hominibus, etiam velle dicitur, quod non ipse vult, sed suos id volentes facit;
sicut dicitur cognovisse, quod ut cognosceretur fecit, a quibus ignorabatur. Neque enim dicente
Apostolo: Nunc autem cognoscentes Deum, immo cogniti a Deo 6, fas est ut credamus, quod eos
tunc cognoverit Deus praecognitos ante constitutionem mundi 7; sed tunc cognovisse dictus est,
quod tunc ut cognosceretur effecit. De his locutionum modis iam et in superioribus libris memini
disputatum 8. Secundum hanc ergo voluntatem, qua Deum velle dicimus quod alios efficit velle, a
quibus futura nesciuntur, multa vult nec facit.

... quamvis in tempore efficiat.
2. 2. Multa enim volunt fieri sancti eius ab illo inspirata sancta voluntate, nec fiunt, sicut orant pro
quibusdam pie sancteque, et quod orant non facit, cum ipse in eis hanc orandi voluntatem sancto
Spiritu suo fecerit. Ac per hoc, quando secundum Deum volunt et orant sancti, ut quisque sit salvus,
possumus illo modo locutionis dicere: "Vult Deus et non facit"; ut ipsum dicamus velle, qui ut velint
isti facit. Secundum illam vero voluntatem suam, quae cum eius praescientia sempiterna est,
profecto in caelo et in terra omnia quaecumque voluit non solum praeterita vel praesentia, sed
etiam futura iam fecit 9. Verum antequam veniat tempus, quo voluit ut fieret, quod ante tempora
universa praescivit atque disposuit, dicimus: "Fiet quando Deus voluerit"; si autem non solum
tempus quo futurum est, verum etiam utrum futurum sit ignoramus, dicimus: "Fiet, si Deus
voluerit"; non quia Deus novam voluntatem, quam non habuit, tunc habebit; sed quia id, quod ex
aeternitate in eius immutabili praeparatum est voluntate, tunc erit.

Aeterna vita nobis promissa est.
3. Quapropter, ut cetera tam multa praeteream, sicut nunc in Christo videmus impleri quod
promisit Abrahae dicens: In semine tuo benedicentur omnes gentes 10: ita quod eidem semini eius
promisit implebitur, ubi ait per Prophetam: Resurgent qui erant in monumentis 11, et quod ait: Erit
caelum novum et terra nova, et non erunt memores priorum, nec ascendet in cor ipsorum, sed
laetitiam et exsultationem invenient in ea. Ecce ego faciam Hierusalem exsultationem et populum

398

