putatus est Hercules. Sed Aeneam, quoniam quando mortuus est non comparuit, deum sibi
fecerunt Latini. Sabini etiam regem suum primum Sancum sive, ut aliqui appellant, Sanctum,
rettulerunt in deos. Per idem tempus Codrus rex Atheniensium Peloponnensibus eiusdem hostibus
civitatis se interficiendum ignotus obiecit; et factum est. Hoc modo eum praedicant patriam
liberasse. Responsum enim acceperant Peloponnenses tum demum se superaturos, si eorum regem
non occidissent. Fefellit ergo eos habitu pauperis apparendo et in suam necem per iurgium
provocando. Unde ait Virgilius: Et iurgia Codri 48. Et hunc Athenienses tamquam deum sacrificiorum
honore coluerunt. Quarto Latinorum rege Silvio Aeneae filio, non de Creusa, de qua fuit Ascanius,
qui tertius ibi regnavit, sed de Lavinia Latini filia, quem posthumum Aeneas dicitur habuisse,
Assyriorum autem vicesimo et nono Oneo et Melantho Atheniensium sexto decimo, iudice autem
Hebraeorum Heli sacerdote regnum Sicyoniorum consumptum est, quod per annos nongentos
quinquaginta et novem traditur fuisse porrectum.

Quae evenerint a Saul ad Albam conditam.
20. Mox eisdem per loca memorata regnantibus Israelitarum regnum finito tempore Iudicum a
Saule rege sumpsit exordium, quo tempore fuit propheta Samuel 49. Ab illo igitur tempore hi reges
Latinorum esse coeperunt, quos cognominabant Silvios; ab eo quippe, qui filius Aeneae primus
dictus est Silvius, ceteris subsecutis et propria nomina imponebantur et hoc non defuit
cognomentum 50; sicut longe postea Caesares cognominati sunt, qui successerunt Caesari Augusto.
Reprobato autem Saule, ne quisquam ex eius stirpe regnaret, eoque defuncto David successit in
regnum post annos a Saulis imperio quadraginta. Tunc Athenienses habere deinde reges post Codri
interitum destiterunt et magistratus habere coeperunt administrandae rei publicae. Post David, qui
etiam ipse quadraginta regnavit annos 51, filius eius Salomon rex Israelitarum fuit, qui templum illud
nobilissimum Dei Hierosolymitanum condidit. Cuius tempore apud Latinos condita est Alba, ex qua
deinceps non Latinorum, sed Albanorum reges appellari, in eodem tamen Latio, coeperunt.
Salomoni successit filius eius Roboam, sub quo in duo regna populus ille divisus est, et singulae
partes suos singulos reges habere coeperunt 52.

Assyriorum regnum finem et Romanorum initium simul habuerunt.
21. Latium post Aenean, quem deum fecerunt, undecim reges habuit, quorum nullus deus factus
est. Aventinus autem, qui duodecimo loco Aenean sequitur, cum esset prostratus in bello et
sepultus in eo monte, qui etiam nunc eius nomine nuncupatur, deorum talium, quales sibi
faciebant, numero est additus. Alii sane noluerunt eum in proelio scribere occisum, sed non
comparuisse dixerunt; nec ex eius vocabulo appellatum montem, sed ex adventu avium dictum
Aventinum. Post hunc non est deus factus in Latio nisi Romulus conditor Romae. Inter istum autem
et illum reges reperiuntur duo, quorum primus est, ut eum Virgiliano versu eloquar: Proximus ille
Procas, Troianae gloria gentis 53. Cuius tempore quia iam quodammodo Roma parturiebatur, illud
omnium regnorum maximum Assyrium finem tantae diuturnitatis accepit. Ad Medos quippe
translatum est post annos ferme mille trecentos quinque, ut etiam Beli, qui Ninum genuit et illic
parvo contentus imperio primus rex fuit, tempora computentur. Procas autem regnavit ante
Amulium. Porro Amulius fratris sui Numitoris filiam Rheam nomine, quae etiam Ilia vocabatur,
Romuli matrem, Vestalem virginem fecerat, quam volunt de Marte geminos concepisse, isto modo
stuprum eius honorantes vel excusantes, et adhibentes argumentum, quod infantes expositos lupa
nutriverit. Hoc enim genus bestiae ad Martem existimant pertinere, ut videlicet ideo lupa credatur
admovisse ubera parvulis, quia filios domini sui Martis agnovit; quamvis non desint qui dicant, cum
expositi vagientes iacerent, a nescio qua primum meretrice fuisse collectos et primas eius suxisse
mamillas (meretrices autem lupas vocabant, unde etiam nunc turpia loca earum lupanaria
nuncupantur), et eos postea ad Faustulum pervenisse pastorem atque ab eius Acca uxore nutritos.
Quamquam si ad arguendum hominem regem, qui eos in aquam proici crudeliter iusserat, eis
infantibus, per quos tanta civitas condenda fuerat, de aqua divinitus liberatis per lactantem feram
Deus voluit subvenire, quid mirum est? Amulio successit in regnum Latiale frater eius Numitor, avus
Romuli, cuius Numitoris primo anno condita est Roma; ac per hoc cum suo deinceps, id est Romulo,
nepote regnavit.

Tempore Ezechiae Roma condita est.
22. Ne multis morer, condita est civitas Roma velut altera Babylon et velut prioris filia Babylonis,
per quam Deo placuit orbem debellare terrarum et in unam societatem rei publicae legumque
perductum longe lateque pacare. Erant enim iam populi validi et fortes et armis gentes exercitatae,
quae non facile cederent, et quas opus esset ingentibus periculis et vastatione utrimque non parva
atque horrendo labore superari. Nam quando regnum Assyriorum totam paene Asiam subiugavit,

306

