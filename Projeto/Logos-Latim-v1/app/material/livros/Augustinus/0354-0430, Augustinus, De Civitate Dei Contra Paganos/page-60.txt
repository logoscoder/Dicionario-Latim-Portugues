ipse sit Diespater, qui partum perducat ad diem; ipse sit dea Mena, quam praefecerunt menstruis
feminarum, ipse Lucina, quae a parturientibus invocetur; ipse opem ferat nascentibus excipiendo
eos sinu terrae et vocetur Opis, ipse in vagitu os aperiat et vocetur deus Vaticanus; ipse levet de
terra et vocetur dea Levana, ipse cunas tueatur et vocetur <dea> Cunina; non sit alius, sed ipse in
illis deabus, quae fata nascentibus canunt et vocantur Carmentes, praesit fortuitis voceturque
Fortuna; in diva Rumina mammam parvulo immulgeat, quia rumam dixerunt veteres mammam, in
diva Potina potionem ministret, in diva Educa escam praebeat; de pavore infantum Paventia
nuncupetur, de spe, quae venit, Venilia, de voluptate Volupia, de actu Agenoria; de stimulis, quibus
ad nimium actum homo impellitur, dea Stimula nominetur; Strenia dea sit strenuum faciendo,
Numeria, quae numerare doceat, Camena, quae canere; ipse sit et deus Consus praebendo consilia
et dea Sentia sententias inspirando; ipse dea Iuventas, quae post praetextam excipiat iuvenalis
aetatis exordia, ipse sit et Fortuna barbata, quae adultos barba induat (quos honorare noluerunt, ut
hoc qualecumque numen saltem masculum deum vel a barba Barbatum, sicut a nodis Nodutum, vel
certe non Fortunam, sed quia barbas habet Fortunium nominarent); ipse in Iugatino deo coniuges
iungat, et cum virgini uxori zona solvitur, ipse invocetur et dea Virginensis vocetur; ipse sit Mutunus
vel Tutunus, qui est apud Graecos Priapus 29: si non pudet, haec omnia quae dixi et quaecumque
non dixi (non enim omnia dicenda arbitratus sum), hi omnes dii deaeque sit unus Iuppiter, sive sint,
ut quidam volunt 30, omnia ista partes eius sive virtutes eius, sicut eis videtur, quibus eum placet
esse mundi animum 31, quae sententia velut magnorum multumque doctorum est. Haec si ita sunt
(quod quale sit, nondum interim quaero), quid perderent, si unum Deum colerent prudentiore
compendio? Quid enim eius contemneretur, cum ipse coleretur? Si autem metuendum fuit, ne
praetermissae sive neglectae partes eius irascerentur: non ergo, ut volunt, velut unius animantis
haec tota vita est, quae omnes continet deos, quasi suas virtutes vel membra vel partes; sed suam
quaeque pars habet vitam a ceteris separatam, si praeter alteram irasci altera potest, et alia
placari, alia concitari. Si autem dicitur omnes simul, id est totum ipsum Iovem, potuisse offendi, si
partes eius non etiam singillatim minutatimque colerentur, stulte dicitur. Nulla quippe illarum
praetermitteretur, cum ipse unus, qui haberet omnia, coleretur. Nam ut alia omittam, quae sunt
innumerabilia, cum dicunt omnia sidera partes Iovis esse et omnia vivere atque rationales animas
habere, et ideo sine controversia deos esse 32, non vident quam multos non colant, quam multis
aedes non construant, aras non statuant, quas tamen paucissimis siderum statuendas esse
putaverunt et singillatim sacrificandum. Si igitur irascuntur, qui non singillatim coluntur, non
metuunt paucis placatis toto caelo irato vivere? Si autem stellas omnes ideo colunt, quia in Iove
sunt quem colunt, isto compendio possent in illo uno omnibus supplicare (sic enim nemo
irasceretur, cum in illo uno nemo contemneretur) potius quam cultis quibusdam iusta irascendi
causa illis, qui praetermissi essent, multo numerosioribus praeberetur, praesertim cum eis de
superna sede fulgentibus turpi nuditate distentus praeponeretur Priapus.

An Iuppiter ipse mundus vel eius animus...
12. Quid? Illud nonne debet movere acutos homines vel qualescumque homines (non enim ad hoc
ingenii opus est excellentia), ut deposito studio contentionis attendant, si mundi animus Deus est
eique animo mundus ut corpus est, ut sit unum animal constans ex animo et corpore, atque iste
Deus est sinu quodam naturae in se ipso continens omnia, ut ex ipsius anima, qua vivificatur tota
ista moles, vitae atque animae cunctorum viventium pro cuiusque nascendi sorte sumantur, nihil
omnino remanere, quod non sit pars Dei. Quod si ita est, quis non videat quanta impietas et
irreligiositas consequatur, ut, quod calcaverit quisque, partem Dei calcet, et in omni animante
occidendo pars Dei trucidetur? Nolo omnia dicere, quae possunt occurrere cogitantibus, dici autem
sine verecundia non possunt.

...vel ipsa ratio rerum humanarum sit.
13. Si autem sola animalia rationalia, sicut sunt homines, partes Dei esse contendunt: non video
quidem, si totus mundus est Deus, quo modo bestias ab eius partibus separent; sed obluctari quid
opus est? De ipso rationali animante, id est homine, quid infelicius credi potest, quam Dei partem
vapulare, cum puer vapulat? Iam vero partes Dei fieri lascivas, iniquas, impias atque omnino
damnabiles quis ferre possit, nisi qui prorsus insanit? Postremo quid irascitur eis, a quibus non
colitur, cum a suis partibus non colatur? Restat ergo ut dicant omnes deos suas habere vitas, sibi
quemque vivere, nullum eorum esse partem cuiusquam, sed omnes colendos, qui cognosci et coli
possunt, quia tam multi sunt, ut omnes non possint. Quorum Iuppiter quia rex praesidet, ipsum
credo ab eis putari regnum constituisse vel auxisse Romanum. Nam si hoc ipse non fecit, quem
alium deum opus tam magnum potuisse aggredi credant, cum omnes occupati sint officiis et
operibus propriis, nec alter irruat in alterius? A rege igitur deorum regnum hominum potuit
propagari et augeri.

60

