hominum, quae in se ipsis concorditer ferunt? Si autem falsa sunt, nec sic quidem possunt irasci
veris adulteriis humanis, qui etiam falsis delectantur suis. Huc accedit, quoniam, si illud de Marte
non creditur, ut hoc quoque de Venere non credatur, nullo divini concubitus obtentu matris Romuli
causa defenditur. Fuit autem sacerdos illa Vestalis, et ideo dii magis in Romanos sacrilegum illud
flagitium quam in Troianos Paridis adulterium vindicare debuerunt. Nam et ipsi Romani antiqui in
stupro detectas Vestae sacerdotes vivas etiam defodiebant, adulteras autem feminas, quamvis
aliqua damnatione, nulla tamen morte plectebant: usque adeo gravius quae putabant adyta divina
quam humana cubilia vindicabant.

Par meritum impar sors Romae et Troiae.
6. Aliud adicio, quia, si peccata hominum illis numinibus displicerent, ut offensi Paridis facto
desertam Troiam ferro ignibusque donarent, magis eos contra Romanos moveret Romuli frater
occisus quam contra Troianos Graecus maritus illusus; magis irritaret parricidium nascentis quam
regnantis adulterium civitatis. Nec ad causam, quam nunc agimus, interest, utrum hoc fieri
Romulus iusserit aut Romulus fecerit, quod multi impudentia negant, multi pudore dubitant, multi
dolore dissimulant. Nec nos itaque in ea re diligentius requirenda per multorum scriptorum
perpensa testimonia demoremur: Romuli fratrem palam constat occisum, non ab hostibus, non ab
alienis. Si aut perpetravit aut imperavit hoc Romulus, magis ipse fuit Romanorum quam Paris
Troianorum caput; cur igitur Troianis iram deorum provocavit ille alienae coniugis raptor, et
eorundem deorum tutelam Romanis invitavit iste sui fratris exstinctor? Si autem illud scelus a facto
imperioque Romuli alienum est: quoniam debuit utique vindicari, tota hoc illa civitas fecit, quod tota
contempsit, et non iam fratrem, sed patrem, quod est peius, occidit. Uterque enim fuit conditor, ubi
alter scelere ablatus non permissus est esse regnator. Non est, ut arbitror, quod dicatur quid mali
Troia meruerit, ut eam dii desererent, quo posset exstingui, et quid boni Roma, ut eam dii
inhabitarent, quo posset augeri; nisi quod victi inde fugerunt et se ad istos, quos pariter deciperent,
contulerunt; immo vero et illic manserunt ad eos more suo decipiendos, qui rursus easdem terras
habitarent, et hic easdem artes fallaciae suae magis etiam exercendo maioribus honoribus gloriati
sunt.

Indigne Troia deleta est.
7. Certe enim civilibus iam bellis scatentibus quid miserum commiserat Ilium, ut a Fimbria,
Marianarum partium homine pessimo, everteretur, multo ferocius atque crudelius quam olim a
Graecis? Nam tunc et multi inde fugerunt et multi captivati saltem in servitute vixerunt; porro
autem Fimbria prius edictum proposuit, ne cui parceretur, atque urbem totam cunctosque in ea
homines incendio concremavit. Hoc meruit Ilium non a Graecis quos sua irritaverat iniquitate, sed a
Romanis quos sua calamitate propagaverat, diis illis communibus ad haec repellenda nihil
iuvantibus seu, quod verum est, nihil valentibus. Numquid et tunc
Abscessere omnes adytis arisque relictis
Dî 12,
quibus illud oppidum steterat post antiquos Graecorum ignes ruinasque reparatum? Si autem
abscesserant, causam requiro, et oppidanorum quidem quanto invenio meliorem, tanto deteriorem
deorum. Illi enim contra Fimbriam portas clauserant, ut Sullae servarent integram civitatem; hinc
eos iratus incendit vel potius penitus exstinxit. Adhuc autem meliorum partium civilium Sulla dux
fuit, adhuc armis rem publicam recuperare moliebatur: horum bonorum initiorum nondum malos
eventus habuit. Quid ergo melius cives urbis illius facere potuerunt, quid honestius, quid fidelius,
quid Romana parentela dignius quam meliori causae Romanorum civitatem servare et contra
parricidam Romanae rei publicae portas claudere? At hoc eis in quantum exitium verterit, attendant
defensores deorum. Deseruerint dii adulteros Iliumque flammis Graecorum reliquerint, ut ex eius
cineribus Roma castior nasceretur: cur et postea deseruerunt eamdem civitatem Romanis
cognatam, non rebellantem adversus Romam nobilem filiam, sed iustioribus eius partibus fidem
constantissimam piissimamque servantem, eamque delendam reliquerunt non Graecorum viris
fortibus, sed viro spurcissimo Romanorum? Aut si displicebat diis causa partium Sullanarum, cui
servantes urbem miseri portas clauserant: cur eidem Sullae tanta bona promittebant et
praenuntiabant? An et hic agnoscuntur adulatores felicium potius quam infelicium defensores? Non
ergo Ilium etiam tunc, ab eis cum desereretur, eversum est. Nam daemones ad decipiendum
semper vigilantissimi, quod potuerunt, fecerunt. Eversis quippe et incensis omnibus cum oppido
simulacris solum Minervae sub tanta ruina templi illius, ut scribit Livius 13, integrum stetisse
perhibetur, non ut <diceretur>:
Dî patrii, quorum semper sub numine Troia est 14,
ad eorum laudem, sed ne diceretur:
Excessere omnes adytis arisque relictis
Dî,

40

