euntibus, aliis venientibus, de solis anfractibus, de torrentium lapsibus; aut certe de omnium rerum
generibus, quae oriuntur atque occidunt. Fuerunt enim homines ante nos, sunt et nobiscum, erunt
et post nos; ita quaeque animantia vel arbusta. Monstra quoque ipsa, quae inusitata nascuntur,
quamvis inter se diversa sint et quaedam eorum semel facta narrentur, tamen secundum id, quod
generaliter miracula et monstra sunt, utique et fuerunt et erunt, nec recens et novum est, ut
monstrum sub sole nascatur. Quamvis haec verba quidam sic intellexerint, tamquam in
praedestinatione Dei iam facta fuisse omnia sapiens ille voluisset intellegi, et ideo nihil recens esse
sub sole. Absit autem a recta fide, ut his Salomonis verbis illos circuitus significatos esse credamus,
quibus illi putant sic eadem temporum temporaliumque rerum volumina repeti, ut verbi gratia, sicut
isto saeculo Plato philosophus in urbe Atheniensi et in ea schola, quae Academia dicta est,
discipulos docuit, ita per innumerabilia retro saecula multum quidem prolixis intervallis, sed tamen
certis, et idem Plato et eadem civitas et eadem schola idemque discipuli repetiti et per
innumerabilia deinde saecula repetendi sint. Absit, inquam, ut nos ista credamus. Semel enim
Christus mortuus est pro peccatis nostris 19; surgens autem a mortuis iam non moritur, et mors ei
ultra non dominabitur 20; et nos post resurrectionem semper cum Domino erimus 21, cui modo
dicimus, quod sacer admonet Psalmus: Tu, Domine, servabis nos et custodies nos a generatione
hac et in aeternum. Satis autem istis existimo convenire quod sequitur: In circuitu impii
ambulabunt 22; non quia per circulos, quos opinantur, eorum vita est recursura, sed quia modo talis
est erroris eorum via, id est falsa doctrina. Contra circuitus unitas et originaria bonitas hominis
proponitur (15- 28)

Altitudinem Dei investigare non possumus.
14. Quid autem mirum est, si in his circuitibus errantes nec aditum nec exitum inveniunt? quia
genus humanum atque ista nostra mortalitas nec quo initio coepta sit sciunt, nec quo fine
claudatur; quando quidem altitudinem Dei penetrare non possunt, qua, cum ipse sit aeternus et
sine initio, ab aliquo tamen initio exorsus est tempora et hominem, quem numquam antea fecerat,
fecit in tempore, non tamen novo et repentino, sed immutabili aeternoque consilio. Quis hanc
valeat altitudinem investigabilem vestigare et inscrutabilem perscrutari, secundum quam Deus
hominem temporalem, ante quem nemo umquam hominum fuit, non mutabili voluntate in tempore
condidit et genus humanum ex uno multiplicavit? Quando quidem Psalmus ipse cum praemisisset
atque dixisset: Tu, Domine, servabis nos et custodies nos a generatione hac et in aeternum, ac
deinde repercussisset eos, in quorum stulta impiaque doctrina nulla liberationis et beatitudinis
animae servatur aeternitas, continuo subiciens: In circuitu impii ambulant: tamquam ei diceretur:
Quid ergo tu credis, sentis, intellegis? numquidnam existimandum est subito Deo placuisse
hominem facere, quem numquam antea infinita retro aeternitate fecisset, cui nihil novi accidere
potest, in quo mutabile aliquid non est? continuo respondit ad ipsum Deum loquens: Secundum
altitudinem tuam multiplicasti filios hominum 23. Sentiant, inquit, homines quod putant, et quod eis
placet opinentur et disputent: Secundum altitudinem tuam, quam nullus potest nosse hominum,
multiplicasti filios hominum. Valde quippe altum est et semper fuisse, et hominem, quem numquam
fecerat, ex aliquo tempore primum facere voluisse, nec consilium voluntatemque mutasse.

Deus semper est Dominus.
15. 1. Ego quidem sicut Dominum Deum aliquando dominum non fuisse dicere non audeo, ita
hominem numquam antea fuisse et ex quodam tempore primum hominem creatum esse dubitare
non debeo. Sed cum cogito cuius rei dominus semper fuerit, si semper creatura non fuit, affirmare
aliquid pertimesco, quia et me ipsum intueor et scriptum esse recolo: Quis hominum potest scire
consilium Dei, aut quis poterit cogitare quid velit Dominus? Cogitationes enim mortalium timidae et
incertae adinventiones nostrae. Corruptibile enim corpus aggravat animam, et deprimit terrena
inhabitatio sensum multa cogitantem 24. Ex his igitur, quae in hac terrena inhabitatione multa
cogito (ideo utique multa, quia unum, quod ex illis vel praeter illa, quod forte non cogito, verum est,
invenire non possum), si dixero semper fuisse creaturam, cuius dominus esset, qui semper est
dominus nec dominus umquam non fuit; sed nunc illam, nunc aliam per alia atque alia temporum
spatia, ne aliquam Creatori coaeternam esse dicamus, quod fides ratioque sana condemnat:
cavendum est, ne sit absurdum et a luce veritatis alienum mortalem quidem per vices temporum
semper fuisse creaturam, decedentem aliam, aliam succedentem; immortalem vero non esse
coepisse, nisi cum ad nostrum saeculum ventum est, quando et angeli creati sunt, si eos recte lux
illa primum facta significat aut illud potius caelum, de quo dictum est: In principio fecit Deus
caelum et terram 25, cum tamen non fuerint, antequam fierent, ne immortales, si semper fuisse
dicuntur, Deo coaeterni esse credantur. Si autem dixero non in tempore creatos angelos, sed ante
omnia tempora et ipsos fuisse, quorum Deus dominus esset, qui numquam nisi dominus fuit:
quaeretur a me etiam, si ante omnia tempora facti sunt, utrum semper potuerint esse qui facti
sunt. Hic respondendum forte videatur: Quo modo non semper, cum id, quod est omni tempore,

189

