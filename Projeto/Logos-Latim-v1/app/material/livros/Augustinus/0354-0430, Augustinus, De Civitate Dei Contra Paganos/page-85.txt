quam diuturna bella, quam variis eventis, quam luctuosis cladibus a veteribus sint gesta Romanis,
sicut solet orbis terrarum velut procellosissimum pelagus varia talium malorum tempestate iactari,
et quod nolunt aliquando fateantur, nec insanis adversus Deum linguis se interimant et decipiant
imperitos.

Radagaisus mirabiliter victus est.
23. Quod tamen nostra memoria recentissimo tempore Deus mirabiliter et misericorditer fecit, non
cum gratiarum actione commemorant, sed, quantum in ipsis est, omnium si fieri potest hominum
oblivione sepelire conantur; quod a nobis si tacebitur, similiter erimus ingrati. Cum Radagaisus, rex
Gothorum, agmine ingenti et immani iam in Urbis vicina constitutus Romanis cervicibus immineret,
uno die tanta celeritate sic victus est, ut ne uno quidem non dicam exstincto, sed vulnerato
Romanorum multo amplius quam centum milium prosterneretur eius exercitus atque ipse mox
captus poena debita necaretur. Nam si ille tam impius cum tantis et tam impiis copiis Romam
fuisset ingressus, cui pepercisset? Quibus honorem locis martyrum detulisset? In qua persona
Deum timeret? Cuius non sanguinem fusum, cuius pudicitiam vellet intactam? Quas autem isti pro
diis suis voces haberent, quanta insultatione iactarent, quod ille ideo vicisset, ideo tanta potuisset,
quia cotidianis sacrificiis placabat atque invitabat deos, quod Romanos facere christiana religio non
sinebat? Nam propinquante iam illo his locis, ubi nutu summae maiestatis oppressus est, cum eius
fama ubique crebresceret, nobis apud Carthaginem dicebatur, hoc credere spargere iactare
paganos, quod ille diis amicis protegentibus et opitulantibus, quibus immolare cotidie ferebatur,
vinci omnino non posset ab eis, qui talia diis Romanis sacra non facerent nec fieri a quoquam
permitterent. Et non agunt miseri gratias tantae misericordiae Dei, qui cum statuisset irruptione
barbarica graviora <pati> dignos mores hominum castigare, indignationem suam tanta
mansuetudine temperavit, ut illum primo faceret mirabiliter vinci, ne ad infirmorum animos
evertendos gloria daretur daemonibus, quibus eum supplicare constabat; deinde ab his barbaris
Roma caperetur, qui contra omnem consuetudinem gestorum ante bellorum ad loca sancta
confugientes christianae religionis reverentia tuerentur ipsisque daemonibus atque impiorum
sacrificiorum ritibus, de quibus ille praesumpserat, sic adversarentur nomine christiano, ut longe
atrocius bellum cum eis quam cum hominibus gerere viderentur; ita verus Dominus gubernatorque
rerum et Romanos cum misericordia flagellavit, et tam incredibiliter victis supplicatoribus
daemonum nec saluti rerum praesentium necessaria esse sacrificia illa monstravit, ut ab his qui
non pervicaciter contendunt, sed prudenter attendunt, nec propter praesentes necessitates vera
religio deseratur, et magis aeternae vitae fidelissima exspectatione teneatur.

Quid ex optimo principe expetendum sit.
24. Neque enim nos Christianos quosdam imperatores ideo felices dicimus, quia vel diutius
imperarunt vel imperantes filios morte placida reliquerunt, vel hostes rei publicae domuerunt vel
inimicos cives adversus se insurgentes et cavere et opprimere potuerunt. Haec et alia vitae huius
aerumnosae vel munera vel solacia quidam etiam cultores daemonum accipere meruerunt, qui non
pertinent ad regnum Dei, quo pertinent isti; et hoc ipsius misericordia factum est, ne ab illo ista qui
in eum crederent velut summa bona desiderarent. Sed felices eos dicimus, si iuste imperant, si
inter linguas sublimiter honorantium et obsequia nimis humiliter salutantium non extolluntur, et se
homines esse meminerunt; si suam potestatem ad Dei cultum maxime dilatandum maiestati eius
famulam faciunt; si Deum timent diligunt colunt; si plus amant illud regnum, ubi non timent habere
consortes; si tardius vindicant, facile ignoscunt; si eamdem vindictam pro necessitate regendae
tuendaeque rei publicae, non pro saturandis inimicitiarum odiis exserunt; si eamdem veniam non
ad impunitatem iniquitatis, sed ad spem correctionis indulgent; si, quod aspere coguntur
plerumque decernere, misericordiae lenitate et beneficiorum largitate compensant; si luxuria tanto
eis est castigatior, quanto posset esse liberior; si malunt cupiditatibus pravis quam quibuslibet
gentibus imperare et si haec omnia faciunt non propter ardorem inanis gloriae, sed propter
caritatem felicitatis aeternae; si pro suis peccatis humilitatis et miserationis et orationis sacrificium
Deo suo vero immolare non neglegunt. Tales christianos imperatores dicimus esse felices interim
spe, postea re ipsa futuros, cum id quod exspectamus advenerit.

Constantinus et successores Deum coluerunt.
25. Nam bonus Deus, ne homines, qui eum crederent propter aeternam vitam colendum, has
sublimitates et regna terrena existimarent posse neminem consequi, nisi daemonibus supplicet,
quod hi spiritus in talibus multum valerent, Constantinum imperatorem non supplicantem
daemonibus, sed ipsum verum Deum colentem tantis terrenis implevit muneribus, quanta optare
nullus auderet; cui etiam condere civitatem Romano imperio sociam, velut ipsius Romae filiam, sed
sine aliquo daemonum templo simulacroque concessit. Diu imperavit, universum orbem Romanum

85

