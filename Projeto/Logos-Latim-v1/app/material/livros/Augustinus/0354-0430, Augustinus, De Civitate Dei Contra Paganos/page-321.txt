patriarchae Iacob, ubi ait: Non deficiet princeps ex Iuda, neque dux de femoribus eius, donec veniat
cui repositum est, et ipse exspectatio gentium 189. Non ergo defuit Iudaeorum princeps ex Iudaeis
usque ad istum Herodem, quem primum acceperunt alienigenam regem. Tempus ergo iam erat, ut
veniret ille, cui repositum erat, quod Novo promissum est Testamento, ut ipse esset exspectatio
gentium. Fieri autem non posset, ut exspectarent eum gentes venturum, sicut eum cernimus
exspectari, ut veniat ad faciendum iudicium in claritate potentiae, nisi prius in eum crederent, cum
venit ad patiendum iudicium in humilitate patientiae.

Quod sit testimonium Hebraeorum dispersorum.
46. Regnante ergo Herode in Iudaea, apud Romanos autem iam mutato rei publicae statu
imperante Caesare Augusto et per eum orbe pacato natus est Christus secundum praecedentem
prophetiam in Bethleem Iudae 190, homo manifestus ex homine virgine, Deus occultus ex Deo Patre.
Sic enim propheta praedixerat: Ecce virgo accipiet in utero et pariet filium, et vocabunt nomen eius
Emmanuel, quod est interpretatum: Nobiscum Deus 191. Qui ut in se commendaret Deum, miracula
multa fecit, ex quibus quaedam, quantum ad eum praedicandum satis esse visum est, Scriptura
evangelica continet. Quorum primum est, quod tam mirabiliter natus est; ultimum autem, quod
cum suo resuscitato a mortuis corpore ascendit in caelum. Iudaei autem, qui eum occiderunt et in
eum credere noluerunt, quia oportebat eum mori et resurgere, vastati infelicius a Romanis
funditusque a suo regno, ubi iam eis alienigenae dominabantur, eradicati dispersique per terras
(quando quidem ubique non desunt) per Scripturas suas testimonio nobis sunt prophetias nos non
finxisse de Christo; quas plurimi eorum considerantes et ante passionem et maxime post eius
resurrectionem crediderunt in eum, de quibus praedictum est: Si fuerit numerus filiorum Israel sicut
harena maris, reliquiae salvae fient 192. Ceteri vero excaecati sunt, de quibus praedictum est: Fiat
mensa eorum coram ipsis in laqueum et in retributionem et in scandalum. Obscurentur oculi
eorum, ne videant; et dorsum illorum semper incurva 193. Proinde cum Scripturis nostris non
credunt, complentur in eis suae, quas caeci legunt. Nisi forte quis dixerit illas prophetias Christianos
finxisse de Christo, quae Sibyllae nomine proferuntur vel aliorum, si quae sunt, quae non pertinent
ad populum Iudaeorum. Nobis quidem illae sufficiunt, quae de nostrorum inimicorum codicibus
proferuntur, quos agnoscimus propter hoc testimonium, quod nobis inviti perhibent eosdem codices
habendo atque servando, per omnes gentes etiam ipsos esse dispersos, quaqua versum Christi
Ecclesia dilatatur. Nam prophetia in Psalmis, quos legunt etiam, de hac re praemissa est, ubi
scriptum est: Deus meus, misericordia eius praeveniet me; Deus meus demonstravit mihi in
inimicis meis, ne occideris eos, ne quando obliviscantur legem tuam; disperge eos in virtute tua 194.
Demonstravit ergo Deus Ecclesiae in eius inimicis Iudaeis gratiam misericordiae suae, quoniam,
sicut dicit Apostolus, delictum illorum salus gentibus 195, et ideo non eos occidit, id est non in eis
perdidit quod sunt Iudaei, quamvis a Romanis fuerint devicti et oppressi, ne obliti legem Dei ad hoc,
de quo agimus, testimonium nihil valerent. Ideo parum fuit, ut diceret: Ne occideris eos, ne quando
obliviscantur legem tuam, nisi adderet etiam: Disperge eos; quoniam si cum isto testimonio
Scripturarum in sua tantummodo terra, non ubique essent, profecto Ecclesia, quae ubique est, eos
prophetiarum, quae de Christo praemissae sunt, testes in omnibus gentibus habere non posset.

Quae fuerit civitas Dei in gentibus et in Iob.
47. Quapropter quisquis alienigena, id est non ex Israel progenitus nec ab illo populo in canonem
sacrarum Litterarum receptus, legitur aliquid prophetasse de Christo, si in nostram notitiam venit
aut venerit, ad cumulum a nobis commemorari potest; non quo necessarius sit, etiamsi desit, sed
quia non incongrue creditur fuisse et in aliis gentibus homines, quibus hoc mysterium revelatum
est, et qui haec etiam praedicere impulsi sunt, sive participes eiusdem gratiae fuerint sive
expertes, sed per malos angelos docti sint, quos etiam praesentem Christum, quem Iudaei non
agnoscebant, scimus fuisse confessos 196. Nec ipsos Iudaeos existimo audere contendere neminem
pertinuisse ad Deum praeter Israelitas, ex quo propago Israel esse coepit, reprobato eius fratre
maiore. Populus enim re vera, qui proprie Dei populus diceretur, nullus alius fuit; homines autem
quosdam non terrena, sed caelesti societate ad veros Israelitas supernae cives patriae pertinentes
etiam in aliis gentibus fuisse negare non possunt; quia si negant, facillime convincuntur de sancto
et mirabili viro Iob, qui nec indigena nec proselytus, id est advena populi Israel fuit, sed ex gente
Idumaea genus ducens, ibi ortus, ibidem mortuus est; qui divino sic laudatur eloquio, ut, quod ad
iustitiam pietatemque attinet, nullus ei homo suorum temporum coaequetur 197. Quae tempora eius
quamvis non inveniamus in Chronicis, colligimus tamen ex libro eius, quem pro sui merito Israelitae
in auctoritatem canonicam receperunt, tertia generatione posteriorem fuisse quam Israel. Divinitus
autem provisum fuisse non dubito, ut ex hoc uno sciremus etiam per alias gentes esse potuisse, qui
secundum Deum vixerunt eique placuerunt, pertinentes ad spiritalem Ierusalem. Quod nemini
concessum fuisse credendum est, nisi cui divinitus revelatus est unus mediator Dei et hominum,
homo Christus Iesus 198, qui venturus in carne sic antiquis sanctis praenuntiabatur, quemadmodum

321

