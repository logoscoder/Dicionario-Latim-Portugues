intellegamus iam fuisse mutata, ut diversis temporibus nascerentur? Itane non mutat fata
nativitatis voluntas viventium, cum mutet fata conceptionis ordo nascentium?

...praecipue si diversi sint sexus.
6. Quamquam et in ipsis geminorum conceptibus, ubi certe amborum eadem momenta sunt
temporum, unde fit ut sub eadem constellatione fatali alter concipiatur masculus, altera femina?
Novimus geminos diversi sexus, ambo adhuc vivunt, ambo aetate adhuc vigent; quorum cum sint
inter se similes corporum species, quantum in diverso sexu potest, instituto tamen et proposito
vitae ita sunt dispares, ut praeter actus, quos necesse est a virilibus distare femineos (quod ille in
officio comitis militat et a sua domo paene semper peregrinatur, illa de solo patrio et de rure
proprio non recedit), insuper (quod est incredibilius, si astralia fata credantur; non autem mirum, si
voluntates hominum et Dei munera cogitentur) ille coniugatus, illa virgo sacra est; ille numerosam
prolem genuit, illa nec nupsit. At enim plurimum vis horoscopi valet. Hoc quam nihil sit, iam satis
disserui. Sed qualecumque sit, in ortu valere dicunt; numquid et in conceptu? Ubi et unum
concubitum esse manifestum est, et tanta naturae vis est, ut, cum conceperit femina, deinde
alterum concipere omnino non possit; unde necesse est eadem esse in geminis momenta
conceptus. An forte quia diverso horoscopo nati sunt, aut ille in masculum, dum nascerentur, aut
illa in feminam commutata est? Cum igitur non usquequaque absurde dici posset ad solas
corporum differentias afflatus quosdam valere sidereos, sicut in solaribus accessibus et decessibus
videmus etiam ipsius anni tempora variari et lunaribus incrementis atque detrimentis augeri et
minui quaedam genera rerum, sicut echinos et conchas et mirabiles aestus oceani; non autem et
animi voluntates positionibus siderum subdi: nunc isti, cum etiam nostros actus inde religare
conantur, admonent ut quaeramus, unde ne in ipsis quidem corporibus eis possit ratio ista
constare. Quid enim tam ad corpus pertinens quam corporis sexus? Et tamen sub eadem positione
siderum diversi sexus gemini concipi potuerunt. Unde quid insipientius dici aut credi potest, quam
siderum positionem, quae ad horam conceptionis eadem ambobus fuit, facere non potuisse, ut,
cum quo habebat eamdem constellationem, sexum diversum a fratre non haberet; et positionem
siderum, quae fuit ad horam nascentium, facere potuisse, ut ab eo tam multum virginali sanctitate
distaret?

Nulla ratio cur eligantur dies rebus agendis.
7. Iam illud quis ferat, quod in eligendis diebus nova quaedam suis actibus fata moliuntur? Non erat
videlicet ille ita natus, ut haberet admirabilem filium, sed ita potius, ut contemptibilem gigneret, et
ideo vir doctus elegit horam qua misceretur uxori. Fecit ergo fatum, quod non habebat, et ex ipsius
facto coepit esse fatale, quod in eius nativitate non fuerat. O stultitiam singularem! eligitur dies ut
ducatur uxor; credo propterea, quia potest in diem non bonum, nisi eligatur, incurri et infeliciter
duci. Ubi est ergo quod nascenti iam sidera decreverunt? An potest homo, quod ei iam constitutum
est, diei electione mutare, et quod ipse in eligendo die constituerit, non poterit ab alia potestate
mutari? Deinde si soli homines, non autem omnia quae sub caelo sunt, constellationibus subiacent,
cur aliter eligunt dies accommodatos ponendis vitibus vel arboribus vel segetibus, alios dies
pecoribus vel donandis vel admittendis maribus, quibus equarum vel boum fetentur armenta, et
cetera huius modi? Si autem propterea valent ad has res dies electi, quia terrenis omnibus
corporibus sive animantibus secundum diversitates temporalium momentorum siderum positio
dominatur: consideret quam innumerabilia sub uno temporis puncto vel nascantur vel oriantur vel
inchoentur, et tam diversos exitus habeant, ut istas observationes cuivis puero ridendas esse
persuadeant. Quis enim est tam excors, ut audeat dicere omnes arbores, omnes herbas, omnes
bestias, serpentes, aves, pisces, vermiculos momenta nascendi singillatim habere diversa? Solent
tamen homines ad temptandam peritiam mathematicorum afferre ad eos constellationes mutorum
animalium, quorum ortus propter hanc explorationem domi suae diligenter observant, eosque
mathematicos praeferunt ceteris, qui constellationibus inspectis dicunt non esse hominem natum,
sed pecus. Audent etiam dicere quale pecus, utrum aptum lanitio, an vectationi, an aratro, an
custodiae domus. Nam et ad canina fata temptantur et cum magnis admirantium clamoribus ista
respondent. Sic desipiunt homines, ut existiment, cum homo nascitur, ceteros rerum ortus ita
inhiberi, ut cum illo sub eadem caeli plaga nec musca nascatur. Nam si hanc admiserint, procedit
ratiocinatio, quae gradatim accessibus modicis eos a muscis ad camelos elephantosque perducat.
Nec illud volunt advertere, quod electo ad seminandum agrum die tam multa grana in terram simul
veniunt, simul germinant, exorta segete simul herbescunt pubescunt flavescunt; et tamen inde
spicas ceteris coaevas atque, ut ita dixerim, congerminales alias robigo interimit, alias aves
depopulantur, alias homines avellunt. Quo modo istis alias constellationes fuisse dicturi sunt, quas
tam diversos exitus habere conspiciunt? An eos paenitebit his rebus dies eligere easque ad caeleste
negabunt pertinere decretum, et solos sideribus subdent homines, quibus solis in terra Deus dedit
liberas voluntates? His omnibus consideratis non immerito creditur, cum astrologi mirabiliter multa
vera respondent, occulto instinctu fieri spirituum non bonorum, quorum cura est has falsas et

73

