inimicitias provocare quam tanta deformitate lenire. Neque enim gravius fuerant quamlibet
crudelissima immanitate nocituri homines, propter quos placabantur, quam nocebant ipsi, cum
vitiositate foedissima placarentur. Quando quidem ut averteretur quod metuebatur ab hoste in
corporibus, eo modo dii conciliabantur, quo virtus debellaretur in mentibus, qui non opponerentur
defensores oppugnatoribus moenium, nisi prius fierent expugnatores morum bonorum. Hanc talium
numinum placationem petulantissimam impurissimam impudentissimam nequissimam
immundissimam, cuius actores laudanda Romanae virtutis indoles honore privavit, tribu movit,
agnovit turpes fecit infames, hanc, inquam, pudendam veraeque religioni aversandam et
detestandam talium numinum placationem, fabulas in deos illecebrosas atque criminosas, haec
ignominiosa deorum vel scelerate turpiterque facta vel sceleratius turpiusque conficta oculis et
auribus publicis civitas tota discebat, haec commissa numinibus placere cernebat, et ideo non
solum illis exhibenda, sed sibi quoque imitanda credebat, non illud nescio quid velut bonum et
honestum, quod tam paucis et tam occulte dicebatur (si tamen dicebatur), ut magis ne
innotesceret, quam ne non fieret, timeretur 66.

Mysteria cristiana sunt saluberrimae pietatis.
28. Ab istarum immundissimarum potestatum tartareo iugo et societate poenali erui per Christi
nomen homines et in lucem saluberrimae pietatis ab illa perniciosissimae impietatis nocte transferri
queruntur et murmurant iniqui et ingrati et illo nefario spiritu altius obstrictiusque possessi, quia
populi confluunt ad ecclesiam casta celebritate, honesta utriusque sexus discretione, ubi audiant
quam bene hic ad tempus vivere debeant, ut post hanc vitam beate semperque vivere mereantur,
ubi sancta scriptura iustitiaeque doctrina de superiore loco in conspectu omnium personante et qui
faciunt audiant ad praemium, et qui non faciunt audiant ad iudicium. Quo etsi veniunt quidam
talium praeceptorum irrisores, omnis eorum petulantia aut repentina mutatione deponitur, aut
timore vel pudore comprimitur. Nihil enim eis turpe ac flagitiosum spectandum imitandumque
proponitur, ubi veri Dei aut praecepta insinuantur aut miracula narrantur, aut dona laudantur aut
beneficia postulantur.

Ad Christum Romani invitantur...
29. 1. Haec potius concupisce, o indoles Romana laudabilis, o progenies Regulorum Scaevolarum,
Scipionum Fabriciorum; haec potius concupisce, haec ab illa turpissima vanitate et fallacissima
daemonum malignitate discerne. Si quid in te laudabile naturaliter eminet, non nisi vera pietate
purgatur atque perficitur, impietate autem disperditur et punitur. Nunc iam elige quid sequaris, ut
non in te, sed in Deo vero sine ullo errore lauderis. Tunc enim tibi gloria popularis adfuit, sed
occulto iudicio divinae providentiae vera religio quam eligeres defuit. Expergiscere, dies est, sicut
experrecta es in quibusdam, de quorum virtute perfecta et pro fide vera etiam passionibus
gloriamur, qui usquequaque adversus potestates inimicissimas confligentes easque fortiter
moriendo vincentes "sanguine nobis hanc patriam peperere suo 67". Ad quam patriam te invitamus
et exhortamur, ut eius adiciaris numero civium, cuius quodam modo asylum est vera remissio
peccatorum. Non audias degeneres tuos Christo Christianisve detrahentes et accusantes velut
tempora mala, cum quaerant tempora, quibus non sit quieta vita, sed potius secura nequitia. Haec
tibi numquam nec pro terrena patria placuerunt. Nunc iam caelestem arripe, pro qua minimum
laborabis, et in ea veraciter semperque regnabis. Illic enim tibi non Vestalis focus, non lapis
Capitolinus 68, sed Deus unus et verus
Nec metas rerum nec tempora ponit,
Imperium sine fine dabit 69.

...ut respuant falsos deos.
29. 2. Noli deos falsos fallacesque requirere; abice potius atque contemne in veram emicans
libertatem. Non sunt dii, maligni sunt spiritus, quibus aeterna tua felicitas poena est. Non tam Iuno
Troianis, a quibus carnalem originem ducis, arces videtur invidisse Romanas, quam isti daemones,
quos adhuc deos putas, omni generi hominum sedes invident sempiternas 70. Et tu ipsa non parva
ex parte de talibus spiritibus iudicasti, quando ludis eos placasti, et per quos homines eosdem ludos
fecisti, infames esse voluisti. Patere asseri libertatem tuam adversus immundos spiritus, qui tuis
cervicibus imposuerant sacrandam sibi et celebrandam ignominiam suam. Actores criminum
divinorum removisti ab honoribus tuis: supplica Deo vero, ut a te removeat illos deos, qui
delectantur criminibus suis, seu veris, quod ignominiosissimum est, seu falsis, quod
malitiosissimum <est>. Bene, quod tua sponte histrionibus et scaenicis societatem civitatis patere
noluisti; evigila plenius! nullo modo his artibus placatur divina maiestas, quibus humana dignitas
inquinatur. Quo igitur pacto deos, qui talibus delectantur obsequiis, haberi putas in numero

36

