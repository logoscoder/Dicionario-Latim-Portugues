quod Dominus praedixit in eis fuisse completum, nisi parum advertat, quemadmodum peccatores
Deus non solum iratus, verum etiam miseratus evertat? Evertuntur enim peccatores duobus modis,
aut sicut Sodomitae, ut pro peccatis suis ipsi homines puniantur, aut sicut Ninevitae, ut ipsa
hominum peccata paenitendo destruantur. Factum est ergo quod praedixit Deus; eversa est Nineve
quae mala erat, et bona aedificata est quae non erat 99. Stantibus enim moenibus atque domibus
eversa est civitas in perditis moribus. Ac sic, quamvis Propheta fuerit contristatus, quia non est
factum quod illi homines timuerunt illo prophetante venturum, factum est tamen quod fuerat Deo
praesciente praedictum, quoniam noverat qui praedixit, quomodo in melius esset implendum.

Misericordia erit eis qui speraverint et...
24. 5. Ut autem noverint isti in perversum misericordes quo pertineat quod scriptum est: Quam
multa multitudo dulcedinis tuae, Domine, quam abscondisti timentibus te! legant quod sequitur:
Perfecisti autem sperantibus in te 100. Quid est: abscondisti timentibus, perfecisti sperantibus, nisi
quia illis, qui timore poenarum suam iustitiam volunt constituere quae in lege est, non est iustitia
Dei dulcis 101, quia nesciunt eam? Non enim gustaverunt eam. In se namque sperant, non in ipso, et
ideo eis absconditur multitudo dulcedinis Dei; quoniam timent quidem Deum, sed illo timore servili,
qui non est in caritate, quia perfecta caritas foras mittit timorem 102. Ideo sperantibus in eum
perficit dulcedinem suam inspirando eis caritatem suam, ut timore casto, non quem caritas foras
mittit, sed permanente in saeculum saeculi, cum gloriantur, in Domino glorientur 103. Iustitia quippe
Dei Christus est, qui factus est nobis, sicut dicit Apostolus, sapientia a Deo et iustitia et sanctificatio
et redemptio, ut, quemadmodum scriptum est: Qui gloriatur, in Domino glorietur 104. Hanc Dei
iustitiam, quam donat gratia sine meritis, nesciunt illi, qui suam iustitiam volunt constituere, et ideo
iustitiae Dei, quod est Christus, non sunt subiecti 105. In qua iustitia est multa multitudo dulcedinis
Dei, propter quam dicitur in Psalmo: Gustate et videte quam dulcis est Dominus 106. Et hanc quidem
in hac peregrinatione gustantes, non ad satietatem sumentes, esurimus eam potius ac sitimus, ut
ea postea saturemur, cum videbimus eum, sicuti est 107, et implebitur quod scriptum est:
Saturabor, cum manifestabitur gloria tua 108. Ita perficit Christus multam multitudinem dulcedinis
suae sperantibus in eum. Porro autem si eam, quam illi putant, dulcedinem suam Deus abscondit
timentibus eum, qua non est impios damnaturus, ut hoc nescientes et damnari timentes recte
vivant ac sic possint esse qui orent pro non recte viventibus: quomodo eam perficit sperantibus in
eum, quando quidem, sicut somniant, per hanc dulcedinem non damnaturus est eos, qui non
sperant in eum? Illa igitur eius dulcedo quaeratur, quam perficit sperantibus in eum, non quam
perficere putatur contemnentibus et blasphemantibus eum. Frustra itaque homo post hoc corpus
inquirit, quod in hoc corpore sibi comparare neglexit.

... qui misericordia digni fuerint.
24. 6. Illud quoque apostolicum: Conclusit enim Deus omnes in infidelitate, ut omnium
misereatur 109, non ideo dictum est, quod sit neminem damnaturus, sed superius apparet unde sit
dictum. Nam cum de Iudaeis postea credituris Apostolus loqueretur ad gentes, ad quas utique iam
credentes conscribebat epistulas: Sicut enim vos, inquit, aliquando non credidistis Deo, nunc autem
misericordiam consecuti estis illorum incredulitate: sic et hi nunc non crediderunt in vestram
misericordiam, ut et ipsi misericordiam consequantur 110. Deinde subiecit, unde isti sibi errando
blandiuntur, atque ait: Conclusit enim Deus omnes in infidelitate, ut omnium misereatur. Quos
omnes, nisi de quibus loquebatur, tamquam dicens: Et vos et illos? Deus ergo et gentiles et
Iudaeos, quos praescivit et praedestinavit conformes imaginis Filii sui 111, omnes in infidelitate
conclusit, ut de amaritudine infidelitatis suae paenitendo confusi et ad dulcedinem misericordiae
Dei credendo conversi clamarent illud in Psalmo: Quam multa multitudo dulcedinis tuae, Domine,
quam abscondisti timentibus te, perfecisti autem sperantibus, non in se, sed in te! 112 Omnium
itaque miseretur vasorum misericordiae. Quid est: omnium? Et eorum scilicet quos ex gentibus, et
eorum quos ex Iudaeis praedestinavit, vocavit, iustificavit, glorificavit, non hominum omnium, sed
istorum omnium neminem damnaturus.

3) Non omnes baptismate abluti salvi erunt. ..
25. 1. Sed iam respondeamus etiam illis, qui non solum diabolo et angelis eius, sicut nec isti, sed
ne ipsis quidem omnibus hominibus liberationem ab aeterno igne promittunt, verum eis tantum, qui
Christi baptismate abluti et corporis eius et sanguinis participes facti sunt, quomodolibet vixerint, in
quacumque haeresi vel impietate fuerint. Sed contradicit eis Apostolus dicens: Manifesta autem
sunt opera carnis, quae sunt fornicatio, immunditia, luxuria, idolorum servitus, veneficia,
inimicitiae, contentiones, aemulationes, animositates, dissensiones, haereses, invidiae, ebrietates,

390

