uniuscuiusque fidelis sui, sicut ista ipsa in principio huius hymni ait: Exaltatum est cornum meum in
Deo meo 72 ? Omnes quippe unctos eius chrismate recte christos possumus dicere; quod tamen
totum cum suo capite corpus unus est Christus. Haec Anna prophetavit, Samuelis mater, sancti viri
multumque laudati; in quo quidem tunc figurata est mutatio veteris sacerdotii et nunc impleta,
quando infirmata est quae multa erat in filiis, ut novum haberet in Christo sacerdotium sterilis,
quae peperit septem 73.

Quid Eli reveletur.
5. 1. Sed hoc evidentius ad ipsum Heli sacerdotem missus loquitur homo Dei, cuius quidem nomen
tacetur, sed intellegitur officio ministerioque suo sine dubitatione propheta. Sic enim scriptum est:
Et venit homo Dei ad Heli et dixit: Haec dicit Dominus: Revelatus revelatus sum ad domum patris
tui, cum essent in terra Aegypti servi in domo Pharao; et elegi domum patris tui ex omnibus
sceptris Israel mihi sacerdotio fungi, ut ascenderent ad altare meum et incenderent incensum et
portarent Ephod; et dedi domui patris tui omnia, quae sunt ignis filiorum Israel, in escam. Et ut quid
respexisti in incensum meum et in sacrificium meum impudenti oculo et glorificasti filios tuos super
me, benedicere primitias omnis sacrificii in Israel in conspectu meo? Propter hoc haec dicit
Dominus Deus Israel: Dixi: Domus tua et domus patris tui transibunt coram me usque in aeternum.
Et nunc dicit Dominus: Nequaquam, sed glorificantes me glorificabo, et qui spernit me, spernetur.
Ecce dies veniunt, et exterminabo semen tuum et semen domus patris tui, et non erit tibi senior in
domo mea omnibus diebus, et virum exterminabo tibi ab altari meo, ut deficiant oculi eius et
defluat anima eius; et omnis qui superaverit domus tuae, decidet in gladio virorum. Et hoc tibi
signum, quod veniet super duos filios tuos hos, Ophni et Phinees: una die morientur ambo. Et
suscitabo mihi sacerdotem fidelem, qui omnia, quae in corde meo et quae in anima mea, faciat; et
aedificabo ei domum fidelem, et transibit coram Christo meo omnibus diebus. Et erit, qui
superaverit in domo tua, veniet adorare ei obolo argenti dicens: Iacta me in unam partem
sacerdotii tui manducare panem 74.

De veteri et novo sacerdotio quaeritur.
5. 2. Non est ut dicatur ista prophetia, ubi sacerdotii veteris tanta manifestatione praenuntiata
mutatio est, in Samuele fuisse completa. Quamquam enim non esset de alia tribu Samuel, quam
quae constituta fuerat a Domino, ut serviret altari, tamen non erat de filiis Aaron, cuius progenies
fuerat deputata, unde fierent sacerdotes 75; ac per hoc in ea quoque re gesta eadem mutatio quae
per Christum Iesum futura fuerat adumbrata est, et ad Vetus Testamentum proprie, figurate vero
pertinebat ad Novum prophetia facti etiam ipsa, non verbi, id scilicet facto significans, quod verbo
ad Heli sacerdotem dictum est per prophetam. Nam fuerunt postea sacerdotes ex genere Aaron,
sicut Sadoc et Abiathar 76, regnante David, et alii deinceps, antequam tempus veniret, quo ista,
quae de sacerdotio mutando tanto ante praedicta sunt, effici per Christum oportebat. Quis autem
nunc fideli oculo haec intuens non videat esse completa? Quando quidem nullum tabernaculum,
nullum templum, nullum altare, nullum sacrificium et ideo nec ullus sacerdos remansit Iudaeis,
quibus, ut de semine Aaron ordinaretur, in Dei fuerat lege mandatum. Quod et hic commemoratum
est illo dicente propheta: Haec dicit Dominus Deus Israel: Dixi: Domus tua et domus patris tui
transibunt coram me usque in aeternum. Et nunc dicit Dominus: Nequaquam, sed glorificantes me
glorificabo, et qui me spernit, spernetur. Quod enim nominat domum patris eius, non eum de
proximo patre dicere, sed de illo Aaron, qui primus sacerdos est institutus, de cuius progenie ceteri
sequerentur, superiora demonstrant, ubi ait: Revelatus sum ad domum patris tui, cum essent in
terra Aegypti servi in domo Pharao, et elegi domum patris tui ex omnibus sceptris Israel mihi
sacerdotio fungi. Quis patrum fuit huius in illa Aegyptia servitute, unde cum liberati essent, electus
est ad sacerdotium, nisi Aaron? De huius ergo stirpe isto loco dixit futurum fuisse, ut non essent
ulterius sacerdotes; quod iam videmus impletum. Vigilet fides, praesto sunt res, cernuntur,
tenentur et videre nolentium oculis ingeruntur. Ecce, inquit, dies veniunt et exterminabo semen
tuum et semen domus patris tui, et non erit tibi senior in domo mea omnibus diebus, et virum
exterminabo tibi ab altari meo, ut deficiant oculi eius et defluat anima eius 77. Ecce dies, qui
praenuntiati sunt, iam venerunt. Nullus sacerdos est secundum ordinem Aaron; et quicumque ex
eius genere est homo, cum videt sacrificium Christianorum toto orbe pollere, sibi autem honorem
illum magnum esse subtractum, deficiunt oculi eius et defluit anima eius tabe maeroris.

Christus est sacerdos Novi Testamenti.
5. 3. Proprie autem ad huius domum Heli, cui haec dicebantur, quod sequitur pertinet: Et omnis qui
superaverit domus tuae, decidet in gladio virorum. Et hoc tibi signum, quod veniet super duos filios
tuos hos, Ophni et Phinees: uno die morientur ambo. Hoc ergo signum factum est mutandi

282

