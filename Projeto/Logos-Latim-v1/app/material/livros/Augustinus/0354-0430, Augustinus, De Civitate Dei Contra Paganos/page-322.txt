nobis venisse nuntiatus est, ut una eademque per ipsum fides omnes in Dei civitatem, Dei domum,
Dei templum praedestinatos perducat ad Deum. Sed quaecumque aliorum prophetiae de Dei per
Iesum Christum gratia proferuntur, possunt putari a Christianis esse confictae. Ideo nihil est firmius
ad convincendos quoslibet alienos, si de hac re contenderint, nostrosque faciendos, si recte
sapuerint, quam ut divina praedicta de Christo ea proferantur, quae in Iudaeorum codicibus scripta
sunt; quibus avulsis de sedibus propriis et propter hoc testimonium toto orbe dispersis Christi
usquequaque crevit Ecclesia.

Maior est gloria domus huius quam prioris.
48. Haec domus Dei maioris est gloriae, quam fuerat illa prima lignis et lapidibus ceterisque
pretiosis rebus metallisque constructa. Non itaque Aggaei prophetia in templi illius instauratione
completa est. Ex quo enim est instauratum, numquam ostenditur habuisse tantam gloriam,
quantam habuit tempore Salomonis; immo potius ostenditur primum cessatione prophetiae fuisse
domus illius gloriam diminutam, deinde ipsius gentis cladibus tantis usque ad ultimum excidium,
quod factum est a Romanis, sicut ea, quae supra sunt commemorata testantur 199. Haec autem
domus ad Novum pertinens Testamentum tanto utique maioris est gloriae, quanto meliores sunt
lapides vivi 200, quibus credentibus renovatisque construitur. Sed ideo per instaurationem templi
illius significata est, quia ipsa renovatio illius aedificii significat eloquio prophetico alterum
Testamentum, quod appellatur Novum. Quod ergo Deus dixit per memoratum prophetam: Et dabo
pacem in loco isto 201, per significantem locum ille, qui eo significatur, intellegendus est; ut, quia illo
loco instaurato significata est Ecclesia, quae fuerat aedificanda per Christum, nihil aliud accipiatur,
quod dictum est: Dabo pacem in loco isto, nisi: Dabo pacem in loco, quem significat locus iste.
Quoniam omnia significantia videntur quodammodo earum rerum, quas significant, sustinere
personas; sicut dictum est ab Apostolo: Petra erat Christus 202, quoniam petra illa, de qua hoc
dictum est, significabat utique Christum. Maior est itaque gloria domus huius Novi Testamenti quam
domus prioris Veteris Testamenti, et tunc apparebit maior, cum dedicabitur. Tunc enim veniet
desideratus cunctis gentibus 203, sicut legitur in Hebraeo. Nam primus eius adventus nondum erat
desideratus omnibus gentibus. Non enim quem deberent desiderare sciebant, in quem non
crediderant. Tunc etiam secundum Septuaginta interpretes (quia et ipse propheticus sensus est)
venient quae electa sunt Domini de cunctis gentibus. Tunc enim vere non venient nisi electa, de
quibus dicit Apostolus: Sicut elegit nos in ipso ante mundi constitutionem 204. Ipse quippe
architectus, qui dixit: Multi vocati, pauci vero electi 205, non de his, qui vocati sic venerunt, ut de
convivio proicerentur, sed de electis demonstraturus est aedificatam domum, quae nullam ruinam
deinceps formidabit. Nunc autem, quando et hi replent ecclesias, quos tamquam in area ventilatio
separabit, non apparet tanta gloria domus huius, quanta tunc apparebit, quando, quisquis ibi erit,
semper erit.

Quando Ecclesia inceperit.
49. In hoc ergo saeculo maligno, in his diebus malis, ubi per humilitatem praesentem futuram
comparat Ecclesia celsitudinem et timorum stimulis, dolorum tormentis, laborum molestiis,
temptationum periculis eruditur, sola spe gaudens, quando sanum gaudet, multi reprobi miscentur
bonis et utrique tamquam in sagenam evangelicam colliguntur et in hoc mundo tamquam in mari
utrique inclusi retibus indiscrete natant, donec perveniatur ad litus, ubi mali segregentur a bonis 206
et in bonis tamquam in templo suo sit Deus omnia in omnibus 207. Proinde vocem nunc agnoscimus
eius impleri, qui loquebatur in Psalmo atque dicebat: Annuntiavi et locutus sum, multiplicati sunt
super numerum 208. Hoc fit nunc, ex quo primum per os praecursoris sui Ioannis, deinde per os
proprium annuntiavit et locutus est dicens: Agite paenitentiam, appropinquavit enim regnum
caelorum 209. Elegit discipulos, quos et Apostolos nominavit 210, humiliter natos, inhonoratos,
illetteratos, ut, quidquid magnum essent et facerent, ipse in eis esset et faceret. Habuit inter eos
unum, quo malo utens bene et suae passionis impleret dispositum et Ecclesiae suae tolerandorum
malorum praeberet exemplum. Seminato, quantum per eius oportebat praesentiam corporalem,
sancto Evangelio passus est, mortuus est, resurrexit, passione ostendens quid sustinere pro
veritate, resurrectione quid sperare in aeternitate debeamus, excepta altitudine sacramenti, qua
sanguis eius in remissionem fusus est peccatorum. Conversatus est in terra quadraginta dies cum
discipulis suis atque ipsis videntibus ascendit in caelum 211 et post dies decem misit promissum
Spiritum Sanctum 212; cuius venientis in eos qui crediderant tunc signum erat maximum et maxime
necessarium, ut unusquisque eorum linguis omnium gentium loqueretur; ita significans unitatem
catholicae Ecclesiae per omnes gentes futuram ac sic linguis omnibus locuturam.

Ab Ierusalem se Ecclesia diffudit.
322

