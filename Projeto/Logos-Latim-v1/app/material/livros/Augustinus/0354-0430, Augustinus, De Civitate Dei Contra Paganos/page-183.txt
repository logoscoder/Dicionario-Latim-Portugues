amisso misera est. Ille vero qui non alio, sed se ipso bono beatus est, ideo miser non potest esse,
quia non se potest amittere.

Naturae rationalis bonum est esse cum Deo.
1. 3. Dicimus itaque immutabile bonum non esse nisi unum verum beatum Deum; ea vero, quae
fecit, bona quidem esse, quod ab illo, verumtamen mutabilia, quod non de illo, sed de nihilo facta
sunt. Quamquam ergo summa non sint, quibus est Deus maius bonum: magna sunt tamen ea
mutabilia bona, quae adhaerere possunt, ut beata sint, immutabili bono, quod usque adeo bonum
eorum est, ut sine illo misera esse necesse sit. Nec ideo cetera in hac creaturae universitate
meliora sunt, quia misera esse non possunt; neque enim cetera membra corporis nostri ideo
dicendum est oculis esse meliora, quia caeca esse non possunt. Sicut autem melior est natura
sentiens et cum dolet quam lapis qui dolere nullo modo potest: ita rationalis natura praestantior
etiam misera, quam illa quae rationis vel sensus est expers, et ideo in eam non cadit miseria. Quod
cum ita sit, huic naturae, quae in tanta excellentia creata est, ut, licet sit ipsa mutabilis, inhaerendo
tamen incommutabili bono, id est summo Deo, beatitudinem consequatur nec expleat indigentiam
suam nisi utique beata sit eique explendae non sufficiat nisi Deus, profecto non illi adhaerere vitium
est. Omne autem vitium naturae nocet ac per hoc contra naturam est. Ab illa igitur, quae adhaeret
Deo, non natura differt ista, sed vitio; quo tamen etiam vitio valde magna multumque laudabilis
ostenditur ipsa natura. Cuius enim recte vituperatur vitium, procul dubio natura laudatur. Nam
recta vitii vituperatio est, quod illo dehonestatur natura laudabilis. Sicut ergo, cum vitium oculorum
dicitur caecitas, id ostenditur, quod ad naturam oculorum pertinet visus; et cum vitium aurium
dicitur surditas, ad earum naturam pertinere demonstratur auditus: ita, cum vitium creaturae
angelicae dicitur, quo non adhaeret Deo, hinc apertissime declaratur, eius naturae ut Deo
adhaereat convenire. Quam porro magna sit laus adhaerere Deo, ut ei vivat, inde sapiat, illo
gaudeat tantoque bono sine morte sine errore sine molestia perfruatur, quis digne cogitare possit
aut eloqui? Quapropter etiam vitio malorum angelorum, quo non adhaerent Deo, quoniam omne
vitium naturae nocet, satis manifestatur Deum tam bonam eorum creasse naturam, cui noxium sit
non esse cum Deo.

Ex principio est quaelibet natura ideoque bona.
2. Haec dicta sint, ne quisquam, cum de angelis apostaticis loquimur, existimet eos aliam velut ex
alio principio habere potuisse naturam, nec eorum naturae auctorem Deum. Cuius erroris impietate
tanto quisque carebit expeditius et facilius, quanto perspicacius intellegere potuerit, quod per
angelum Deus dixit, quando Moysen mittebat ad filios Israel: Ego sum, qui sum 2. Cum enim Deus
summa essentia sit, hoc est summe sit, et ideo immutabilis sit: rebus, quas ex nihilo creavit, esse
dedit, sed non summe esse, sicut est ipse; et aliis dedit esse amplius, aliis minus, atque ita naturas
essentiarum gradibus ordinavit (sicut enim ab eo, quod est sapere, vocatur sapientia, sic ab eo,
quod est esse, vocatur essentia, novo quidem nomine, quo usi veteres non sunt latini sermonis
auctores, sed iam nostris temporibus usitato, ne deesset etiam linguae nostrae, quod Graeci
appellant
; hoc enim verbum e verbo expressum est, ut diceretur essentia); ac per hoc ei
naturae, quae summe est, qua faciente sunt quaecumque sunt, contraria natura non est, nisi quae
non est. Ei quippe, quod est, non esse contrarium est. Et propterea Deo, id est summae essentiae
et auctori omnium qualiumcumque essentiarum, essentia nulla contraria est.

Vitium naturae contrarium est Deo.
3. Dicuntur autem in Scripturis inimici Dei 3, qui non natura, sed vitiis adversantur eius imperio,
nihil ei valentes nocere, sed sibi. Inimici enim sunt resistendi voluntate, non potestate laedendi.
Deus namque immutabilis est et omni modo incorruptibilis. Idcirco vitium, quo resistunt Deo qui
eius appellantur inimici, non est Deo, sed ipsis malum, neque hoc ob aliud, nisi quia corrumpit in eis
naturae bonum. Natura igitur contraria non est Deo, sed vitium quia malum est, contrarium est
bono. Quis autem neget Deum summe bonum? Vitium ergo contrarium est Deo, tamquam malum
bono. Porro autem bonum est et natura quam vitiat; unde et huic bono utique contrarium est; sed
Deo tantummodo tamquam bono malum, naturae vero, quam vitiat, non tantum malum, sed etiam
noxium. Nulla quippe mala Deo noxia, sed mutabilibus corruptibilibusque naturis, bonis tamen
ipsorum quoque testimonio vitiorum. Si enim bonae non essent, eis vitia nocere non possent. Nam
quid eis nocendo faciunt, nisi adimunt integritatem pulchritudinem, salutem virtutem et quidquid
boni naturae per vitium detrahi sive minui consuevit? Quod si omnino desit, nihil boni adimendo
non nocet ac per hoc nec vitium est. Nam esse vitium et non nocere non potest. Unde colligitur,
quamvis non possit vitium nocere incommutabili bono, non tamen posse nocere nisi bono, quia non
inest, nisi ubi nocet. Hoc etiam isto modo dici potest, vitium esse nec in summo posse bono nec nisi

183

