Nam et fluvium stetisse superius inferiusque fluxisse, cum populus Dei ductore supra memorato
Iesu Nave viam carperet 36, et Elia propheta transeunte ac postea discipulo eius Elisaeo id esse
factum in sacris Litteris legimus 37, et retro versum fuisse maximum sidus regnante Ezechia modo
commemoravimus. Quod vero de Lucifero Varro scripsit, non est illic dictum alicui petenti homini id
fuisse concessum.

Similitudo et dissimilitudo hominum faciei.
8. 3. Non ergo de notitia naturarum caliginem sibi faciant infideles, quasi non possit in aliqua re
divinitus fieri aliud, quam in eius natura per humanam suam experientiam cognoverunt; quamvis et
ipsa, quae in rerum natura omnibus nota sunt, non minus mira sint, essentque stupenda
considerantibus cunctis, si solerent homines mirari mira nisi rara. Quis enim, consulta ratione, non
videat in hominum innumerabili numerositate et tanta naturae similitudine valde mirabiliter sic
habere singulos singulas facies, ut nisi inter se similes essent, non discerneretur species eorum ab
animalibus ceteris; et rursum nisi inter se dissimiles essent, non discernerentur singuli ab
hominibus ceteris? Quos ergo similes confitemur, eosdem dissimiles invenimus. Sed mirabilior est
consideratio dissimilitudinis, quoniam similitudinem iustius videtur exposcere natura communis. Et
tamen quoniam quae sunt rara ipsa sunt mira, multo amplius admiramur quando duos ita similes
reperimus, ut in eis discernendis aut semper aut frequenter erremus.

Adhuc est absentia fecunditatis in terra Sodomorum.
8. 4. Sed quod dixi scriptum a Varrone, licet eorum sit historicus idemque doctissimus, fortasse
vere factum esse non credunt; aut quia non diu mansit alius eiusdem sideris cursus, sed reditum
est ad solitum, minus isto moventur exemplo. Habent ergo aliud, quod etiam nunc possit ostendi
eisque puto debere sufficere, quo commoneantur, cum aliquid adverterint in aliqua institutione
naturae eamque sibi notissimam fecerint, non se inde Deo debere praescribere, quasi eam non
possit in longe aliud, quam eis cognita est, vertere atque mutare. Terra Sodomorum non fuit utique
ut nunc est, sed iacebat simili ceteris facie eademque vel etiam uberiore fecunditate pollebat; nam
Dei paradiso in divinis eloquiis comparata est 38. Haec postea quam tacta de caelo est, sicut illorum
quoque attestatur historia 39 et nunc ab eis qui veniunt ad loca illa conspicitur, prodigiosa fuligine
horrori est et poma eius interiorem favillam mendaci superficie maturitatis includunt. Ecce non erat
talis, et talis est. Ecce a Conditore naturarum natura eius in hanc foedissimam diversitatem mirabili
mutatione conversa est; et quod post tam longum accidit tempus, tam longo tempore perseverat.

Quae sint monstra ostenta portenta prodigia.
8. 5. Sicut ergo non fuit impossibile Deo, quas voluit instituere, sic ei non est impossibile, in
quidquid voluerit, quas instituit, mutare naturas. Unde illorum quoque miraculorum multitudo
silvescit, quae monstra, ostenta, portenta, prodigia nuncupantur; quae recolere et commemorare si
velim, huius operis quis erit finis? Monstra sane dicta perhibent a monstrando, quod aliquid
significando demonstrent, et ostenta ab ostendendo, et portenta a portendendo, id est
praeostendendo, et prodigia, quod porro dicant, id est futura praedicant. Sed viderint eorum
coniectores, quomodo ex eis sive fallantur sive instinctu spirituum, quibus cura est tali poena
dignos animos hominum noxiae curiositatis retibus implicare, etiam vera praedicant sive multa
dicendo aliquando in aliquid veritatis incurrant. Nobis tamen ista, quae velut contra naturam fiunt
et contra naturam fieri dicuntur (quo more hominum locutus est et Apostolus dicendo contra
naturam in olea insitum oleastrum factum esse participem pinguedinis oleae 40) et monstra,
ostenta, portenta, prodigia nuncupantur, hoc monstrare debent, hoc ostendere vel praeostendere,
hoc praedicere, quod facturus sit Deus, quae de corporibus hominum se praenuntiavit esse
facturum, nulla impediente difficultate, nulla praescribente lege naturae. Quomodo autem
praenuntiaverit, satis in libro superiore docuisse me existimo, decerpendo de Scripturis sanctis et
novis et veteribus non quidem omnia ad hoc pertinentia, sed quae sufficere huic operi iudicavi.
Daemonibus et reprobis ignis non extinguetur (9-12)

Vermis et ignis eorum semper erunt.
9. 1. Quod igitur de sempiterno supplicio damnatorum per suum Prophetam Deus dixit, fiet, omnino
fiet: Vermis eorum non morietur et ignis eorum non exstinguetur 41. Ad hoc enim vehementius
commendandum etiam Dominus Iesus, cum membra quae hominem scandalizant pro his hominibus
poneret, quos ut sua membra dextra quis diligit, eaque praeciperet amputari: Bonum est tibi,

381

