pavonis, cum putuerit et Platonis; de palea sic frigente, ut fluescere nivem non sinat, sic calente ut
maturescere poma compellat; de igne fulgido, quod secundum suum fulgorem lapides coquendo
candificet et contra eumdem suum fulgorem verendo plurima offuscet. Tale est et quod nigrae
maculae offunduntur ex oleo splendido, similiter nigrae lineae de candido imprimuntur argento, de
carbonibus etiam, quod accendente igne sic vertantur in contrarium, ut de lignis pulcherrimis taetri,
fragiles de duris, imputribiles de putribilibus fiant. Haec ipse quaedam cum multis, quaedam cum
omnibus novi, et alia plurima, quae huic libro inserere longum fuit. De his autem, quae posui non
experta, sed lecta, praeter de fonte illo, ubi faces et exstinguuntur ardentes et accenduntur
exstinctae, et de pomis terrae Sodomorum forinsecus quasi maturis, intrinsecus fumeis, nec testes
aliquos idoneos, a quibus utrum vera essent audirem, potui reperire. Et illum quidem fontem non
inveni qui in Epiro vidisse se dicerent, sed qui in Gallia similem nossent non longe a Gratianopoli
civitate. De fructibus autem arborum Sodomitarum non tantum litterae fide dignae indicant, verum
etiam tam multi se loquuntur expertos, ut hinc dubitare non possim. Cetera vero sic habeo, ut
neque neganda neque affirmanda decreverim; sed ideo etiam ipsa posui, quoniam apud eorum,
contra quos agimus, historicos legi, ut ostenderem qualia multa multique illorum nulla reddita
ratione in suorum litteratorum scripta litteris credant, qui nobis credere, quando id, quod eorum
experientiam sensumque transgreditur, omnipotentem Deum dicimus esse facturum, nec reddita
ratione dignantur. Nam quae melior et validior ratio de rebus talibus redditur, quam cum
Omnipotens ea posse facere perhibetur et facturus dicitur, quae praenuntiasse ibi legitur, ubi alia
multa praenuntiavit, quae fecisse monstratur? Ipse quippe faciet, quia se facturum esse praedixit,
quae impossibilia putantur, qui promisit et fecit ut ab incredulis gentibus incredibilia crederentur.

Duplex datur ratio credendi.
8. 1. Si autem respondent propterea se non credere quae de humanis semper arsuris nec umquam
morituris corporibus dicimus, quia humanorum corporum naturam novimus longe aliter institutam,
unde nec illa ratio hinc reddi potest, quae de illis naturis mirabilibus reddebatur, ut dici possit: "Vis
ista naturalis est, rei huius ista natura est"; quoniam scimus humanae carnis istam non esse
naturam: habemus quidem quod respondeamus de Litteris sacris, hanc ipsam scilicet humanam
carnem aliter institutam fuisse ante peccatum, id est, ut posset numquam perpeti mortem; aliter
autem post peccatum, qualis in aerumna huius mortalitatis innotuit, ut perpetem vitam tenere non
possit; sic ergo aliter, quam nobis nota est, instituetur in resurrectione mortuorum. Sed quoniam
istis non credunt litteris, ubi legitur qualis in paradiso vixerit homo quantumque fuerit a necessitate
mortis alienus (quibus utique si crederent, non cum illis de poena damnatorum, quae futura est,
operosius ageremus): de litteris eorum, qui doctissimi apud illos fuerunt, aliquid proferendum est,
quo appareat posse fieri, ut aliter se habeat quaeque res, quam prius in rebus innotuerat suae
determinatione naturae.

Quid Varro dicat de Lucifero.
8. 2. Est in Marci Varronis libris, quorum inscriptio est: De gente populi Romani, quod eisdem
verbis, quibus ibi legitur, et hic ponam: In caelo, inquit, mirabile exstitit portentum; nam in stella
Veneris nobilissima, quam Plautus Vesperuginem 30, Homerus Hesperon 31 appellat, pulcherrimam
dicens, Castor scribit tantum portentum exstitisse, ut mutaret colorem, magnitudinem, figuram,
cursum; quod factum ita neque antea nec postea sit. Hoc factum Ogygo rege dicebant Adrastos
Cyzicenos et Dion Neapolites, mathematici nobiles 32. Hoc certe Varro tantus auctor portentum non
appellaret, nisi esse contra naturam videretur. Omnia quippe portenta contra naturam dicimus
esse; sed non sunt. Quomodo est enim contra naturam, quod Dei fit voluntate, cum voluntas tanti
utique Conditoris conditae rei cuiusque natura sit? Portentum ergo fit non contra naturam, sed
contra quam est nota natura. Quis autem portentorum numerat multitudinem, quae historia
gentium continetur? Sed nunc in hoc uno attendamus, quod ad rem, de qua agimus, pertinet. Quid
ita dispositum est ab auctore naturae caeli et terrae, quemadmodum cursus ordinatissimus
siderum? Quid tam ratis legibus fixisque firmatum? Et tamen, quando ille voluit, qui summo regit
imperio ac potestate quod condidit, stella prae ceteris magnitudine ac splendore notissima,
colorem, magnitudinem, figuram et (quod est mirabilius) sui cursus ordinem, legemque mutavit.
Turbavit profecto tunc, si ulli iam fuerunt, canones astrologorum, quos velut inerrabili computatione
de praeteritis ac futuris astrorum motibus conscriptos habent, quos canones sequendo ausi sunt
dicere, hoc, quod de Lucifero contigit, nec antea nec postea contigisse. Nos autem in divinis Libris
legimus etiam solem ipsum et stetisse, cum hoc a Domino Deo petivisset vir sanctus Iesus Nave,
donec coeptum proelium victoria terminaret 33, et retrorsum redisse, ut regi Ezechiae quindecim
anni ad vivendum additi 34 hoc etiam prodigio promissioni Dei significarentur adiuncto. Sed ista
quoque miracula, quae meritis sunt concessa sanctorum, quando credunt isti facta, magicis artibus
tribuunt. Unde illud est, quod superius commemoravi dixisse Virgilium:
Sistere aquam fluviis et vertere sidera retro 35.

380

