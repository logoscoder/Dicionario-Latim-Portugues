propter me 127. Nunc scivi dictum est, nunc sciri feci; neque enim hoc nondum sciebat Deus. Deinde
ariete illo immolato pro Isaac filio suo vocavit, ut legitur, Abraham nomen loci illius: Dominus vidit;
ut dicant hodie: In monte Dominus apparuit. Sicut dictum est: Nunc scivi, pro eo quod est: Nunc
sciri feci; ita hic: Dominus vidit, pro eo quod est: Dominus apparuit, hoc est: Videri se fecit. Et
vocavit angelus Domini Abraham secundo de caelo dicens: Per me ipsum iuravi, dicit Dominus,
propter quod fecisti verbum hoc et non pepercisti filio tuo dilecto propter me, nisi benedicens
benedicam te, et multiplicans multiplicabo semen tuum tamquam stellas caeli et tamquam
harenam, quae iuxta labium maris. Et hereditate possidebit semen tuum civitates adversariorum,
et benedicentur in semine tuo omnes gentes terrae, quia obaudisti vocem meam 128. Hoc modo est
illa de vocatione gentium in semine Abrahae post holocaustum, quo significatus est Christus, etiam
iuratione Dei firmata promissio. Saepe enim promiserat, sed numquam iuraverat. Quid est autem
Dei veri veracisque iuratio nisi promissi confirmatio et infidelium quaedam increpatio?

Sara viro praemortua est.
32. 3. Post haec Sarra mortua est, centesimo vicesimo septimo anno vitae suae, centesimo autem
et tricesimo septimo viri sui 129. Decem quippe annis eam praecedebat aetate; sicut ipse, quando
sibi ex illa promissus est filius, ait: Si mihi annorum centum nascetur filius, et si Sarra annorum
nonaginta pariet? 130. Tunc emit agrum Abraham, in quo sepelivit uxorem 131. Tunc ergo secundum
narrationem Stephani in terra illa est collocatus, quoniam coepit ibi esse possessor; post mortem
scilicet patris sui, qui colligitur ante biennium fuisse defunctus 132.

Quae praenuntient Isaac nuptiae.
33. Deinde Rebeccam neptem Nachor patrui sui, cum annorum quadraginta esset Isaac, duxit
uxorem, centesimo scilicet et quadragesimo anno vitae patris sui, triennio post mortem matris
suae. Ut autem illam duceret, quando ab eius patre in Mesopotamiam servus missus est, quid aliud
demonstratum est, cum eidem servo dixit Abraham: Pone manum tuam sub femore meo, et
adiurabo te per Dominum Deum caeli et Dominum terrae, ut non sumas uxorem filio meo Isaac a
filiabus Chananaeorum 133, nisi Dominum Deum caeli et Dominum terrae in carne, quae ex illo
femore trahebatur, fuisse venturum? Numquid haec parva sunt praenuntiatae indicia veritatis,
quam compleri videmus in Christo?

Quae Cetura filiique significent.
34. Quid autem sibi vult, quod Abraham post mortem Sarrae Cetturam duxit uxorem 134 ? Ubi absit
ut incontinentiam suspicemur, praesertim in illa iam aetate et in illa fidei sanctitate. An adhuc
procreandi filii quaerebantur, cum iam Deo promittente tanta multiplicatio filiorum ex Isaac per
stellas caeli et harenam terrae fide probatissima teneretur? Sed profecto si Agar et Ismael, doctore
Apostolo, significaverunt carnales Veteris Testamenti 135, cur non etiam Cettura et filii eius
significent carnales, qui se ad Testamentum Novum existimant pertinere? Ambae quippe et uxores
Abrahae et concubinae sunt appellatae; Sarra vero numquam dicta est concubina. Nam et quando
data est Agar Abrahae, ita scriptum est: Et apprehendit Sara uxor Abram Agar Aegyptiam ancillam
suam post decem annos, quam habitaverat Abram in terra Chanaan, et dedit eam Abram viro suo
ipsi uxorem 136. De Cettura autem, quam post obitum Sarrae accepit, sic legitur: Adiciens autem
Abraham sumpsit uxorem, cui nomen Cettura 137. Ecce ambae dicuntur uxores; ambae porro
concubinae fuisse reperiuntur, postea dicente Scriptura: Dedit autem Abraham omnem censum
suum Isaac filio suo, et filiis concubinarum suarum dedit Abraham dationes et dimisit eos ab Isaac
filio suo adhuc se vivo ad orientem, in terram orientis 138. Habent ergo nonnulla munera filii
concubinarum, sed non perveniunt ad regnum promissum, nec haeretici, nec Iudaei carnales, quia
praeter Isaac nullus est heres, et non qui filii carnis, hi filii Dei, sed filii promissionis deputantur in
semine 139, de quo dictum est: In Isaac vocabitur tibi semen 140. Neque enim video, cur etiam
Cettura post uxoris mortem ducta, nisi propter hoc mysterium, dicta sit concubina. Sed quisquis
haec non vult in istis significationibus accipere, non calumnietur Abrahae. Quid si enim et hoc
provisum est contra haereticos futuros secundarum adversarios nuptiarum, ut in ipso patre
multarum gentium post obitum coniugis iterum coniugari demonstraretur non esse peccatum? Et
mortuus est Abraham, cum esset annorum centum septuaginta quinque 141. Annorum ergo
septuaginta quinque Isaac filium dereliquit, quem centenarius genuit.

Isaac gemini binos populos praenuntiant.

270

