erat Esau homo sciens venari, agrestis; Iacob autem homo simplex, habitans domum 149. Hoc nostri
quidam interpretati sunt sine dolo. Sive autem sine dolo sive simplex sive potius sine fictione
dicatur, quod est graece
, quis est in ista percipienda benedictione dolus hominis sine
dolo? Quis est dolus simplicis, quae fictio non mentientis, nisi profundum mysterium veritatis? Ipsa
autem benedictio qualis est? Ecce, inquit, odor filii mei tamquam odor agri pleni, quem benedixit
Dominus. Et det tibi Deus de rore caeli et de ubertate terrae et multitudinem frumenti et vini, et
serviant tibi gentes et adorent te principes et fiere dominus fratris tui et adorabunt te filii patris tui.
Qui maledixerit te, maledictus; et qui benedixerit te, benedictus 150. Benedictio igitur Iacob
praedicatio est Christi in omnibus gentibus. Hoc fit, hoc agitur. Lex et Prophetia est Isaac; etiam per
os Iudaeorum Christus ab illa benedicitur, velut a nesciente, quia ipsa nescitur. Odore nominis
Christi, sicut ager, mundus impletur; eius est benedictio de rore caeli, hoc est de verborum pluvia
divinorum, et de ubertate terrae, hoc est congregatione populorum; eius est multitudo frumenti et
vini, hoc est multitudo quam colligit frumentum et vinum in Sacramento corporis eius et sanguinis.
Ei serviunt gentes, ipsum adorant principes. Ipse est dominus fratris sui, quia populus eius
dominatur Iudaeis. Ipsum adorant filii patris eius, hoc est filii Abrahae secundum fidem; quia et ipse
filius est Abrahae secundum carnem. Ipsum qui maledixerit, maledictus, et qui benedixerit,
benedictus est. Christus, inquam, noster etiam ex ore Iudaeorum quamvis errantium, sed tamen
Legem Prophetasque cantantium benedicitur, id est veraciter dicitur; et alius benedici putatur, qui
ab eis errantibus exspectatur. Ecce benedictionem promissam repetente maiore expavescit Isaac et
alium se pro alio benedixisse cognoscit; miratur et quisnam ille sit percontatur; nec tamen se
deceptum esse conqueritur; immo confestim revelato sibi intus in corde magno sacramento devitat
indignationem, confirmat benedictionem. Quis ergo, inquit, venatus est mihi venationem et intulit
mihi? Et manducavi ab omnibus, antequam tu venires; et benedixi eum, et benedictus sit 151. Quis
non hic maledictionem potius exspectaret irati, si haec non superna inspiratione, sed terreno more
gererentur? O res gestas, sed prophetice gestas; in terra, sed caelitus; per homines, sed divinitus!
Si excutiantur singula tantis fecunda mysteriis, multa sunt implenda volumina; sed huic operi
modus moderate imponendus nos in alia festinare compellit.

Semen Abrahae in Iacob benedicitur.
38. 1. Mittitur Iacob a parentibus in Mesopotamiam, ut ibi ducat uxorem. Patris mittentis verba
haec sunt: Non accipies uxorem ex filiabus Chananaeorum; surgens fuge in Mesopotamiam in
domum Bathuel, patris matris tuae, et sume tibi inde uxorem de filiabus Laban, fratris matris tuae.
Deus autem meus benedicat te et augeat te et multiplicet te; et eris in congregationes gentium; et
det tibi benedictionem Abraham patris tui, tibi et semini tuo post te, ut heres fias terrae incolatus
tui, quam dedit Deus Abrahae 152. Hic iam intellegimus segregatum semen Iacob ab alio semine
Isaac, quod factum est per Esau. Quando enim dictum est: In Isaac vocabitur tibi semen 153,
pertinens utique semen ad civitatem Dei, separatum est inde aliud semen Abrahae, quod erat in
ancillae filio, et quod futurum erat in filiis Cetturae. Sed adhuc erat ambiguum de duobus geminis
filiis Isaac, ad utrumque an ad unum eorum illa benedictio pertineret; et si ad unum, quisnam esset
illorum. Quod nunc declaratum est, cum prophetice a patre benedicitur Iacob et dicitur ei: Et eris in
congregationes gentium, et det tibi benedictionem Abraham patris tui.

Iacob oraculum accepit.
38. 2. Pergens itaque in Mesopotamiam Iacob in somnis accepit oraculum, de quo sic scriptum est:
Et exiit Iacob a puteo iurationis et profectus est in Charran et devenit in locum et dormivit ibi;
occiderat enim sol; et sumpsit ex lapidibus loci et posuit ad caput suum et dormivit in loco illo et
somniavit. Et ecce scala stabilita super terram, cuius caput pertingebat ad caelum; et angeli Dei
ascendebant et descendebant per illam, et Dominus incumbebat super illam et dixit: Ego sum Deus
Abraham patris tui et Deus Isaac, noli timere; terram, in qua tu dormis super eam, tibi dabo illam et
semini tuo; et erit semen tuum sicut harena terrae, et dilatabitur supra mare et in Africum et in
aquilonem et ad orientem; et benedicentur in te omnes tribus terrae et in semine tuo. Et ecce ego
sum tecum, custodiens te in omni via quacumque ibis, et reducam te in terram hanc, quia non te
derelinquam, donec faciam omnia, quae tecum locutus sum. Et surrexit Iacob de somno suo et
dixit: Quia est Dominus in loco hoc, ego autem nesciebam. Et timuit et dixit: Quam terribilis locus
hic! non est hoc nisi domus Dei et haec porta est caeli. Et surrexit Iacob et sumpsit lapidem, quem
supposuit ibi sub caput suum, et statuit illum titulum et superfudit oleum in cacumen eius; et
vocavit Iacob nomen loci illius: Domus Dei 154. Hoc ad prophetiam pertinet; nec more idololatriae
lapidem perfudit oleo Iacob, velut faciens illum Deum; neque enim adoravit eumdem lapidem vel ei
sacrificavit; sed quoniam Christi nomen a chrismate est, id est ab unctione, profecto figuratum est
hic aliquid, quod ad magnum pertineat sacramentum. Scalam vero istam intellegitur ipse Salvator
nobis in memoriam revocare in Evangelio, ubi, cum dixisset de Nathanael: Ecce vere Israelita, in
quo dolus non est 155, quia Israel viderat istam visionem (ipse est enim Iacob), eodem loco ait:

272

