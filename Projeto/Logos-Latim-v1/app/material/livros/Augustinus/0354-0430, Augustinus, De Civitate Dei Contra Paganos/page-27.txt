12. At Romani, sicut in illa De re publica disputatione Scipio gloriatur, probris et iniuriis poetarum
subiectam vitam famamque habere noluerunt, capite etiam sancientes, tale carmen condere si quis
auderet. Quod erga se quidem satis honeste constituerunt, sed erga deos suos superbe et
irreligiose; quos cum scirent non solum patienter, verum etiam libenter poetarum probris
maledictisque lacerari, se potius quam illos huiuscemodi iniuriis indignos esse duxerunt seque ab
eis etiam lege munierunt, illorum autem ista etiam sacris sollemnitatibus miscuerunt. Itane tandem,
Scipio, laudas hanc poetis Romanis negatam esse licentiam, ut cuiquam opprobrium infligerent
Romanorum, cum videas eos nulli deorum pepercisse vestrorum? Itane pluris tibi habenda visa est
existimatio curiae vestrae quam Capitolii, immo Romae unius quam caeli totius, ut linguam
maledicam in cives tuos exercere poetae etiam lege prohiberentur, et in deos tuos securi tanta
convicia nullo senatore nullo censore, nullo principe nullo pontifice prohibente iacularentur?
Indignum videlicet fuit, ut Plautus aut Naevius Publio et Gn. Scipioni aut Caecilius M. Catoni
malediceret, et dignum fuit, ut Terentius vester flagitio Iovis optimi maximi adulescentium
nequitiam concitaret?

...deos honorans cum dedecore hominis scaenici.
13. Sed responderet mihi fortasse, si viveret: quo modo nos ista impunita esse nollemus, quae ipsi
dii sacra esse voluerunt, cum ludos scaenicos, ubi talia celebrantur dictitantur actitantur, et
Romanis moribus invexerunt et suis honoribus dicari exhiberique iusserunt? Cur non ergo hinc
magis ipsi intellecti sunt non esse dii veri nec omnino digni, quibus divinos honores deferret illa res
publica? Quos enim coli minime deceret minimeque oporteret, si ludos expeterent agendos
conviciis Romanorum, quo modo quaeso colendi putati sunt, quo modo non detestandi spiritus
intellecti, qui cupiditate fallendi inter suos honores sua celebrari crimina poposcerunt? Itemque
Romani, quamvis iam superstitione noxia premerentur, ut illos deos colerent, quos videbant sibi
voluisse scaenicas turpitudines consecrari, suae tamen dignitatis memores ac pudoris actores
talium fabularum nequaquam honoraverunt more Graecorum, sed, sicut apud Ciceronem idem
Scipio loquitur: Cum artem ludicram scaenamque totam in probro ducerent, genus id hominum non
modo honore civium reliquorum carere, sed etiam tribu moveri notatione censoria voluerunt 21.
Praeclara sane et Romanis laudibus annumeranda prudentia; sed vellem se ipsa sequeretur, se
imitaretur. Ecce enim recte, quisquis civium Romanorum esse scaenicus elegisset, non solum ei
nullus ad honorem dabatur locus, verum etiam censoris nota tribum tenere propriam minime
sinebatur. O animum civitatis laudis avidum germaneque Romanum! sed respondeatur mihi: qua
consentanea ratione homines scaenici ab omni honore repelluntur, et ludi scaenici deorum
honoribus admiscentur? Illas theatricas artes diu virtus Romana non noverat, quae si ad
oblectamentum voluptatis humanae quaererentur, vitio morum irreperent humanorum. Dii eas sibi
exhiberi petierunt: quo modo ergo abicitur scaenicus, per quem colitur Deus? Et theatricae illius
turpitudinis qua fronte notatur actor, si adoratur exactor? In hac controversia Graeci Romanique
concertent. Graeci putant recte se honorare homines scaenicos, quia colunt ludorum scaenicorum
flagitatores deos; Romani vero hominibus scaenicis nec plebeiam tribum, quanto minus senatoriam
curiam dehonestari sinunt. In hac disceptatione huiuscemodi ratiocinatio summam quaestionis
absolvit. Proponunt Graeci: si dii tales colendi sunt, profecto etiam tales homines honorandi.
Adsumunt Romani: sed nullo modo tales homines honorandi sunt. Concludunt Christiani: nullo modo
igitur dii tales colendi sunt.

Plato theatrica poetarum reicit...
14. 1. Deinde quaerimus, ipsi poetae talium fabularum compositores, qui duodecim tabularum lege
prohibentur famam laedere civium, tam probrosa in deos convicia iaculantes cur non ut scaenici
habeantur inhonesti. Qua ratione rectum est, ut poeticorum figmentorum et ignominiosorum
deorum infamentur actores, honorentur auctores? An forte Graeco Platoni potius palma danda est,
qui cum ratione formaret, qualis esse civitas debeat, tamquam adversarios veritatis poetas censuit
urbe pellendos? Iste vero et deorum iniurias indigne tulit et fucari corrumpique figmentis animos
civium noluit 22. Confer nunc Platonis humanitatem a civibus decipiendis poetas urbe pellentem
cum deorum divinitate honori suo ludos scaenicos expetente. Ille, ne talia vel scriberentur, etsi non
persuasit disputando, tamen suasit levitati lasciviaeque Graecorum; isti, ut talia etiam agerentur,
iubendo extorserunt gravitati et modestiae Romanorum. Nec tantum haec agi voluerunt, sed sibi
dicari, sibi sacrari, sibi sollemniter exhiberi. Cui tandem honestius divinos honores decerneret
civitas? Utrum Platoni haec turpia et nefanda prohibenti, an daemonibus hac hominum deceptione
gaudentibus, quibus ille vera persuadere non potuit?

...eius praecepta Romanorum legi propinquant.

27

