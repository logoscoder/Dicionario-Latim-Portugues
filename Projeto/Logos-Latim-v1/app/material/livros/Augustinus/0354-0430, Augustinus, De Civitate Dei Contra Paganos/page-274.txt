cum illo computantur septuaginta quinque, non quia simul iam erant omnes, quando Aegyptum
ingressus est ipse; sed, ut dixi, totum tempus habetur eius ingressus, quo vixit Ioseph, per quem
videtur ingressus.

Iudae benedictio Christum praefigurat.
41. Igitur propter populum christianum, in quo Dei civitas peregrinatur in terris, si carnem Christi in
Abrahae semine requiramus, remotis concubinarum filiis occurrit Isaac; si in semine Isaac, remoto
Esau, qui est etiam Edom, occurrit Iacob, qui est et Israel; si in semine ipsius Israel, remotis ceteris
occurrit Iudas, quia de tribu Iuda exortus est Christus. Ac per hoc cum in Aegypto moriturus Israel
suos filios benediceret, quemadmodum Iudam prophetice benedixerit, audiamus: Iuda, inquit, te
laudabunt fratres tui. Manus tuae super dorsum inimicorum tuorum; adorabunt te filii patris tui.
Catulus leonis Iuda; ex germinatione, fili mi, ascendisti; recumbens dormisti ut leo et ut catulus
leonis; quis suscitabit eum? Non deficiet princeps ex Iuda et dux de femoribus eius, donec veniant
quae reposita sunt ei; et ipse exspectatio gentium; alligans ad vitem pullum suum et cilicio pullum
asinae suae lavabit in vino stolam suam et in sanguine uvae amictum suum. Fulvi oculi eius a vino
et dentes candidiores lacte 163. Exposui haec adversus Manichaeum Faustum disputans 164 et satis
esse arbitror, quantum veritas prophetiae huius elucet; ubi et mors Christi praedicta est verbo
dormitionis et non necessitas, sed potestas in morte nomine leonis. Quam potestatem in Evangelio
ipse praedicat dicens: Potestatem habeo ponendi animam meam et potestatem habeo iterum
sumendi eam. Nemo eam tollit a me; sed ego eam pono a me, et iterum sumo eam 165. Sic leo
fremuit, sic quod dixit implevit. Ad eam namque pertinet potestatem, quod de resurrectione eius
adiunctum est: Quis suscitabit eum? hoc est, quia nullus hominum, nisi se ipse, qui etiam de
corpore suo dixit: Solvite templum hoc, et in triduo resuscitabo illud 166. Ipsum autem genus mortis,
hoc est sublimitas crucis, in uno verbo intellegitur, quod ait: Ascendisti. Quod vero addidit:
Recumbens dormisti, evangelista exponit, ubi dicit: Et inclinato capite tradidit spiritum 167; aut certe
sepultura eius agnoscitur, in qua recubuit dormiens, et unde illum nullus hominum, sicut Prophetae
aliquos vel sicut ipse alios, suscitavit, sed sicut a somno ipse surrexit. Stola porro eius, quam lavat
in vino, id est mundat a peccatis in sanguine suo, cuius sanguinis sacramentum baptizati sciunt,
unde et adiungit: Et in sanguine uvae amictum suum, quid est nisi Ecclesia? Et fulvi oculi eius a
vino spiritales eius inebriati poculo eius, de quo canit Psalmus: Et calix tuus inebrians quam
praeclarus est! 168. Et dentes eius candidiores lacte, quod potant apud Apostolum parvuli, verba
scilicet nutrientia, nondum idonei solido cibo 166. Ipse igitur est, in quo reposita erant promissa
Iudae, quae donec venirent numquam principes, hoc est reges Israel, ab illa stirpe defuerunt. Et
ipse exspectatio gentium: quod clarius est videndo quam fit exponendo.

Quid Ioseph filii praefiguraverint.
42. Sicut autem duo Isaac filii, Esau et Iacob, figuram praebuerunt duorum populorum in Iudaeis et
Christianis (quamvis, quod ad carnis propaginem pertinet, nec Iudaei venerint de semine Esau, sed
Idumaei; nec Christianae gentes de Iacob, sed potius Iudaei; ad hoc enim tantum figura valuit, quod
dictum est: Maior serviet minori 170 ); ita factum est etiam in duobus filiis Ioseph; nam maior gessit
typum Iudaeorum, Christianorum autem minor. Quos cum benediceret Iacob, manum dextram
ponens super minorem quem habebat ad sinistram, sinistram super maiorem quem habebat ad
dextram: grave visum est patri eorum, et admonuit patrem velut corrigens eius errorem et quisnam
eorum esset maior ostendens. At ille mutare manus noluit, sed dixit: Scio, fili, scio. Et hic erit in
populum, et hic exaltabitur; sed frater eius iunior maior illo erit, et semen eius erit in multitudinem
gentium 171. Etiam hic duo illa promissa demonstrat. Nam ille in populum, iste in multitudinem
gentium. Quid evidentius quam his duabus promissionibus contineri populum Israelitarum
orbemque terrarum in semine Abrahae, illum secundum carnem, istum secundum fidem?

Moyses populum liberavit.
43. 1. Defuncto Iacob, defuncto etiam Ioseph per reliquos centum quadraginta quattuor annos,
donec exiretur de terra Aegypti, in modum incredibilem illa gens crevit, etiam tantis attrita
persecutionibus, ut quodam tempore nati masculi necarentur, cum mirantes Aegyptios nimia populi
illius incrementa terrerent 172. Tunc Moyses subtractus furto trucidatoribus parvulorum ad domum
regiam, ingentia per eum Deo preparante 173, pervenit nutritusque et adoptatus a filia Pharaonis
(quod nomen in Aegypto omnium regum fuit) in tantum provenit virum, ut ipse illam gentem
mirabiliter multiplicatam ex durissimo et gravissimo, quod ibi ferebat, iugo servitutis extraheret,
immo per eum Deus, qui hoc promiserat Abrahae. Prius quippe exinde fugiens, quod, cum
Israelitam defenderet, Aegyptium occiderat et territus fuerat 174, postea divinitus missus in
potestate Spiritus Dei 175 superavit Pharaonis resistentes magos. Tunc per eum Aegyptiis illatae

274

