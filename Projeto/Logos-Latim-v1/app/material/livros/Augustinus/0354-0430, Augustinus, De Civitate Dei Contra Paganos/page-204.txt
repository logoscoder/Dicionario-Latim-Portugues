haec sint inter se contraria, ut et beatitudinem quaeramus animae et eam semper esse velimus in
corpore, velut aerumnoso vinculo colligatam; cum eorum auctor et magister Plato donum a Deo
summo diis ab illo factis dicat esse concessum, ne aliquando moriantur, id est a corporibus, quibus
eos connexuit, separentur.

Decipiuntur philosophi de anima...
17. 1. Contendunt etiam isti terrestria corpora sempiterna esse non posse, cum ipsam universam
terram dei sui, non quidem summi, sed tamen magni, id est totius huius mundi, membrum in medio
positum et sempiternum esse non dubitent. Cum ergo Deus ille summus fecerit eis alterum quem
putant deum, id est istum mundum, ceteris diis, qui infra eum sunt, praeferendum, eumdemque
esse existiment animantem, anima scilicet, sicut asserunt, rationali vel intellectuali in tam magna
mole corporis eius inclusa, ipsiusque corporis tamquam membra locis suis posita atque digesta
quattuor constituerit elementa, quorum iuncturam, ne umquam deus eorum tam magnus moriatur,
insolubilem ac sempiternam velint: quid causae est, ut in corpore maioris animantis tamquam
medium membrum aeterna sit terra, et aliorum animantium terrestrium corpora, si Deus sicut illud
velit, aeterna esse non possint? Sed terrae, inquiunt, terra reddenda est, unde animalium terrestria
sumpta sunt corpora; ex quo fit, inquiunt, ut ea sit necesse dissolvi et emori et eo modo terrae
stabili ac sempiternae, unde fuerant sumpta, restitui. Si quis hoc etiam de igne similiter affirmet et
dicat reddenda esse universo igni corpora, quae inde sumpta sunt, ut caelestia fierent animalia:
nonne immortalitas, quam talibus diis, velut Deo summo loquente, promisit Plato, tamquam
violentia disputationis huius intercidet? An ibi propterea non fit, quia Deus non vult, cuius
voluntatem, ut ait Plato, nulla vis vincit? Quid ergo prohibet, ut hoc etiam de terrestribus corporibus
Deus possit efficere, quandoquidem, ut nec ea quae orta sunt occidant nec ea quae sunt vincta
solvantur nec ea quae sunt ex elementis sumpta reddantur atque ut animae in corporibus
constitutae nec umquam ea deserant et cum eis immortalitate ac sempiterna beatitudine
perfruantur, posse Deum facere confitetur Plato? Cur ergo non possit, ut nec terrestria moriantur?
An Deus non est potens quousque Christiani credunt, sed quousque Platonici volunt? Nimirum
quippe consilium Dei et potestatem potuerunt philosophi, nec potuerunt nosse prophetae; cum
potius e contrario Dei prophetas ad enuntiandam eius, quantum dignatus est, voluntatem Spiritus
eius docuerit, philosophos autem in ea cognoscenda coniectura humana deceperit.

... et de corpore immortali loquentes.
17. 2. Verum non usque adeo decipi debuerunt, non solum ignorantia, verum etiam pervicacia, ut
et sibi apertissime refragentur magnis disputationum viribus asserentes animae, ut beata esse
possit, non terrenum tantum, sed omne corpus esse fugiendum 36, et deos rursus dicentes habere
beatissimas animas et tamen aeternis corporibus illigatas, caelestes quidem igneis, Iovis autem
ipsius animam, quem mundum istum volunt, omnibus omnino corporeis elementis, quibus haec tota
moles a terra in caelum surgit, inclusam. Hanc enim animam Plato ab intimo terrae medio, quod
geometrae centrum vocant, per omnes partes eius usque ad caeli summa et extrema diffundi et
extendi per numeros musicos opinatur, ut sit iste mundus animal maximum beatissimum
sempiternum, cuius anima et perfectam sapientiae felicitatem teneret et corpus proprium non
relinqueret, cuiusque corpus et in aeternum ex illa viveret et eam quamvis non simplex, sed tot
corporibus tantisque compactum hebetare atque tardare non posset. Cum igitur suspicionibus suis
ista permittant, cur nolunt credere, divina voluntate atque potentia immortalia corpora fieri posse
terrena, in quibus animae nulla ab eis morte separatae, nullis eorum oneribus aggravatae
sempiterne ac feliciter vivant, quod deos suos posse asserunt in corporibus igneis Iovemque ipsum
eorum regem in omnibus corporeis elementis? Nam si animae, ut beata sit, corpus est omne
fugiendum, fugiant dii eorum de globis siderum, fugiat Iuppiter de caelo et terra; aut si non
possunt, miseri iudicentur. Sed neutrum isti volunt, qui neque a corporibus separationem audent
dare diis suis, ne illos mortales colere videantur, nec beatitudinis privationem, ne infelices eos esse
fateantur. Non ergo ad beatitudinem consequendam omnia fugienda sunt corpora; sed corruptibilia
molesta, gravia moribunda; non qualia fecit primis hominibus bonitas Dei, sed qualia esse compulit
poena peccati.

Corpus divino munere immortale.
18. Sed necesse est, inquiunt, ut terrena corpora naturale pondus vel in terra teneat vel cogat ad
terram et ideo in caelo esse non possint. Primi quidem illi homines in terra erant nemorosa atque
fructuosa, quae paradisi nomen obtinuit; sed quia et ad hoc respondendum est vel propter Christi
corpus cum quo ascendit in caelum vel propter sanctorum qualia in resurrectione futura sunt,
intueantur paulo attentius pondera ipsa terrena. Si enim ars humana efficit, ut ex metallis, quae in
aquis posita continuo submerguntur, quibusdam modis vasa fabricata etiam natare possint: quanto

204

