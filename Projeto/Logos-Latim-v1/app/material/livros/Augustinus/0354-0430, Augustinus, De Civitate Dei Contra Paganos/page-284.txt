libris illis ventura praedicta sunt, si hoc ipsum, quod ibi divinitus dictum est: Domus tua et domus
patris tui transibunt coram me in aeternum 95, effectum habere non potuit? Quoniam videmus illud
sacerdotium fuisse mutatum, et quod illi domui promissum est, nec sperari aliquando complendum,
quia illud, quod ei reprobato mutatoque succedit, hoc potius praedicatur aeternum. Hoc qui dicit,
nondum intellegit aut non recolit etiam ipsum secundum ordinem Aaron sacerdotium tamquam
umbram futuri aeterni sacerdotii constitutum; ac per hoc, quando aeternitas ei promissa est, non
ipsi umbrae ac figurae, sed ei, quod per ipsam adumbrabatur figurabaturque, promissum est. Sed
ne putaretur ipsa umbra esse mansura, ideo etiam mutatio eius debuit prophetari.

Item regnum Saul.
6. 2. Regnum quoque isto modo etiam Saulis ipsius, qui certe reprobatus atque reiectus est, futuri
regni erat umbra in aeternitate mansuri. Oleum quippe illud, quo unctus est et ab eo chrismate
christus est dictus 96, mystice accipiendum et magnum sacramentum intellegendum est; quod in eo
tantum veneratus est ipse David, ut percusso corde pavitaverit, quando in tenebroso occultatus
antro, quo etiam Saul urgente intraverat necessitate naturae, exiguam particulam vestis eius
retrorsum latenter abscidit, ut haberet unde monstraret, quomodo ei pepercerit, cum posset
occidere, atque ita suspicionem de animo eius, qua sanctum David putans inimicum suum
vehementer persequebatur, auferret. Ne itaque reus esset tanti sacramenti in Saule violati, quia vel
indumentum eius sic attrectavit, extimuit. Ita enim scriptum est: Et percussit cor David super eum,
quia abstulit pinnulam chlamydis eius. Viris autem, qui cum illo erant et, ut Saulem in manus suas
traditum interimeret, suadebant: Non mihi, inquit, contingat a Domino, si fecero hoc verbum
domino meo christo Domini, inferre manum meam super eum; quia christus Domini est hic 97. Huic
ergo umbrae futuri non propter ipsam, sed propter illud, quod praefigurabat, tanta veneratio
exhibebatur. Unde et illud, quod ait Sauli Samuel: Quoniam non servasti mandatum meum, quod
mandavit tibi Dominus, quemadmodum nunc paraverat Dominus regnum tuum usque in aeternum
super Israel: et nunc regnum tuum non stabit tibi, et quaeret Dominus sibi hominem secundum cor
suum, et mandabit ei Dominus esse in principem super populum suum; quia non custodisti quae
mandavit tibi Dominus 98, non sic accipiendum est, ac si ipsum Saulem Deus in aeternum
praeparaverit regnaturum, et hoc postea noluerit servare peccanti; neque enim eum peccaturum
esse nesciebat; sed praeparaverat regnum eius, in quo figura regni esset aeterni. Ideo addidit: Et
nunc regnum tuum non stabit tibi. Stetit ergo et stabit, quod in illo significatum est; sed non huic
stabit, quia non in aeternum ipse fuerat regnaturus, nec progenies eius, ut saltem per posteros
alterum alteri succedentes videretur impleri quod dictum est: In aeternum. Et quaeret, inquit,
Dominus sibi hominem; sive David sive ipsum Mediatorem significans Testamenti Novi, qui
figurabatur in chrismate etiam, quo unctus est ipse David et progenies eius. Non autem quasi
nesciat ubi sit, ita sibi hominem Deus quaerit; sed per hominem more hominum loquitur, quia et sic
loquendo nos quaerit. Non solum enim Deo Patri, verum ipsi quoque Unigenito eius, qui venit
quaerere quod perierat 99, usque adeo iam eramus noti, ut in ipso essemus electi ante
constitutionem mundi 100. Quaeret sibi ergo dixit "suum habebit". Unde in latina lingua hoc verbum
accipit praepositionem et "acquirit" dicitur; quod satis apertum est quid significet. Quamquam et
sine additamento praepositionis quaerere intellegatur acquirere; ex quo lucra vocantur et quaestus.

Disruptio regni Saul...
7. 1. Rursus peccavit Saul per inoboedientiam, et rursus Samuel in verbo Domini ait illi: Quia
sprevisti verbum Domini, sprevit te Dominus, ut non sis rex super Israel 101. Et rursus pro eodem
peccato, cum id confiteretur Saul et veniam precaretur rogaretque Samuelem, ut reverteretur cum
illo ad placandum Deum: Non revertar, inquit, tecum; quia sprevisti verbum Domini, et spernet te
Dominus, ne sis rex super Israel. Et convertit Samuel faciem suam, ut abiret; et tenuit Saul
pinnulam diploidis eius et disrupit eam. Et dixit ad eum Samuel: Disrupit Dominus regnum ab Israel
de manu tua hodie et dabit proximo tuo bono super te, et dividetur Israel in duo; et non convertetur
neque paenitebit eum; quoniam non est sicut homo, ut paeniteat eum; ipse minatur, et non
permanet 102. Iste, cui dicitur: Spernet te Dominus, ne sis rex super Israel, et: Disrupit Dominus
regnum ab Israel de manu tua hodie, quadraginta regnavit annos super Israel 103, tanto scilicet
spatio temporis, quanto et ipse David, et audivit hoc primo tempore regni sui; ut intellegamus ideo
dictum, quia nullus de stirpe eius fuerat regnaturus, et respiciamus ad stirpem David, unde exortus
est secundum carnem mediator Dei et hominum, homo Christus Iesus 104.

... significat Christum regnaturum.
7. 2. Non autem habet Scriptura, quod in plerisque latinis codicibus legitur: Disrupit Dominus
regnum Israel de manu tua; sed sicut a nobis positum est inventum in graecis: Disrupit Dominus

284

