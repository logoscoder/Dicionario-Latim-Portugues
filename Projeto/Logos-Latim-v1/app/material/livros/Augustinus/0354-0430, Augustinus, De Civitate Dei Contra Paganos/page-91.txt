dixit scribendi ordine merito praetulisse, sicut pictorem tabulae pictae, sicut fabrum aedificio,
apertissime confitens, quod etiam istae res divinae, sicut pictura, sicut structura, ab hominibus
institutae sint. Restat ut de nulla deorum natura scripsisse intellegatur, neque hoc aperte dicere
voluisse, sed intellegentibus reliquisse. Ubi enim dicitur "non omnis", usitate quidem intellegitur
aliqua; sed potest intellegi et "nulla", quoniam quae nulla est nec omnis nec aliqua est. Nam, ut
ipse dicit, si omnis esset natura deorum, de qua scriberet, scribendi ordine rebus humanis
praeponenda esset; ut autem et ipso tacente veritas clamat, praeponenda esset certe rebus
romanis, etiamsi non omnis, sed saltem aliqua esset: recte autem postponitur; ergo nulla est. Non
itaque rebus divinis anteferre voluit res humanas, sed rebus veris noluit anteferre res falsas. In his
enim, quae scripsit de rebus humanis, secutus est historiam rerum gestarum; quae autem de his,
quas divinas vocat, quid nisi opiniones rerum vanarum? Hoc est nimirum, quod voluit subtili
significatione monstrare, non solum scribens de his posterius quam de illis, sed etiam rationem
reddens cur id fecerit. Quam si tacuisset, aliter hoc factum eius ab aliis fortasse defenderetur. In ea
vero ipsa ratione, quam reddidit, nec aliis quicquam reliquit pro arbitrio suspicari et satis probavit
homines se praeposuisse institutis hominum, non naturam hominum naturae deorum. Ita se libros
rerum divinarum non de veritate quae pertinet ad naturam, sed de falsitate quae pertinet ad
errorem scripsisse confessus est. Quod apertius alibi posuit, sicut in quarto libro commemoravi, ex
naturae formula se scripturum fuisse, si novam ipse conderet civitatem; quia vero iam veterem
invenerat, non se potuisse nisi eius consuetudinem sequi.

Quae fabulosa sit theologia sive poetarum...
5. 1. Deinde illud quale est, quod tria genera theologiae dicit esse, id est rationis quae de diis
explicatur, eorumque unum mythicon appellari, alterum physicon, tertium civile? Latine si usus
admitteret, genus, quod primum posuit, fabulare appellaremus; sed fabulosum dicamus; a fabulis
enim mythicon dictum est, quoniam
Graece fabula dicitur. Secundum autem ut naturale
dicatur, iam et consuetudo locutionis admittit. Tertium etiam ipse latine enuntiavit, quod civile
appellatur. Deinde ait: Mythicon appellant, quo maxime utuntur poetae; physicon, quo philosophi,
civile, quo populi. Primum, inquit, quod dixi, in eo sunt multa contra dignitatem et naturam
immortalium ficta. In hoc enim est, ut Deus alius ex capite, alius ex femore sit, alius ex guttis
sanguinis natus; in hoc, ut dii furati sint, ut adulterarint, ut servierint homini; denique in hoc omnia
diis attribuuntur, quae non modo in hominem, sed etiam quae in contemptissimum hominem
cadere possunt 13. Hic certe ubi potuit, ubi ausus est, ubi impunitum putavit, quanta mendacissimis
fabulis naturae deorum fieret iniuria, sine caligine ullius ambiguitatis expressit. Loquebatur enim
non de naturali theologia, non de civili, sed de fabulosa, quam libere a se putavit esse culpandam.

...naturalis seu physica vel philosophorum...
5. 2. Videamus quid de altera dicat. Secundum genus est, inquit, quod demonstravi, de quo multos
libros philosophi reliquerunt; in quibus est, dii qui sint, ubi, quod genus, quale est: a quodam
tempore an a sempiterno fuerint dii; ex igni sint, ut credit heraclitus, an ex numeris, ut Pythagoras,
an ex atomis, ut ait Epicurus. Sic alia, quae facilius intra parietes in schola quam extra in foro ferre
possunt aures 14. Nihil in hoc genere culpavit, quod physicon vocant et ad philosophos pertinet,
tantum quod eorum inter se controversias commemoravit, per quos facta est dissidentium
multitudo sectarum. Removit tamen hoc genus a foro, id est a populis; scholis vero et parietibus
clausit. Illud autem primum mendacissimum atque turpissimum a civitatibus non removit. O
religiosas aures populares atque in his etiam romanas! quod de diis immortalibus philosophi
disputant, ferre non possunt; quod vero poetae canunt et histriones agunt, quae contra dignitatem
ac naturam immortalium ficta sunt, quia non modo in hominem, sed etiam in contemptissimum
hominem cadere possunt, non solum ferunt, sed etiam libenter audiunt. Neque id tantum, sed diis
quoque ipsis haec placere et per haec eos placandos esse decernunt.

...civilis vel civitatum.
5. 3. Dixerit aliquis: haec duo genera mythicon et physicon, id est fabulosum atque naturale,
discernamus ab hoc civili, de quo nunc agitur, unde illa et ipse discrevit, iamque ipsum civile
videamus qualiter explicet. Video quidem, cur debet discerni fabulosum: quia falsum, quia turpe,
quia indignum est. Naturale autem a civili velle discernere quid est aliud quam etiam ipsum civile
fateri esse mendosum? Si enim illud naturale est, quid habet reprehensionis, ut excludatur? Si
autem hoc quod civile dicitur naturale non est, quid habet meriti, ut admittatur? Haec nempe illa
causa est, quare prius scripserit de rebus humanis, posterius de divinis, quoniam in divinis rebus
non naturam, sed hominum instituta secutus est. Intueamur sane et civilem theologian. Tertium
genus est, inquit, quod in urbibus cives, maxime sacerdotes, nosse atque administrare debent. In

91

