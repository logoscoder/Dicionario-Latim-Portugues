11. 2. Vivebat itaque homo secundum Deum in paradiso et corporali et spiritali. Neque enim erat
paradisus corporalis propter corporis bona et propter mentis non erat spiritalis; aut vero erat
spiritalis quo per interiores et non erat corporalis quo per exteriores sensus homo frueretur. Erat
plane utrumque propter utrumque. Postea vero quam superbus ille angelus ac per hoc invidus per
eamdem superbiam a Deo ad semetipsum conversus et quodam quasi tyrannico fastu gaudere
subditis quam esse subditus eligens de spiritali paradiso cecidit (de cuius lapsu sociorumque eius,
qui ex angelis Dei angeli eius effecti sunt, in libris undecimo et duodecimo huius operis satis,
quantum potui, disputavi 109 ), malesuada versutia in hominis sensum serpere affectans, cui utique
stanti, quoniam ipse ceciderat, invidebat, colubrum in paradiso corporali, ubi cum duobus illis
hominibus, masculo et femina, animalia etiam terrestria cetera subdita et innoxia versabantur,
animal scilicet lubricum et tortuosis anfractibus mobile, operi suo congruum, per quem loqueretur,
elegit; eoque per angelicam praesentiam praestantioremque naturam spiritali nequitia sibi subiecto
et tamquam instrumento abutens fallacia sermocinatus est feminae, a parte scilicet inferiore illius
humanae copulae incipiens, ut gradatim perveniret ad totum, non existimans virum facile credulum
nec errando posse decipi, sed dum alieno cedit errori. Sicut enim Aaron erranti populo ad idolum
fabricandum non consensit inductus, sed cessit obstrictus 110 nec Salomonem credibile est errore
putasse idolis esse serviendum, sed blanditiis femineis ad illa sacrilegia fuisse compulsum 111 : ita
credendum est illum virum suae feminae, uni unum, hominem homini, coniugem coniugi, ad Dei
legem transgrediendam non tamquam verum loquenti credidisse seductum, sed sociali
necessitudine paruisse. Non enim frustra dixit Apostolus: Et Adam non est seductus, mulier autem
seducta est 112, nisi quia illa quod ei serpens locutus est, tamquam verum esset, accepit, ille autem
ab unico noluit consortio dirimi nec in communione peccati; nec ideo minus reus, si sciens
prudensque peccavit. Unde et Apostolus non ait: Non peccavit; sed: Non est seductus; nam utique
ipsum ostendit, ubi dicit: Per unum hominem peccatum intravit in mundum, et paulo post apertius:
In similitudine, inquit, praevaricationis Adae 113. Hos autem seductos intellegi voluit, qui id, quod
faciunt, non putant esse peccatum; ille autem scivit. Alioquin quomodo verum erit: Adam non est
seductus? Sed inexpertus divinae severitatis in eo falli potuit, ut veniale crederet esse commissum.
Ac per hoc in eo quidem, quo mulier seducta est, non est ille seductus, sed eum fefellit, quomodo
fuerat iudicandum quod erat dicturus: Mulier, quam dedisti mecum, ipsa mihi dedit, et
manducavi 114. Quid ergo pluribus? Etsi credendo non sunt ambo decepti, peccando tamen ambo
sunt capti et diaboli laqueis implicati.

Inoboediendo graviter homo peccavit.
12. Si quem vero movet, cur aliis peccatis sic natura non mutetur humana, quemadmodum illa
duorum primorum hominum praevaricatione mutata est, ut tantae corruptioni, quantam videmus
atque sentimus, et per hanc subiaceret et morti ac tot et tantis tamque inter se contrariis
perturbaretur et fluctuaret affectibus, qualis in paradiso ante peccatum, licet in corpore animali
esset, utique non fuit: si quis hoc movetur, ut dixi, non ideo debet existimare leve ac parvum illud
fuisse commissum, quia in esca factum est, non quidem mala nec noxia, nisi quia prohibita; neque
enim quicquam mali Deus in illo tantae felicitatis loco crearet atque plantaret. Sed oboedientia
commendata est in praecepto, quae virtus in creatura rationali mater quodammodo est omnium
custosque virtutum; quando quidem ita facta est, ut ei subditum esse sit utile; perniciosum autem
suam, non eius a quo creata est facere voluntatem. Hoc itaque de uno cibi genere non edendo, ubi
aliorum tanta copia subiacebat, tam leve praeceptum ad observandum, tam breve ad memoria
retinendum, ubi praesertim nondum voluntati cupiditas resistebat, quod de poena transgressionis
postea subsecutum est, tanto maiore iniustitia violatum est, quanto faciliore posset observantia
custodiri.

Superbia et humilitate civitas utraque discernitur.
13. 1. In occulto autem mali esse coeperunt, ut in apertam inoboedientiam laberentur. Non enim ad
malum opus perveniretur, nisi praecessisset voluntas mala. Porro malae voluntatis initium quae
potuit esse nisi superbia? Initium enim omnis peccati superbia est 115. Quid est autem superbia nisi
perversae celsitudinis appetitus? Perversa enim est celsitudo deserto eo, cui debet animus
inhaerere, principio sibi quodammodo fieri atque esse principium. Hoc fit, cum sibi nimis placet. Sibi
vero ita placet, cum ab illo bono immutabili deficit, quod ei magis placere debuit quam ipse sibi.
Spontaneus est autem iste defectus, quoniam, si voluntas in amore superioris immutabilis boni, a
quo illustrabatur ut videret et accendebatur ut amaret, stabilis permaneret, non inde ad sibi
placendum averteretur et ex hoc tenebresceret et frigesceret, ut vel illa crederet verum dixisse
serpentem, vel ille Dei mandato uxoris praeponeret voluntatem putaretque se venialiter
transgressorem esse praecepti, si vitae suae sociam non desereret etiam in societate peccati. Non
ergo malum opus factum est, id est illa transgressio, ut cibo prohibito vescerentur, nisi ab eis qui
iam mali erant. Neque enim fieret ille fructus malus nisi ab arbore mala 116. Ut autem esset arbor

221

