causa est; solet enim et a iuris peritis dici: superflua non nocent 54. Quae sunt autem illa, quae
prolata in multitudinem nocent? "haec, inquit, non esse deos Herculem, Aesculapium, Castorem,
Pollucem; proditur enim ab doctis, quod homines fuerint et humana condicione defecerint". Quid
aliud? "Quod eorum qui sint dii non habeant civitates vera simulacra, quod verus Deus nec sexum
habeat nec aetatem nec definita corporis membra 55. Haec pontifex nosse populos non vult; nam
falsa esse non putat. Expedire igitur existimat falli in religione civitates. Quod dicere etiam in libris
Rerum divinarum Varro ipse non dubitat 56. Praeclara religio, quo confugiat liberandus infirmus, et
cum veritatem qua liberetur inquirat, credatur ei expedire quod fallitur. Poeticum sane deorum
genus cur Scaevola respuat, eisdem litteris non tacetur: quia sic videlicet deos deformant, ut nec
bonis hominibus comparentur, cum alium faciant furari, alium adulterare, sic item aliquid aliter
turpiter atque inepte dicere ac facere; tres inter se deas certasse de praemio pulchritudinis, victas
duas a Venere Troiam evertisse; Iovem ipsum converti in bovem aut cycnum, ut cum aliqua
concumbat; deam homini nubere, Saturnum liberos devorare: nihil denique posse confingi
miraculorum atque vitiorum, quod non ibi reperiatur atque ab deorum natura longe absit. O
Scaevola pontifex maxime, ludos tolle, si potes; praecipe populis, ne tales honores diis
immortalibus deferant, ubi crimina deorum libeat mirari et quae fieri possunt placeat imitari. Si
autem tibi responderit populus: Vos nobis importastis ista pontifices: deos ipsos roga, quibus
instigantibus ista iussistis, ne talia sibi iubeant exhiberi. Quae si mala sunt et propterea nullo modo
de deorum maiestate credenda, maior est deorum iniuria, de quibus impune finguntur. Sed non te
audiunt, daemones sunt, prava docent, turpibus gaudent: non solum non deputant iniuriam, si de
illis ista fingantur, sed eam potius iniuriam ferre non possunt, si per eorum sollemnia non agantur.
Iam vero si adversus eos Iovem interpelles, maxime ob eam causam, quia eius plura crimina ludis
scaenicis actitantur: nonne etiamsi Deum Iovem nuncupatis, a quo regitur totus atque
administratur hic mundus, eo illi fit a vobis maxima iniuria, quod eum cum istis colendum putatis
eorumque regem esse perhibetis?

Dii augere imperium non potuerunt.
28. Nullo igitur modo dii tales, qui talibus placantur, vel potius accusantur honoribus, ut maius sit
crimen quod eis falsis oblectantur, quam si de illis vera dicerentur, Romanum imperium augere et
conservare potuissent. Hoc enim si possent, Graecis potius donum tam grande conferrent, qui eos
in huiusce modi rebus divinis, hoc est ludis scaenicis, honorabilius digniusque coluerunt, quando et
a morsibus poetarum, quibus deos dilacerari videbant, se non subtraxerunt, dando eis licentiam
male tractandi homines quos liberet, et ipsos scaenicos non turpes iudicaverunt, sed dignos etiam
praeclaris honoribus habuerunt 57. Sicut autem potuerunt auream pecuniam habere Romani,
quamvis deum Aurinum non colerent: sic et argenteam habere potuerunt et aeream, si nec
Argentinum nec eius patrem colerent Aesculanum, et sic omnia quae retexere piget. Sic ergo et
regnum invito quidem Deo vero nullo modo habere possent; diis vero istis falsis et multis ignoratis
sive contemptis atque illo uno cognito et fide sincera ac moribus culto et melius hic regnum
haberent, quantumcumque haberent, et post haec acciperent sempiternum, sive hic haberent sive
non haberent.

Falso auspicia vaticinata Romanos numquam cessisse.
29. Nam illud quale est quod pulcherrimum auspicium fuisse dixerunt, quod paulo ante
commemoravi, Martem et Terminum et Iuventatem nec Iovi regi deorum loco cedere voluisse? Sic
enim, inquiunt, significatum est, Martiam gentem, id est Romanam, nemini locum quem teneret
daturam, Romanos quoque terminos propter deum Terminum neminem commoturum, iuventutem
etiam Romanam propter deam Iuventatem nemini esse cessuram. Videant ergo quo modo habeant
istum regem deorum suorum et datorem regni sui, ut eum auspicia ista pro adversario ponerent,
cui non cedere pulchrum esset. Quamquam haec si vera sunt, non habent omnino quid timeant.
Non enim confessuri sunt, quod dii cesserint Christo, qui Iovi cedere noluerunt; salvis quippe imperii
finibus Christo cedere potuerunt et de sedibus locorum et maxime de corde credentium. Sed
antequam Christus venisset in carne, antequam denique ista scriberentur, quae de libris eorum
proferimus, sed tamen postea quam factum est sub rege Tarquinio illud auspicium, aliquotiens
Romanus exercitus fusus est, hoc est versus in fugam, falsumque ostendit auspicium, quo Inventas
illa non cesserat Iovi, et gens Martia superantibus atque irrumpentibus Gallis in ipsa Urbe contrita
est, et termini imperii deficientibus multis ad Hannibalem civitatibus in angustum fuerant coartati.
Ita evacuata est pulchritudo auspiciorum, remansit contra Iovem contumacia, non deorum, sed
daemoniorum. Aliud est enim non cessisse, aliud unde cesseras redisse. Quamquam et postea in
orientalibus partibus Hadriani voluntate mutati sunt termini imperii Romani. Ille namque tres
provincias nobiles, Armeniam, Mesopotamiam, Assyriam, Persarum concessit imperio 58, ut deus ille
Terminus, qui Romanos terminos secundum istos tuebatur et per illud pulcherrimum auspicium loco
non cesserat Iovi, plus Hadrianum regem hominum quam regem deorum timuisse videatur.

66

