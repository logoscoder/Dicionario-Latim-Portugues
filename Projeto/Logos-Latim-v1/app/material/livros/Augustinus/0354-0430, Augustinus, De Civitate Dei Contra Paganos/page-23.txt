esse respondentibus semper existimemus? Nam qui vel non possunt intellegere quod dicitur, vel
tam duri sunt adversitate mentis, ut, etiamsi intellexerint, non oboediant, respondent, ut scriptum
est, et loquuntur iniquitatem 1 atque infatigabiliter vani sunt. Quorum dicta contraria si totiens
velimus refellere, quotiens obnixa fronte statuerint non cogitare quid dicant, dum quocumque modo
nostris disputationibus contradicant, quam sit infinitum et aerumnosum et infructuosum vides.
Quam ob rem nec te ipsum, <mi> fili Marcelline, nec alios, quibus hic labor noster in Christi caritate
utiliter ac liberaliter servit, tales meorum scriptorum velim iudices, qui responsionem semper
desiderent, cum his quae leguntur audierint aliquid contradici, ne fiant similes earum
muliercularum, quas commemorat Apostolus semper discentes et numquam ad veritatis scientiam
pervenientes 2.

Quae in primo libro sint dicta.
2. Superiore itaque libro, cum de civitate Dei dicere instituissem, unde hoc universum opus illo
adiuvante in manus sumptum est, occurrit mihi resistendum esse primitus eis, qui haec bella,
quibus mundus iste conteritur, maximeque Romanae Urbis recentem a barbaris vastationem
Christianae religioni tribuunt, qua prohibentur nefandis sacrificiis servire daemonibus, cum potius
hoc deberent tribuere Christo, quod propter eius nomen contra institutum moremque bellorum eis,
quo confugerent, religiosa et amplissima loca barbari libera praebuerunt, atque in multis famulatum
deditum Christo non solum verum, sed etiam timore confictum sic honoraverunt, ut, quod in eos
belli iure fieri licuisset, illicitum sibi esse iudicarent. Inde incidit quaestio, cur haec divina beneficia
et ad impios ingratosque pervenerint, et cur illa itidem dura, quae hostiliter facta sunt, pios cum
impiis pariter afflixerint? Quam quaestionem per multa diffusam (in omnibus enim cotidianis vel Dei
muneribus vel hominum cladibus, quorum utraque bene ac male viventibus permixte atque
indiscrete saepe accidunt, solet multos movere) ut pro suscepti operis necessitate dissolverem,
aliquantum immoratus sum: maxime ad consolandas sanctas feminas et pie castas, in quibus ab
hoste aliquid perpetratum est, quod intulit verecundiae dolorem, etsi non abstulit pudicitiae
firmitatem, ne paeniteat eas vitae, quas non est unde possit paenitere nequitiae. Deinde pauca dixi
in eos, qui Christianos adversis illis rebus affectos et praecipue pudorem humiliatarum feminarum
quamvis castarum atque sanctarum protervitate impudentissima exagitant, cum sint nequissimi et
irreverentissimi, longe ab eis ipsis Romanis degeneres, quorum praeclara multa laudantur et
litterarum memoria celebrantur, immo illorum gloriae vehementer adversi. Romam quippe partam
veterum auctamque laboribus foediorem stantem fecerant quam ruentem, quando quidem in ruina
eius lapides et ligna, in istorum autem vita omnia non murorum, sed morum munimenta atque
ornamenta ceciderunt, cum funestioribus eorum corda cupiditatibus quam ignibus tecta illius urbis
arderent. Quibus dictis primum terminavi librum. Deinceps itaque dicere institui, quae mala civitas
illa perpessa sit ab origine sua sive apud se ipsam sive in provinciis sibi iam subditis, quae omnia
Christianae religioni tribuerent, si iam tunc evangelica doctrina adversus falsos et fallaces deos
eorum testificatione liberrima personaret.

Docti et indocti simul nobis obsistunt.
3. Memento autem me ista commemorantem adhuc contra imperitos agere, ex quorum imperitia
illud quoque ortum est vulgare proverbium: pluvia defit, causa Christiani sunt 3. Nam qui eorum
studiis liberalibus instituti amant historiam, facillime ista noverunt; sed ut nobis ineruditorum turbas
infestissimas reddant, se nosse dissimulant atque hoc apud vulgus confirmare nituntur, clades,
quibus per certa intervalla locorum et temporum genus humanum oportet affligi, causa accidere
nominis Christiani, quod contra deos suos ingenti fama et praeclarissima celebritate per cuncta
diffunditur. Recolant ergo nobis/cum antequam Christus venisset in carne, antequam eius nomen
ea, cui frustra invident, gloria populis innotesceret, quibus calamitatibus res Romanae multipliciter
varieque contritae sint, et in his defendant, si possunt, deos suos, si propterea coluntur, ne ista
mala patiantur cultores eorum; quorum si quid nunc passi fuerint, nobis imputanda esse
contendunt. Cur enim ea, quae dicturus sum, permiserunt accidere cultoribus suis, antequam eos
declaratum Christi nomen offenderet eorumque sacrificia prohiberet?

Inhonesta deae Caelesti mysteria Carthagine celebrantur.
4. Primo ipsos mores ne pessimos haberent, quare dii eorum curare noluerunt? Deus enim verus
eos, a quibus non colebatur, merito neglexit; dii autem illi, a quorum cultu se prohiberi homines
ingratissimi conqueruntur, cultores suos ad bene vivendum quare nullis legibus adiuverunt? Utique
dignum erat, ut, quo modo isti illorum sacra, ita illi istorum facta curarent. Sed respondetur, quod
voluntate propria quisque malus est. Quis hoc negaverit? Verum tamen pertinebat ad consultores
deos vitae bonae praecepta non occultare populis cultoribus suis, sed clara praedicatione praebere,
per vates etiam convenire atque arguere peccantes, palam minari poenas male agentibus, praemia

23

