tamquam nemo possit aliquid male vel turpiter velle, sed cupere. Denique propter consuetudinem
locutionis nonnulli interpretes addiderunt bona et ita interpretati sunt: Quaecumque vultis ut
faciant vobis homines bona. Cavendum enim putaverunt, ne quisquam inhonesta velit sibi fieri ab
hominibus, ut de turpioribus taceam, certe luxuriosa convivia, in quibus se, si et ipse illis faciat, hoc
praeceptum existimet impleturum. Sed in graeco Evangelio, unde in latinum translatum est, non
legitur bona, sed: Quaecumque vultis ut faciant vobis homines, haec et vos facite illis; credo
propterea, quia in eo quod dixit vultis, iam voluit intellegi bona. Non enim ait, Cupitis.

Quomodo interpretari possint...
8. 2. Non tamen semper his proprietatibus locutio nostra frenanda est, sed interdum his utendum
est; et cum legimus eos, quorum auctoritati resultare fas non est, ibi sunt intellegendae, ubi rectus
sensus alium exitum non potest invenire; sicut ista sunt, quae exempli gratia partim ex propheta,
partim ex Evangelio commemoravimus. Quis enim nescit impios exsultare laetitia? et tamen: Non
est gaudere impiis, dicit Dominus 49. Unde, nisi quia gaudere aliud est, quando proprie signateque
hoc verbum ponitur? Item quis negaverit non recte praecipi hominibus, ut quaecumque ab aliis sibi
fieri cupiunt, haec eis et ipsi faciant; ne se invicem turpitudine illicitae voluptatis oblectent? et
tamen saluberrimum verissimumque praeceptum est: Quaecumque vultis ut faciant vobis homines,
eadem et vos facite illis 50. Et hoc unde, nisi quia hoc loco modo quodam proprio voluntas posita
est, quae in malo accipi non potest? Locutione vero usitatiore, quam frequentat maxime
consuetudo sermonis, non utique diceretur: Noli velle mentiri omne mendacium 51, nisi esset et
voluntas mala, a cuius pravitate illa distinguitur, quam praedicaverunt angeli dicentes: Pax in terra
hominibus bonae voluntatis 52. Nam ex abundanti additum est bonae, si esse non potest nisi bona.
Quid autem magnum in caritatis laudibus dixisset Apostolus, quod non gaudeat super iniquitate 53,
nisi quia ita malignitas gaudet? Et apud auctores saecularium litterarum talis istorum verborum
indifferentia reperitur. Ait enim Cicero orator amplissimus: Cupio, patres conscripti, me esse
clementem 54. Quia id verbum in bono posuit, quis tam perverse doctus existat, qui non eum Cupio,
sed Volo potius dicere debuisse contendat? Porro apud Terentium flagitiosus adulescens insana
flagrans cupidine:
Nihil volo aliud, inquit, nisi Philumenam.
Quam voluntatem fuisse libidinem responsio, quae ibi servi eius sanioris inducitur, satis indicat. Ait
namque domino suo:
Quanto satius est, te id dare operam, qui istum amorem ex animo amoveas tuo,
Quam id loqui, quo magis libido frustra accendatur tua? 55
Gaudium vero eos et in malo posuisse ille ipse Virgilianus testis est versus, ubi has quattuor
perturbationes summa brevitate complexus est:
Hinc metuunt cupiuntque, dolent gaudentque 56.
Dixit etiam idem auctor:
Mala mentis gaudia 57.

... speciatim tristitia.
8. 3. Proinde volunt, cavent, gaudent et boni et mali; atque ut eadem aliis verbis enuntiemus,
cupiunt, timent, laetantur et boni et mali; sed illi bene, isti male, sicut hominibus seu recta seu
perversa voluntas est. Ipsa quoque tristitia, pro qua Stoici nihil in animo sapientis inveniri posse
putaverunt, reperitur in bono et maxime apud nostros. Nam laudat Apostolus Corinthios, quod
contristati fuerint secundum Deum. Sed fortasse quis dixerit illis Apostolum fuisse congratulatum,
quod contristati fuerint paenitendo, qualis tristitia, nisi eorum qui peccaverint, esse non potest. Ita
enim dicit: Video quod epistula illa, etsi ad horam, contristavit vos; nunc gaudeo, non quia
contristati estis, sed quia contristati estis in paenitentiam. Contristati enim estis secundum Deum,
ut in nullo detrimentum patiamini ex nobis. Quae enim secundum Deum est tristitia, paenitentiam
in salutem impaenitendam operatur; mundi autem tristitia mortem operatur. Ecce enim idipsum
secundum Deum contristari, quantam perfecit in vobis industriam 58. Ac per hoc possunt Stoici pro
suis partibus respondere, ad hoc videri utilem esse tristitiam, ut peccasse paeniteat; in animo
autem sapientis ideo esse non posse, quia nec peccatum in eum cadit, cuius paenitentia
contristetur, nec ullum aliud malum, quod perpetiendo et sentiendo sit tristis. Nam et Alcibiadem
ferunt (si me de nomine hominis memoria non fallit), cum sibi beatus videretur, Socrate disputante
et ei quam miser esset, quoniam stultus esset, demonstrante flevisse 59. Huic ergo stultitia fuit
causa etiam huius utilis optandaeque tristitiae, qua homo esse se dolet, quod esse non debet. Stoici
autem non stultum, sed sapientem aiunt tristem esse non posse.

Qui sint affectus in sanctis...
217

