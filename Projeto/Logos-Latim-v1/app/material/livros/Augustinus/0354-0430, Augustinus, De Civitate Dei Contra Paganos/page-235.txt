scelere contine, ne regnet peccatum in tuo mortali corpore 33 ad oboediendum desideriis eius, nec
exhibeas membra tua iniquitatis arma peccato. Ad te enim conversio eius, dum non adiuvatur
relaxando, sed quiescendo frenatur; et tu dominaberis illius, ut, cum forinsecus non permittitur
operari, sub potestate mentis regentis et benevolentis assuescat etiam intrinsecus non moveri.
Dictum est tale aliquid in eodem divino Libro et de muliere, quando post peccatum Deo
interrogante atque iudicante damnationis sententias acceperunt, in serpente diabolus et in se ipsis
illa et maritus. Cum enim dixisset ei: Multiplicans multiplicabo tristitias tuas et gemitum tuum, et in
tristitiis paries filios, deinde addidit: Et ad virum tuum conversio tua, et ipse tui dominabitur 34.
Quod dictum est ad Cain de peccato vel de vitiosa carnis concupiscentia, hoc isto loco de peccatrice
femina; ubi intellegendum est virum ad regendam uxorem animo carnem regenti similem esse
oportere. Propter quod dicit Apostolus: Qui diligit uxorem suam, se ipsum diligit; nemo enim
umquam carnem suam odio habuit 35. Sananda sunt enim haec sicut nostra, non sicut aliena
damnanda. Sed illud Dei praeceptum Cain sicut praevaricator accepit. Invalescente quippe
invidentiae vitio fratrem insidiatus occidit. Talis erat terrenae conditor civitatis. Quomodo autem
significaverit etiam Iudaeos, a quibus Christus occisus est pastor ovium hominum, quem pastor
ovium pecorum praefigurabat Abel, quia in allegoria prophetica res est, parco nunc dicere, et
quaedam hinc adversus Faustum Manichaeum dixisse me recolo.

Primam civitatem condidit Cain...
8. 1. Nunc autem defendenda mihi videtur historia, ne sit Scriptura incredibilis, quae dicit
aedificatam ab uno homine civitatem eo tempore, quo non plus quam viri quattuor vel potius tres,
posteaquam fratrem frater occidit, fuisse videntur in terra, id est primus homo pater omnium et
ipse Cain et eius filius Enoch, ex cuius nomine ipsa civitas nuncupata est. Sed hoc quos movet,
parum considerant non omnes homines, qui tunc esse potuerunt, scriptorem sacrae huius historiae
necesse habuisse nominare, sed eos solos, quos operis suscepti ratio postulabat. Propositum
quippe scriptoris illius fuit, per quem Sanctus Spiritus id agebat, per successiones certarum
generationum ex uno homine propagatarum pervenire ad Abraham ac deinde ex eius semine ad
populum Dei, in quo distincto a ceteris gentibus praefigurarentur et praenuntiarentur omnia, quae
de civitate, cuius aeternum erit regnum, et de rege eius eodemque conditore Christo in Spiritu
praevidebantur esse ventura; ita ut nec de altera societate hominum taceretur, quam terrenam
dicimus civitatem, quantum ei commemorandae satis esset, ut civitas Dei etiam suae adversariae
comparatione clarescat. Cum igitur Scriptura divina, ubi et numerum annorum, quos illi homines
vixerunt, commemorat, ita concludat, ut dicat de illo, de quo loquebatur: Et genuit filios et filias, et
fuerunt omnes dies illius vel illius quos vixit anni tot, et mortuus est 36 : numquid quia eosdem filios
et filias non nominat, ideo intellegere non debemus per tam multos annos, quibus tunc in saeculi
huius prima aetate vivebant, nasci potuisse plurimos homines, quorum coetibus condi possent
etiam plurimae civitates? Sed pertinuit ad Deum, quo ista inspirante conscripta sunt, has duas
societates suis diversis generationibus primitus digerere atque distinguere, ut seorsum hominum,
hoc est secundum hominem viventium, seorsum autem filiorum Dei, id est hominum secundum
Deum viventium, generationes contexerentur usque diluvium, ubi ambarum societatum discretio
concretioque narratur; discretio quidem, quod ambarum separatim generationes commemorantur,
unius fratricidae Cain, alterius autem qui vocabatur Seth; natus quippe fuerat et ipse de Adam pro
illo, quem frater occidit; concretio autem, quia bonis in deterius declinantibus tales universi facti
fuerant, ut diluvio delerentur, excepto uno iusto, cui nomen erat Noe, et eius coniuge et tribus filiis
totidemque nuribus, qui homines octo ex illa omnium vastatione mortalium per arcam evadere
meruerunt.

... cui filii dedit nomen.
8. 2. Quod igitur scriptum est: Et cognovit Cain uxorem suam, et concipiens peperit Enoch; et erat
aedificans civitatem in nomine filii sui Enoch 37 : non est quidem consequens, ut istum primum
filium genuisse credatur. Neque enim hoc ex eo putandum est, quia dictus est cognovisse uxorem
suam, quasi tunc se illi primitus concumbendo miscuisset. Nam et de ipso patre omnium Adam non
tunc solum hoc dictum est, quando conceptus est Cain, quem primogenitum videtur habuisse;
verum etiam posterius eadem Scriptura: Cognovit, inquit, Adam Evam uxorem suam, et concepit et
peperit filium, et nominavit nomen illius Seth 38. Unde intellegitur ita solere illam Scripturam loqui,
quamvis non semper cum in ea legitur factos hominum fuisse conceptus, non tamen solum cum
primum sibi sexus uterque miscetur. Nec illud necessario est argumento, ut primogenitum patri
existimemus Enoch, quod eius nomine illa civitas nuncupata est. Non enim ab re est, ut propter
aliquam causam, cum et alios haberet, diligeret eum pater ceteris amplius. Neque enim et Iudas
primogenitus fuit, a quo Iudaea cognominata est et Iudaei. Sed etiamsi conditori civitatis illius iste
filius primus est natus, non ideo putandum est tunc a patre conditae civitati nomen eius impositum,
quando natus est, quia nec constitui tunc ab uno poterat civitas, quae nihil est aliud quam

235

