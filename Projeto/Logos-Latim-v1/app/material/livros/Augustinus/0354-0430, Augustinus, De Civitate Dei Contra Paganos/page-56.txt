fluctibus insulatas aliasque desidia maris pedestri accessu pervias factas; ventis ac procellis
eversas esse civitates; incendia de nubibus emicasse, quibus Orientis regiones conflagratae
perierunt, et in Occidentis plagis scaturigines quasdam ac proluviones easdem strages dedisse; sic
ex Aetnae verticibus quondam effusis crateribus divino incendio per declivia, torrentis vice
flammarum flumina cucurrisse) 2. Si haec atque huius modi, quae habet historia, unde possem,
colligere voluissem, quando finissem? Quae illis temporibus evenerunt, antequam Christi nomen
ulla istorum vana et verae saluti perniciosa comprimeret. Promiseram etiam me demonstraturum,
quos eorum mores et quam ob causam Deus verus ad augendum imperium adiuvare dignatus est,
in cuius potestate sunt regna omnia, quamque nihil eos adiuverint hi, quos deos putant, et potius
quantum decipiendo et fallendo nocuerint: unde nunc mihi video esse dicendum, et magis de
incrementis imperii Romani. Nam de noxia fallacia daemonum, quos velut deos colebant, quantum
malorum invexerit moribus eorum, in secundo maxime libro non pauca iam dicta sunt. Per omnes
autem absolutos tres libros, ubi opportunum visum est, commendavimus, etiam in ipsis bellicis
malis quantum solaciorum Deus per Christi nomen, cui tantum honoris barbari detulerunt praeter
bellorum morem, bonis malisque contulerit, quo modo qui facit solem suum oriri super bonos et
malos et pluit super iustos et iniustos 3.

Modus sit vitae agendae et reipublicae regendae.
3. Iam itaque videamus, quale sit quod tantam latitudinem ac diuturnitatem imperii Romani illis diis
audent tribuere, quos etiam per turpium ludorum obsequia et per turpium hominum ministeria se
honeste coluisse contendunt. Quamquam vellem prius paululum inquirere, quae sit ratio, quae
prudentia, cum hominum felicitatem non possis ostendere, semper in bellicis cladibus et in
sanguine civili vel hostili, tamen humano cum tenebroso timore et cruenta cupiditate versantium,
ut vitrea laetitia comparetur fragiliter splendida, cui timeatur horribilius ne repente frangatur, de
imperii latitudine ac magnitudine velle gloriari. Hoc ut facilius diiudicetur, non vanescamus inani
ventositate iactati atque obtundamus intentionis aciem altisonis vocabulis rerum, cum audimus
populos regna provincias; sed duos constituamus homines (nam singulus quisque homo, ut in
sermone una littera, ita quasi elementum est civitatis et regni, quantalibet terrarum occupatione
latissimi), quorum duorum hominum unum pauperem vel potius mediocrem, alium praedivitem
cogitemus; sed divitem timoribus anxium, maeroribus tabescentem, cupiditate flagrantem,
numquam securum, semper inquietum, perpetuis inimicitiarum contentionibus anhelantem,
augentem sane his miseriis patrimonium suum in immensum modum atque illis augmentis curas
quoque amarissimas aggerantem; mediocrem vero illum re familiari parva atque succincta sibi
sufficientem, carissimum suis, cum cognatis vicinis amicis dulcissima pace gaudentem, pietate
religiosum, benignum mente, sanum corpore, vita parcum, moribus castum, conscientia securum.
Nescio utrum quisquam ita desipiat, ut audeat dubitare quem praeferat. Ut ergo in his duobus
hominibus, ita in duabus familiis, ita in duobus populis, ita in duobus regnis regula sequitur
aequitatis, qua vigilanter adhibita si nostra intentio corrigatur, facillime videbimus ubi habitet
vanitas et ubi felicitas. Quapropter si verus Deus colatur eique sacris veracibus et bonis moribus
serviatur, utile est ut boni longe lateque diu regnent; neque hoc tam ipsis quam illis utile est,
quibus regnant. Nam quantum ad ipsos pertinet, pietas et probitas eorum, quae magna Dei dona
sunt, sufficit eis ad veram felicitatem, qua et ista vita bene agatur et postea percipiatur aeterna. In
hac ergo terra regnum bonorum non tam illis praestatur quam rebus humanis; malorum vero
regnum magis regnantibus nocet, qui suos animos vastant scelerum maiore licentia; his autem, qui
eis serviendo subduntur, non nocet nisi propria iniquitas. Nam iustis quidquid malorum ab iniquis
dominis irrogatur, non est poena criminis, sed virtutis examen. Proinde bonus etiamsi serviat, liber
est; malus autem etiamsi regnet, servus est, nec unius hominis, sed, quod est gravius, tot
dominorum, quot vitiorum. De quibus vitiis cum ageret scriptura divina: A quo enim quis, inquit,
Devictus est, huic et servus addictus est 4.

Latrocinia sunt regna et piratarum infestatio.
4. Remota itaque iustitia quid sunt regna nisi magna latrocinia? quia et latrocinia quid sunt nisi
parva regna? Manus et ipsa hominum est, imperio principis regitur, pacto societatis astringitur,
placiti lege praeda dividitur. Hoc malum si in tantum perditorum hominum accessibus crescit, ut et
loca teneat sedes constituat, civitates occupet populos subiuget, evidentius regni nomen assumit,
quod ei iam in manifesto confert non adempta cupiditas, sed addita impunitas. Eleganter enim et
veraciter Alexandro illi Magno quidam comprehensus pirata respondit. Nam cum idem rex hominem
interrogaret, quid ei videretur, ut mare haberet infestum, ille libera contumacia: Quod tibi, inquit, ut
orbem terrarum; sed quia <id> ego exiguo navigio facio, latro vocor; quia tu magna classe,
imperator 5.

Gladiatores Italiam vastaverunt.
56

