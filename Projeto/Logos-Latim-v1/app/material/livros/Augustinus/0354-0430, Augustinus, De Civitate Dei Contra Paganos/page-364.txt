cadet, bene intellegitur dictum: "Corpora vero impiorum ruina damnationis excipiet". Iam porro si
de bonorum resurrectione quod dictum est diligentius et distinctius velimus intueri, ad primam
referendum est quod dictum est: Resurgent mortui; ad secundam vero quod sequitur: Et resurgent
qui erant in sepulcris. Iam si et illos inquiramus sanctos, quos hic vivos inventurus est Dominus, eis
congrue deputabitur quod adiunxit: Et laetabuntur omnes qui sunt in terra; ros enim, qui abs te est,
sanitas illis est. Sanitatem loco isto immortalitatem rectissime accipimus; ea namque est plenissima
sanitas, quae non reficitur alimentis tamquam quotidianis medicamentis. Item de iudicii die spem
prius dans bonis, deinde terrens malos, idem Propheta sic loquitur: Haec dicit Dominus: Ecce ego
declino in eos ut flumen pacis et ut torrens inundans gloriam gentium. Filii eorum super umeros
portabuntur et super genua consolabuntur. Quemadmodum si quem mater consoletur, ita ego vos
consolabor; et in Hierusalem consolabimini, et videbitis, et gaudebit cor vestrum et ossa vestra
sicut herba exorientur. Et cognoscetur manus Domini colentibus eum, et comminabitur
contumacibus. Ecce enim Dominus ut ignis veniet, et ut tempestas currus eius, reddere in
indignatione vindictam et vastationem in flamma ignis. In igne enim Domini iudicabitur omnis terra
et in gladio eius omnis caro; multi vulnerati erunt a Domino 176. In bonorum promissione flumen
pacis profecto abundantiam pacis illius debemus accipere, qua maior esse non possit. Hac utique in
fine rigabimur; de qua in praecedenti libro abundanter locuti sumus. Hoc flumen se in eos declinare
dicit, quibus tantam beatitudinem pollicetur, ut intellegamus in illius felicitatis regione, quae in
caelis est, hoc flumine omnia satiari; sed quia et terrenis corporibus pax incorruptionis atque
immortalitatis inde influet, ideo declinare se dixit hoc flumen, ut de supernis quodam modo etiam
inferiora perfundat et homines aequales angelis reddat. Hierusalem quoque, non illam quae servit
cum filiis suis, sed liberam matrem nostram intellegamus, secundum Apostolum, aeternam in
caelis 177. Ibi post labores aerumnarum curarumque mortalium consolabimur, tamquam parvuli eius
in umeris genibusque portati. Rudes enim nos et novos blandissimis adiutoriis insolita nobis
beatitudo illa suscipiet. Ibi videbimus, et gaudebit cor nostrum. Nec expressit quid videbimus; sed
quid nisi Deum? ut impleatur in nobis promissum evangelicum: Beati mundicordes, quoniam ipsi
Deum videbunt 178, et omnia illa, quae nunc non videmus, credentes autem pro modulo capacitatis
humanae longe minus quam sunt atque incomparabiliter cogitamus. Et videbitis, inquit, et gaudebit
cor vestrum. Hic creditis, ibi videbitis.

... et perditio impiorum...
21. 2. Sed quoniam dixit: Et gaudebit cor vestrum, ne putaremus illa bona Hierusalem ad nostrum
tantummodo spiritum pertinere: Et ossa, inquit, vestra ut herba exorientur; ubi resurrectionem
corporum strinxit, velut quod non dixerat reddens; neque enim cum viderimus fiet, sed cum fuerit
facta videbimus. Nam et de caelo novo ac terra nova iam supra dixerat, dum ea, quae sanctis
promittuntur in fine, saepe ac multiformiter diceret. Erit, inquit, caelum novum et terra nova, et non
erunt memores priorum, nec ascendet in cor ipsorum, sed laetitiam et exsultationem invenient in
ea. Ecce ego faciam Hierusalem exsultationem et populum meum laetitiam; et exsultabo in
Hierusalem et laetabor in populo meo; et ultra non audietur in illa vox fletus 179, et cetera, quae
quidam ad illos carnales mille annos referre conantur. Locutiones enim tropicae propriis prophetico
more miscentur, ut ad intellectum spiritalem intentio sobria cum quodam utili ac salubri labore
perveniat; pigritia vero carnalis vel ineruditae atque inexercitatae tarditas mentis contenta litterae
superficie nihil putat interius requirendum. Haec de propheticis verbis, quae ante istum locum
scripta sunt, satis dixerim. In hoc autem loco, unde ad illa digressi sumus, cum dixisset: Et ossa
vestra ut herba exorientur, ut resurrectionem carnis quidem, sed tamen bonorum se nunc
commemorare monstraret, adiunxit: Et cognoscetur manus Domini colentibus eum. Quid est hoc,
nisi manus distinguentis cultores suos a contemptoribus suis? De quibus sequentia contexens: Et
comminabitur, inquit, contumacibus, sive, ut ait alius interpres: incredulis 180. Nec tunc
comminabitur, sed quae nunc dicuntur minaciter, tunc efficaciter implebuntur. Ecce enim Dominus,
inquit, ut ignis veniet et ut tempestas currus eius, reddere in indignatione vindictam et vastationem
in flamma ignis. In igne enim Domini iudicabitur omnis terra et in gladio eius omnis caro; multi
vulnerati erunt a Domino 181. Sive igne sive tempestate sive gladio poenam iudicii significat; quando
quidem ipsum Dominum quasi ignem dicit esse venturum, eis profecto quibus poenalis erit eius
adventus. Currus vero eius (nam pluraliter dicti sunt) angelica ministeria non inconvenienter
accipimus. Quod autem ait omnem terram et omnem carnem in eius igne et gladio iudicari, non
etiam hic spiritales intellegamus et sanctos, sed terrenos atque carnales, de qualibus dictum est:
Qui terrena sapiunt 182; et: Sapere secundum carnem mors est 183; et quales omnino caro
appellantur a Domino, ubi dicit: Non permanebit spiritus meus in hominibus istis, quoniam caro
sunt 184. Quod vero hic positum est: Multi vulnerati erunt a Domino, isto fiet vulnere mors secunda.
Potest quidem et ignis et gladius et vulnus accipi in bono. Nam et ignem Dominus velle se dixit
mittere in mundum 185, et visae sunt illis linguae divisae velut ignis, quando venit Spiritus
Sanctus 186, et: Non veni, inquit idem Dominus, pacem mittere in terram, sed gladium 187, et
sermonem Dei dicit Scriptura gladium bis acutum propter aciem geminam Testamentorum

364

