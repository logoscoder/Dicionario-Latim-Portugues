tamen exstiterunt reges, qui suis impietatibus Deum graviter offenderent et moderatis flagellis cum
populo simili plecterentur. Piorum sane regum merita ibi non parva laudantur; in Israel autem reges
alios magis, alios minus, omnes tamen reprobos legimus. Utraque igitur pars, sicut iubebat divina
providentia vel sinebat, variis et erigebatur prosperitatibus et adversitatibus premebatur, et sic
affligebatur non solum externis, verum et inter se civilibus bellis, ut certis existentibus causis
misericordia Dei vel ira patesceret, donec eius indignatione crescente universa gens a Chaldaeis
debellantibus non solum subverteretur in sedibus suis, sed etiam ex maxima sui parte transferretur
in terras Assyriorum; prius illa pars, quae vocabatur Israel in tribubus decem 218; postea vero etiam
Iudas, eversa Ierusalem et templo illo nobilissimo; in quibus terris per annos septuaginta captivum
egit otium 219. Post quos inde dimissa templum, quod eversum fuerat, instauravit 220; et quamvis
plurimi eius in alienigenarum degerent terris, non habuit tamen deinceps duas regni partes et duos
diversos in singulis partibus reges; sed in Ierusalem princeps eorum erat unus, atque ad Dei
templum, quod ibi erat, omnes undique, ubicumque essent et undecumque possent, per certa
tempora veniebant. Sed nec tunc eis hostes ex aliis gentibus expugnatoresque defuerunt; nam
etiam Romanorum iam tributarios eos Christus invenit.

Quae fuerit prophetia usque ad Ioannem.
24. Toto autem illo tempore, ex quo redierunt de Babylonia, post Malachiam, Aggaeum et
Zachariam, qui tunc prophetaverunt, et Esdram non habuerunt Prophetas usque ad Salvatoris
adventum, nisi alium Zachariam patrem Ioannis 221 et Elisabeth eius uxorem 222, Christi nativitate
iam proxima, et eo iam nato Simeonem senem 223 et Annam viduam iamque grandaevam 224 et
ipsum Ioannem novissimum 225; qui iuvenis iam iuvenem Christum non quidem futurum praedixit,
sed tamen incognitum prophetica cognitione monstravit 226; propter quod ipse Dominus ait: Lex et
prophetae usque ad Ioannem 227. Sed istorum quinque prophetatio ex evangelio nobis nota est, ubi
et ipsa virgo mater 228 Domini ante Ioannem prophetasse invenitur. Sed hanc istorum prophetiam
Iudaei reprobi non accipiunt; acceperunt autem, qui ex eis innumerabiles Evangelio crediderunt.
Tunc enim vere Israel divisus est in duo divisione illa, quae per Samuelem prophetam Sauli regi est
immutabilis praenuntiata 229. Malachiam vero, Aggaeum, Zachariam et Esdram, etiam Iudaei
reprobi in auctoritatem divinam receptos novissimos habent. Sunt enim et scripta eorum, sicut
aliorum, qui in magna multitudine Prophetarum perpauci ea scripserunt quae auctoritatem canonis
obtinerent. De quorum praedictis, quae ad Christum Ecclesiamque eius pertinent, nonnulli mihi in
hoc opere video esse ponenda; quod commodius fiet adiuvante Domino sequenti libro, ne hunc tam
prolixum ulterius oneremus.

20

LIBER XVIII
BREVICULUS

1. De his, quae usque ad tempora Salvatoris decem et septem voluminibus disputata sunt.
2. De terrenae civitatis regibus atque temporibus, quibus ab exortu Abrahae sanctorum tempora
supputata conveniunt.
3. Quibus regnantibus apud Assyrios atque Sicyonios Abrahae centenario Isaac de promissione sit
natus, vel ipsi Isaac sexagenario Esau et Iacob gemini de Rebecca sint editi.
4. De temporibus Iacob et filii eius Ioseph.
5. De Api rege Argivorum, quem Aegyptii Serapim nominatum divino honore coluerunt.
6. Quo regnante apud Argivos, quove apud Assyrios, Iacob in Aegypto sit mortuus.
7. Quorum regum tempore Ioseph in Aegypto defunctus sit.
8. Quorum regum aetate Moyses natus sit, et quorum deorum eisdem temporibus sit orta religio.
9. Quando Atheniensium sit civitas condita, et quam causam nominis eius Varro perhibeat.
10. Quid Varro tradat de nuncupatione Areopagi et de diluvio Deucalionis.

295

