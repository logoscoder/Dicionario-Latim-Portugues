23. 2. Alio loco idem Daniel: Et erit, inquit, tempus tribulationis, qualis non fuit ex quo nata est
gens super terram usque ad tempus illud. Et in tempore illo salvabitur populus tuus omnis, qui
inventus fuerit scriptus in libro. Et multi dormientium in terrae aggere exsurgent: hi in vitam
aeternam, et hi in opprobrium et in confusionem aeternam. Et intellegentes fulgebunt sicut claritas
firmamenti, et ex iustis multi sicut stellae in saecula et adhuc 210. Sententiae illi evangelicae est
locus iste simillimus de resurrectione dumtaxat corporum mortuorum. Nam qui illic dicti sunt esse
in monumentis 211, ipsi hic dormientes in terrae aggere, vel, sicut alii interpretati sunt, in terrae
pulvere; et sicut ibi: procedent dictum est, ita hic: exurgent; sicut ibi: Qui bona fecerunt, in
resurrectionem vitae; qui autem mala egerunt, in resurrectionem iudicii 212; ita et isto loco: Hi in
vitam aeternam, et hi in opprobrium et in confusionem aeternam. Non autem diversum putetur,
quod, cum ibi positum sit: Omnes qui sunt in monumentis, hic non ait Propheta omnes, sed multi
dormientium in terrae aggere. Ponit enim aliquando Scriptura pro omnibus multos. Propterea et
Abrahae dictum est: Patrem multarum gentium posui te 213, cui tamen alio loco: In semine, inquit,
tuo benedicentur omnes gentes 214. De tali autem resurrectione huic quoque ipsi prophetae Danieli
paulo post dicitur: Et tu veni et requiesce; adhuc enim dies in completionem consummationis, et
requiesces et resurges in sorte tua in fine dierum 215.

Quae dixerit Psalmus CI de mundi fine.
24. 1. Multa de iudicio novissimo dicuntur in Psalmis, sed eorum plura transeunter et strictim. Hoc
tamen quod de fine huius saeculi apertissime ibi dictum est, nequaquam silentio praeteribo.
Principio terram tu fundasti, Domine, et opera manuum tuarum sunt caeli. Ipsi peribunt, tu autem
permanes; et omnes sicut vestimentum veterescent, et sicut opertorium mutabis eos, et
mutabuntur; tu autem idem ipse es, et anni tui non deficient 216. Quid est quod Porphyrius, cum
pietatem laudet Hebraeorum, qua magnus et verus et ipsis numinibus terribilis ab eis colitur Deus,
Christianos ob hoc arguit maximae stultitiae etiam ex oraculis deorum suorum, quod istum
mundum dicunt esse periturum? Ecce in litteris pietatis Hebraeorum dicitur Deo, quem confitente
tanto philosopho etiam ipsa numina perhorrescunt: Opera manuum tuarum sunt caeli, ipsi peribunt.
Numquid quando caeli peribunt, mundus, cuius idem caeli superior pars est et tutior, non peribit? Si
haec sententia Iovi displicet, cuius, ut scribit iste philosophus, velut gravioris auctoritatis oraculo in
Christianorum credulitate culpatur; cur non similiter sapientiam tamquam stultitiam culpat
Hebraeorum, in quorum libris piissimis invenitur? Porro si in illa sapientia, quae Porphyrio tam
multum placet, ut eam deorum quoque suorum vocibus praedicet, legitur caelos esse perituros; cur
usque adeo vana est ista fallacia, ut in fide Christianorum vel inter cetera vel prae ceteris hoc
detestentur, quod in ea periturus creditur mundus, quo utique nisi pereunte caeli perire non
possunt? Et in litteris quidem sacris, quae proprie nostrae sunt, non Hebraeis nobisque communes,
id est, in evangelicis et apostolicis Libris legitur: Praeterit figura huius mundi 217; legitur: Mundus
transit 218; legitur: Caelum et terra transibunt 219. Sed puto, quod praeterit, transit, transibunt
aliquanto mitius dicta sunt quam peribunt. In epistula quoque apostoli Petri, ubi aqua inundatus qui
tunc erat perisse dictus est mundus 220, satis clarum est, et quae pars mundi a toto significata, et
quatenus perisse sit dicta, et qui caeli repositi igni reservandi in diem iudicii et perditionis hominum
impiorum; et in eo quod paulo post ait: Veniet dies Domini ut fur, in quo caeli magno impetu
transcurrent, elementa autem ardentia resolventur, et terra et quae in ipsa sunt opera exurentur;
ac deinde subiecit: His omnibus pereuntibus quales oportet esse vos? 221 possunt illi caeli intellegi
perituri, quos dixit repositos igni reservandos, et ea elementa accipi arsura, quae in hac ima mundi
parte subsistunt procellosa et turbulenta, in qua eosdem caelos dixit esse repositos, salvis illis
superioribus et in sua integritate manentibus, in quorum firmamento sunt sidera constituta. Nam et
illud quod scriptum est, stellas de caelo esse casuras 222, praeter quod potest multo probabilius et
aliter intellegi, magis ostendit mansuros esse illos caelos, si tamen stellae inde casurae sunt; cum
vel tropica sit locutio, quod est credibilius, vel in isto imo caelo futurum sit, utique mirabilius quam
nunc fit. Unde et illa stella Virgiliana facem ducens multa cum luce cucurrit 223, et Idaea se condidit
silva. Hoc autem quod de Psalmo commemoravi, nullum caelorum videtur relinquere, quod
periturum esse non dixerit. Ubi enim dicitur: Opera manuum tuarum sunt caeli, ipsi peribunt 224,
quam nullum eorum ab opere Dei, tam nullum eorum a perditione secernitur. Non enim
dignabuntur de Petri apostoli locutione, quem vehementer oderunt, Hebraeorum defendere
pietatem, deorum suorum oraculis adprobatam, ut saltem, ne totus mundus periturus esse
credatur, sic a toto pars accipiatur in eo, quod dictum est: Ipsi peribunt, cum soli caeli infimi perituri
sint, quemadmodum in apostolica illa epistula a toto pars accipitur, quod diluvio perisse dictus est
mundus, quamvis sola eius cum suis caelis pars ima perierit. Sed quia hoc, ut dixi, non dignabuntur,
ne vel apostoli Petri adprobent sensum, vel tantum concedant conflagrationi novissimae, quantum
dicimus valuisse diluvium, qui nullis aquis, nullis flammis totum genus humanum perire posse
contendunt: restat ut dicant, quod propterea dii eorum Hebraeam sapientiam laudaverint, quia
istum Psalmum non legerant.

367

