cessuros; ita cogitandum est non solum quos bonos fideles illud tempus inveniet, sed nonnullos
etiam, qui foris adhuc erunt, adiuvante Dei gratia per considerationem Scripturarum, in quibus et
alia et finis ipse praenuntiatus est, quem venire iam sentiunt, ad credendum quod non credebant
futuros esse firmiores et ad vincendum etiam non ligatum diabolum fortiores. Quod si ita erit,
propterea praecessisse dicenda est eius alligatio, ut et ligati et soluti expoliatio sequeretur;
quoniam de hac re dictum est: Quis intrabit in domum fortis, ut vasa eius eripiat, nisi prius
alligaverit fortem?

Quid sit regnum Dei nunc et tunc.
9. 1. Interea dum mille annis ligatus est diabolus, sancti regnant cum Christo etiam ipsi mille annis,
eisdem sine dubio et eodem modo intellegendis, id est, isto iam tempore prioris eius adventus.
Excepto quippe illo regno, de quo in fine dicturus est: Venite, benedicti Patris mei, possidete
paratum vobis regnum 67, nisi alio aliquo modo, longe quidem impari, iam nunc regnarent cum illo
sancti eius, quibus ait: Ecce ego vobiscum sum usque in consummationem saeculi 68; profecto non
etiam nunc diceretur Ecclesia regnum eius regnumve caelorum. Nam utique isto tempore in regno
Dei eruditur scriba ille, qui profert de thesauro suo nova et vetera, de quo supra locuti sumus 69; et
de Ecclesia collecturi sunt zizania messores illi, quae permisit cum tritico simul crescere usque ad
messem; quod exponens ait: Messis est finis saeculi, messores autem angeli sunt. Sicut ergo
colliguntur zizania et igni comburuntur, sic erit in consummatione saeculi; mittet Filius hominis
angelos suos, et colligent de regno eius omnia scandala 70. Numquid de regno illo, ubi nulla sunt
scandala? De isto ergo regno eius, quod est hic Ecclesia, colligentur. Item dicit: Qui solverit unum
de mandatis istis minimis et docuerit sic homines, minimus vocabitur in regno caelorum; qui autem
fecerit et sic docuerit, magnus vocabitur in regno caelorum 71. Utrumque dicit in regno caelorum, et
qui non facit mandata quae docet (hoc est enim solvere: non servare, non facere), et illum qui facit
et sic docet; sed istum minimum, illum magnum. Et continuo secutus adiungit: Dico enim vobis
quia, nisi abundaverit iustitia vestra super scribarum et Pharisaeorum 72, id est, super eos, qui
solvunt quod docent (de scribis enim et Pharisaeis dicit alio loco: Quoniam dicunt, et non faciunt 73),
nisi ergo super hos abundaverit iustitia vestra, id est, ut vos non solvatis, sed faciatis potius quod
docetis, non intrabitis, inquit, in regnum caelorum 74. Alio modo igitur intellegendum est regnum
caelorum, ubi ambo sunt, et ille scilicet qui solvit quod docet, et ille qui facit; sed ille minimus, ille
magnus; alio modo autem regnum caelorum dicitur, quo non intrat nisi ille qui facit. Ac per hoc ubi
utrumque genus est, Ecclesia est, qualis nunc est; ubi autem illud solum erit, Ecclesia est, qualis
tunc erit, quando malus in ea non erit. Ergo et nunc Ecclesia regnum Christi est regnumque
caelorum. Regnant itaque cum illo etiam nunc sancti eius, aliter quidem, quam tunc regnabunt; nec
tamen cum illo regnant zizania, quamvis in Ecclesia cum tritico crescant 75. Regnant enim cum illo,
qui faciunt quod ait Apostolus: Si resurrexistis cum Christo, quae sursum sunt sapite, ubi Christus
est in dextera Dei sedens; quae sursum sunt quaerite, non quae super terram 76; de qualibus item
dicit, quod eorum conversatio sit in caelis 77. Postremo regnant cum illo, qui eo modo sunt in regno
eius, ut sint etiam ipsi regnum eius. Quomodo autem sunt regnum Christi, qui, ut alia taceam,
quamvis ibi sint donec colligantur in fine saeculi de regno eius omnia scandala, tamen illic sua
quaerunt, non quae Iesu Christi?

In regno Dei praepositi pro vivis et defunctis.
9. 2. De hoc ergo regno militiae, in quo adhuc cum hoste confligitur et aliquando repugnatur
pugnantibus vitiis, aliquando cedentibus imperatur, donec veniatur ad illud pacatissimum regnum,
ubi sine hoste regnabitur, et de hac prima resurrectione, quae nunc est, liber iste sic loquitur. Cum
enim dixisset alligari diabolum mille annis, et postea solvi brevi tempore, tum recapitulando quid in
istis mille annis agat Ecclesia vel agatur in ea: Et vidi, inquit, sedes et sedentes super eas, et
iudicium datum est 78. Non hoc putandum est de ultimo iudicio dici; sed sedes praepositorum et ipsi
praepositi intellegendi sunt, per quos nunc Ecclesia gubernatur. Iudicium autem datum nullum
melius accipiendum videtur, quam id quod dictum est: Quae ligaveritis in terra, ligata erunt et in
caelo; et quae solveritis in terra, soluta erunt et in caelo 79. Unde Apostolus: Quid enim mihi est,
inquit, de his, qui foris sunt, iudicare? Nonne de his qui intus sunt vos iudicatis? 80. Et animae,
inquit, occisorum propter testimonium Iesu et propter verbum Dei 81; subauditur quod postea
dicturus est: Regnaverunt cum Iesu mille annis; animae scilicet martyrum nondum sibi corporibus
suis redditis. Neque enim piorum animae mortuorum separantur ab Ecclesia, quae nunc etiam est
regnum Christi. Alioquin nec ad altare Dei fieret eorum memoria in communicatione corporis
Christi; nec aliquid prodesset ad eius baptismum in periculis currere, ne sine illo finiatur haec vita;
nec ad reconciliationem, si forte per paenitentiam malamve conscientiam quisque ab eodem
corpore separatus est. Cur enim fiunt ista, nisi quia fideles etiam defuncti membra sunt eius?
Quamvis ergo cum suis corporibus nondum, iam tamen eorum animae regnant cum illo, dum isti

355

