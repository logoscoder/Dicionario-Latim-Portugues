7. Ianus igitur, a quo sumpsit exordium, quaero quisnam sit. Respondetur: Mundus est. Brevis haec
plane est atque aperta responsio. Cur ergo ad eum dicuntur rerum initia pertinere, fines vero ad
alterum, quem Terminum vocant 17? Nam propter initia et fines duobus istis diis duos menses
perhibent dedicatos praeter illos decem, quibus usque ad Decembrem caput est Martius, Ianuarium
Iano, Februarium Termino. Ideo Terminalia eodem mense Februario celebrari dicunt, cum fit sacrum
purgatorium, quod vocant Februm, unde mensis nomen accepit 18. Numquid ergo ad mundum, qui
Ianus est, initia rerum pertinent et fines non pertinent, ut alter illis deus praeficeretur? Nonne
omnia, quae in hoc mundo fieri dicunt, in hoc etiam mundo terminari fatentur? Quae est ista
vanitas, in opere illi dare potestatem dimidiam, in simulacro faciem duplam? Nonne istum
bifrontem multo elegantius interpretarentur, si eumdem et Ianum et Terminum dicerent atque
initiis unam faciem, finibus alteram darent? Quoniam qui operatur utrumque debet intendere; in
omni enim motu actionis suae qui non respicit initium non prospicit finem. Unde necesse est a
memoria respiciente prospiciens connectatur intentio; nam cui exciderit quod coeperit, quo modo
finiat non inveniet. Quod si vitam beatam in hoc mundo inchoari putarent, extra mundum perfici, et
ideo Iano, id est mundo, solam initiorum tribuerent potestatem: profecto ei praeponerent Terminum
eumque a diis selectis non alienarent. Quamquam etiam nunc cum in istis duobus diis initia rerum
temporalium finesque tractantur, Termino dari debuit plus honoris. Maior enim laetitia est, cum res
quaeque perficitur; sollicitudinis autem plena sunt coepta, donec perducantur ad finem, quem qui
aliquid incipit maxime appetit intendit, expectat, exoptat, nec de re inchoata, nisi terminetur,
exsultat.

An Ianus bifrons et quadrifrons ipse sit mundus.
8. Sed iam bifrontis simulacri interpretatio proferatur. Duas eum facies ante et retro habere dicunt,
quod hiatus noster, cum os aperimus, mundo similis videatur; unde et palatum Graeci
appellant 19, et nonnulli, inquit, poetae Latini caelum vocaverunt palatum, a quo hiatu oris et foras
esse aditum ad dentes versus et introrsus ad fauces 20. Ecce quo perductus est mundus propter
palati nostri vocabulum vel Graecum vel poeticum. Quid autem hoc ad animam, quid ad vitam
aeternam? Propter solas salivas colatur hic deus, quibus partim gluttiendis partim exspuendis sub
caelo palati utraque panditur ianua. Quid est porro absurdius, quam in ipso mundo non invenire
duas ianuas ex adverso sitas, per quas vel admittat ad se aliquid intro vel emittat a se foras, et de
nostro ore et gutture, quorum similitudinem mundus non habet, velle mundi simulacrum
componere in Iano propter solum palatum, cuius similitudinem Ianus non habet? Cum vero eum
faciunt quadrifrontem et Ianum geminum appellant, ad quattuor mundi partes hoc interpretantur,
quasi aliquid spectet mundus foras sicut per omnes facies Ianus. Deinde si Ianus est mundus et
mundus quattuor partibus constat, falsum est simulacrum Iani bifrontis; aut si propterea verum est,
quia etiam nomine Orientis et Occidentis totus solet mundus intellegi, numquid, cum duas partes
alias nominamus Septemtrionis et Austri, sicut illi quadrifrontem dicunt geminum Ianum, ita
quisquam geminum dicturus est mundum? Non habent omnino unde quattuor ianuas, quae
intrantibus et exeuntibus pateant, interpretentur ad mundi similitudinem, sicut de bifronti quod
dicerent saltem in ore hominis invenerunt, nisi Neptunus forte subveniat et porrigat piscem, cui
praeter hiatum oris et gutturis etiam dextra et sinistra fauces patent. Et tamen hanc vanitatem per
tot ianuas nulla effugit anima, nisi quae audit Veritatem dicentem: Ego sum ianua 21.

Physicorum ratione Iuppiter est causa mundi...
9. 1. Iovem autem, qui etiam Iuppiter dicitur, quem velint intellegi, exponant. Deus est, inquiunt,
habens potestatem causarum, quibus aliquid fit in mundo 22. Hoc quam magnum sit, nobilissimus
Vergilii versus ille testatur:
Felix qui potuit rerum cognoscere causas 23.
Sed cur ei praeponitur Ianus? Hoc nobis vir ille acutissimus doctissimusque respondeat. Quoniam
penes Ianum, inquit, Sunt prima, penes Iovem summa. Merito ergo rex omnium Iuppiter habetur.
Prima enim vincuntur a summis, quia, licet prima praecedant tempore, summa superant
dignitate 24. Sed recte hoc diceretur, si factorum prima discernerentur et summa; sicut initium facti
est proficisci, summum pervenire; initium facti inceptio discendi, summum perceptio doctrinae; ac
sic in omnibus prima sunt initia summique sunt fines. Sed iam hoc negotium inter Ianum
Terminumque discussum est. Causae autem, quae dantur Iovi, efficientia sunt, non effecta; neque
ullo modo fieri potest, ut vel tempore praeveniantur a factis initiis ve factorum. Semper enim prior
est res quae facit, quam illa quae fit. Quapropter si ad Ianum pertinent initia factorum, non ideo
priora sunt efficientibus causis, quas Iovi tribuunt. Sicut enim nihil fit, ita nihil inchoatur ut fiat, quod
non faciens causa praecesserit. Hunc sane deum, penes quem sunt omnes causae factarum
omnium naturarum naturaliumque rerum, si Iovem populi appellant et tantis contumeliis tamque
scelestis criminationibus colunt, taetriore sacrilegio sese obstringunt, quam si prorsus nullum

103

