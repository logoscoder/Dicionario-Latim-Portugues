19. De afflictione belli Punici secundi, qua vires utriusque partis consumptae sunt.
20. De exitu Saguntinorum, quibus propter Romanorum amicitiam pereuntibus dii Romani auxilium
non tulerunt.
21. Quam ingrata fuerit Romana civitas Scipioni liberatori suo et in quibus moribus egerit, quando
eam Sallustius optimam fuisse describit.
22. De Mithridatis edicto, quo omnes cives Romanos, qui intra Asiam invenirentur, iussit occidi.
23. De interioribus malis, quibus Romana res publica exagitata est, praecedente prodigio, quod in
rabie omnium animalium, quae hominibus serviunt, fuit.
24. De discordia civili, quam Gracchiae seditiones excitaverunt.
25. De aede Concordiae ex senatus consulto in loco seditionum et caedium condita.
26. De diversis generibus belli, quae post conditam aedem Concordiae sunt secuta.
27. De bello civili Mariano atque Sullano.
28. Qualis fuerit Sullana victoria, vindex Marianae crudelitatis.
29. De comparatione Gothicae irruptionis cum eis cladibus, quas Romani vel a Gallis vel a bellorum
civilium auctoribus acceperunt.
30. De connexione bellorum, quae adventum Christi plurima et gravissima praecesserunt.
31. Quam impudenter praesentia incommoda Christo imputent, qui deos colere non sinuntur, cum
tantae clades eo tempore quo colebantur exstiterint.
LIBER TERTIUS
ROMANORUM RES GESTAE IUDICIO PERCURRUNTUR
Quae rationes sint res gestas iudicandi (1-12)

Quae sit vera rerum gestarum descriptio.
1. Iam satis dictum arbitror de morum malis et animorum, quae praecipue cavenda sunt, nihil deos
falsos populo cultori suo, quo minus eorum malorum aggere premeretur, subvenire curasse, sed
potius, ut maxime premeretur, egisse. Nunc de illis malis video dicendum, quae sola isti perpeti
nolunt, qualia sunt fames morbus, bellum exspoliatio, captivitas trucidatio, et si qua similia iam in
primo libro commemoravimus. Haec enim sola mali deputant mala, quae non faciunt malos; nec
erubescunt inter bona, quae laudant, ipsi mali esse qui laudant, magisque stomachantur, si villam
malam habeant, quam si vitam, quasi hoc sit hominis maximum bonum, habere bona omnia
praeter se ipsum. Sed neque talia mala, quae isti sola formidant, dii eorum, quando ab eis libere
colebantur, ne illis acciderent obstiterunt. Cum enim variis per diversa temporibus ante adventum
Redemptoris nostri innumerabilibus nonnullisque etiam incredibilibus cladibus genus contereretur
humanum, quos alios quam istos deos mundus colebat, excepto uno populo Hebraeo et quibusdam
extra ipsum populum, ubicumque gratia divina digni occultissimo atque iustissimo Dei iudicio
fuerunt? Verum ne nimis longum faciam, tacebo aliarum usquequaque gentium mala gravissima:
quod ad Romam pertinet Romanumque imperium tantum loquar, id est ad ipsam proprie civitatem
et quaecumque illi terrarum vel societate coniunctae vel condicione subiectae sunt, quae sint
perpessae ante adventum Christi, cum iam ad eius quasi corpus rei publicae pertinerent.

Multi dii Troiae non profuerunt.

38

