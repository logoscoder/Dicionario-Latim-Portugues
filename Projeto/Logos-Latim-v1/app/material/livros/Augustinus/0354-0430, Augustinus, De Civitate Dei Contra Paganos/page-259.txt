descendunt de semine Sem per Arphaxat et tendunt ad Abraham; sed ab illa superbia aedificandae
turris usque in caelum, qua impia significatur elatio, apparuit civitas, hoc est societas, impiorum.
Utrum itaque ante non fuerit an latuerit, an potius utraque permanserit, pia scilicet in duobus filiis
Noe, qui benedicti sunt, eorumque posteris; impia vero in eo, qui maledictus est, atque eius
progenie, ubi etiam exortus est gigans venator contra Dominum, non est diiudicatio facilis.
Fortassis enim, quod profecto est credibilius, et in filiis duorum illorum iam tunc, antequam
Babylonia coepisset institui, fuerunt contemptores Dei, et in filiis Cham cultores Dei; utrumque
tamen hominum genus terris numquam defuisse credendum est. Si quidem et quando dictum est:
Omnes declinaverunt, simul inutiles facti sunt; non est qui faciat bonum, non est usque ad unum 48,
in utroque Psalmo, ubi haec verba sunt, et hoc legitur: Nonne cognoscent omnes, qui operantur
iniquitatem, qui devorant populum meum in cibo panis? 49. Erat ergo etiam tunc populus Dei. Unde
illud, quod dictum est: Non est qui faciat bonum, non est usque ad unum, de filiis hominum dictum
est, non de filiis Dei. Nam praemissum est: Deus de caelo prospexit super filios hominum, ut
videret si est intellegens aut requirens Deum 50, ac deinde illa subiuncta, quae omnes filios
hominum, id est, ad civitatem pertinentes, quae vivit secundum hominem, non secundum Deum,
reprobos esse demonstrant.

An lingua hebraea ex Heber fuerit...
11. 1. Quamobrem sicut lingua una cum esset omnium, non ideo filii pestilentiae defuerunt; nam et
ante diluvium una erat lingua, et tamen omnes praeter unam Noe iusti domum deleri diluvio
meruerunt: ita, quando merito elatioris impietatis gentes linguarum diversitate punitae atque
divisae sunt et civitas impiorum confusionis nomen accepit, hoc est, appellata est Babylon, non
defuit domus Heber, ubi ea quae antea fuit omnium lingua remaneret. Unde, sicut supra
memoravi 51, cum coepissent enumerari filii Sem, qui singuli gentes singulas procrearunt, primus
est commendatus Heber, cum sit abnepos ipsius, hoc est ab illo quintus inveniatur exortus. Quia
ergo in eius familia remansit haec lingua, divisis per alias linguas ceteris gentibus, quae lingua prius
humano generi non immerito creditur fuisse communis, ideo deinceps Hebraea est nuncupata. Tunc
enim opus erat eam distingui ab aliis linguis nomine proprio, sicut aliae quoque vocatae sunt
nominibus propriis. Quando autem erat una, nihil aliud quam humana lingua vel humana locutio
vocabatur, qua sola universum genus humanum loquebatur.

... quae ante diluvium communis fuerat.
11. 2. Dixerit aliquis: Si in diebus Phalech filii Heber divisa est terra per linguas, id est homines, qui
tunc erant in terra, ex eius nomine potius debuit appellari lingua illa, quae fuit omnibus ante
communis. Sed intellegendum est ipsum Heber propterea tale nomen imposuisse filio suo, ut
vocaretur Phalech, quod interpretatur Divisio, quia tunc ei natus est, quando per linguas terra divisa
est, id est ipso tempore, ut hoc sit quod dictum est: In diebus eius divisa est terra 52. Nam nisi
adhuc Heber viveret quando linguarum facta est multitudo, non ex eius nomine nomen acciperet
lingua, quae apud illum potuit permanere. Et ideo credenda est ipsa fuisse prima illa communis,
quoniam de poena venit illa multiplicatio mutatioque linguarum et utique praeter hanc poenam
esse debuit populus Dei. Nec frustra lingua haec est, quam tenuit Abraham, nec in omnes suos
filios transmittere potuit, sed in eos tantum, qui propagati per Iacob et insignius atque eminentius
in Dei populum coalescentes Dei Testamenta et stirpem Christi habere potuerunt. Nec Heber ipse
eamdem linguam in universam progeniem suam refudit, sed in eam tantum, cuius generationes
perducantur ad Abraham. Quapropter etiamsi non evidenter expressum est fuisse aliquod pium
genus hominum, quando ab impiis Babylonia condebatur, non ad hoc valuit haec obscuritas, ut
quaerentis fraudaretur, sed potius ut exerceretur intentio. Cum enim legitur unam fuisse linguam
primitus omnium et ante omnes filios Sem commendatur Heber, quamvis ex illo quintus oriatur, et
Hebraea vocatur lingua, quam Patriarcharum et Prophetarum non solum in sermonibus suis, verum
etiam in Litteris sacris custodivit auctoritas: profecto, cum quaeritur in divisione linguarum, ubi
lingua illa remanere potuerit, quae fuit ante communis; quae sine ulla dubitatione ubi remansit, non
ibi fuit illa poena, quae facta est mutatione linguarum; quid aliud occurrit, nisi quod in huius gente
remanserit, a cuius nomine nomen accepit, et hoc iustitiae gentis huius non parvum apparuisse
vestigium, quod, cum aliae gentes plecterentur mutatione linguarum, ad istam non pervenit tale
supplicium?

Quo tempore fuerit diversitas linguarum.
11. 3. Sed adhuc illud movet, quomodo potuerunt singulas gentes facere Heber et filius eius
Phalech, si una lingua permansit ambobus. Et certe una est Hebraea gens ex Heber propagata
usque ad Abraham, et per eum deinceps, donec magnus fieret populus Israel. Quomodo igitur

259

