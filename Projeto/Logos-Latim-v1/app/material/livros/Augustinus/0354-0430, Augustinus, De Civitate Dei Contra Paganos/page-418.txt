officiorumque complenda, nonne satis ostendit, quali animae ut serviret tale sit corpus adiunctum?
quamquam et detractis necessitatibus operandi ita omnium partium congruentia numerosa sit et
pulchra sibi parilitate respondeat, ut nescias utrum in eo condendo maior sit utilitatis habita ratio
quam decoris. Certe enim nihil videmus creatum in corpore utilitatis causa, quod non habeat etiam
decoris locum. Plus autem nobis id appareret, si numeros mensurarum, quibus inter se cuncta
connexa sunt et coaptata, nossemus; quos forsitan data opera in his, quae foris eminent, humana
posset vestigare sollertia; quae vero tecta sunt atque a nostris remota conspectibus, sicuti est
tanta perplexitas venarum atque nervorum et viscerum, secreta vitalium, invenire nullus potest.
Quia etsi medicorum diligentia nonnulla crudelis, quos anatomicos appellant 113, laniavit corpora
mortuorum sive etiam inter manus secantis perscrutantisque morientium atque in carnibus
humanis satis inhumane abdita cuncta rimata est, ut quid et quomodo quibus locis curandum esset
addisceret: numeros tamen de quibus loquor, quibus coaptatio, quae
Graece dicitur,
tamquam cuiusdam organi, extrinsecus atque intrinsecus totius corporis constat, quid dicam, nemo
valuit invenire, quos nemo ausus est quaerere? qui si noti esse potuissent, in interioribus quoque
visceribus, quae nullum ostentant decus, ita delectaret pulchritudo rationis, ut omni formae
apparenti, quae oculis placet, ipsius mentis, quae oculis utitur, praeferretur arbitrio. Sunt vero
quaedam ita posita in corpore, ut tantummodo decorem habeant, non et usum; sicut habet pectus
virile mamillas, sicut facies barbam, quam non esse munimento, sed virili ornamento indicant purae
facies feminarum, quas utique infirmiores muniri tutius conveniret. Si ergo nullum membrum, in his
quidem conspicuis (unde ambigit nemo), quod ita sit alicui operi accommodatum, ut non etiam sit
decorum; sunt autem nonnulla, quorum solum decus et nullus est usus: puto facile intellegi in
conditione corporis dignitatem necessitati fuisse praelatam. Transitura est quippe necessitas
tempusque venturum, quando sola invicem pulchritudine sine ulla libidine perfruamur; quod
maxime ad laudem referendum est Conditoris, cui dicitur in Psalmo: Confessionem et decorem
induisti 114.

e) ...et in mundo.
24. 5. Iam cetera pulchritudo et utilitas creaturae, quae homini, licet in istos labores miseriasque
proiecto atque damnato, spectanda atque sumenda divina largitate concessa est, quo sermone
terminari potest? in caeli et terrae et maris multimoda et varia pulchritudine, in ipsius lucis tanta
copia tamque mirabili specie, in sole ac luna et sideribus, in opacitatibus nemorum, in coloribus et
odoribus florum, in diversitate ac multitudine volucrum garrularum atque pictarum, in multiformi
specie tot tantarumque animantium, quarum illae plus habent admirationis, quae molis minimum
(plus enim formicularum et apicularum opera stupemus quam immensa corpora ballaenarum), in
ipsius quoque maris tam grandi spectaculo, cum sese diversis coloribus velut vestibus induit et
aliquando viride atque hoc multis modis, aliquando purpureum, aliquando caeruleum est. Quam
porro delectabiliter spectatur etiam quandocumque turbatur, et fit inde maior suavitas, quia sic
demulcet intuentem, ut non iactet et quatiat navigantem! Quid ciborum usquequaque copia contra
famem? quid saporum diversitas contra fastidium, naturae diffusa divitiis, non coquorum arte ac
labore quaesita? quid in tam multis rebus tuendae aut recipiendae salutis auxilia! Quam grata
vicissitudo diei alternantis et noctis! Aurarum quam blanda temperies! In fruticibus et pecoribus
indumentorum conficiendorum quanta materies! Omnia commemorare quis possit? Haec autem
sola, quae a me velut in quemdam sunt aggerem coartata, si vellem velut colligata involucra
solvere atque discutere, quanta mihi mora esset in singulis, quibus plurima continentur! Et haec
omnia miserorum sunt damnatorumque solacia, non praemia beatorum. Quae igitur illa sunt, si tot
et talia ac tanta sunt ista? Quid dabit eis quos praedestinavit ad vitam, qui haec dedit etiam eis
quos praedestinavit ad mortem? Quae bona in illa beata vita faciet eos sumere, pro quibus in hac
misera unigenitum suum Filium voluit usque ad mortem mala tanta perferre? Unde Apostolus de
ipsis in illud regnum praedestinatis loquens: Qui proprio, inquit, filio non pepercit, sed pro nobis
omnibus tradidit eum, quomodo non et cum illo omnia nobis donabit? 115. Cum haec promissio
complebitur, quid erimus! quales erimus! Quae bona in illo regno accepturi sumus, quando quidem
Christo moriente pro nobis tale iam pignus accepimus! Qualis erit spiritus hominis nullum omnino
habens vitium, nec sub quo iaceat, nec cui cedat, nec contra quod saltem laudabiliter dimicet,
pacatissima virtute perfectus! Rerum ibi omnium quanta, quam speciosa, quam certa scientia, sine
errore aliquo vel labore, ubi Dei sapientia de ipso suo fonte potabitur, cum summa felicitate, sine
ulla difficultate! Quale erit corpus, quod omni modo spiritui subditum et eo sufficienter vivificatum
nullis alimoniis indigebit! Non enim animale, sed spiritale erit, habens quidem carnis, sed sine ulla
carnali corruptione substantiam.

Mundus credidit.
25. Verum de animi bonis, quibus post hanc vitam beatissimus perfruetur, non a nobis dissentiunt
philosophi nobiles: de carnis resurrectione contendunt, hanc quantum possunt negant. Sed

418

