Ea quippe dixit, quae etiam multum proficientium in virtute iustitiae possunt propter huius vitae
infirmitatem, etsi non scelera, scelerum tamen manere vestigia, quae non nisi ab illo Salvatore
sanantur, de quo iste versus expressus est. Nam utique non hoc a se ipso se dixisse Vergilius in
Eclogae ipsius quarto ferme versu indicat, ubi ait:
Ultima Cumaei venit iam carminis aetas 171;
unde hoc a Cumaea Sibylla dictum esse incunctanter apparet. Theurgi vero illi vel potius daemones
deorum speciem figurasque fingentes inquinant potius quam purgant humanum spiritum falsitate
phantasmatum et deceptoria vanarum ludificatione formarum. Quo modo enim purgent hominis
spiritum, qui immundum habent proprium? Alioquin nullo modo carminibus invidi hominis ligarentur
ipsumque inane beneficium, quod praestaturi videbantur, aut metu premerent aut simili invidentia
denegarent. Sufficit quod purgatione theurgica neque intellectualem animam, hoc est mentem
nostram, dicis posse purgari, et ipsam spiritalem, id est nostrae animae partem mente inferiorem,
quam tali arte purgari posse asseris, immortalem tamen aeternamque non posse hac arte fieri
confiteris. Christus autem vitam promittit aeternam; unde ad eum mundus vobis quidem
stomachantibus, mirantibus tamen stupentibusque concurrit 172. Quid prodest quia negare non
potuisti errare homines theurgica disciplina et quam plurimos fallere per caecam insipientemque
sententiam atque esse certissimum errorem agendo et supplicando ad principes angelosque
decurrere, et rursum, quasi ne operam perdidisse videaris ista discendo, mittis homines ad
theurgos, ut per eos anima spiritalis purgetur illorum, qui non secundum intellectualem animam
vivunt?

Christus omnes vocat ad salutem...
28. Mittis ergo homines in errorem certissimum, neque hoc tantum malum te pudet, cum virtutis et
sapientiae profitearis amatorem; quam si vere ac fideliter amasses, Christum Dei virtutem et Dei
sapientiam 173 cognovisses nec ab eius saluberrima humilitate tumore inflatus vanae scientiae
resiluisses. Confiteris tamen etiam spiritalem animam sine theurgicis artibus et sine teletis, quibus
frustra discendis elaborasti, posse continentiae virtute purgari. Aliquando etiam dicis, quod teletae
non post mortem elevant animam, ut iam nec eidem ipsi, quam spiritalem vocas, aliquid post huius
vitae finem prodesse videantur; et tamen versas haec multis modis et repetis, ad nihil aliud,
quantum existimo, nisi ut talium quoque rerum quasi peritus appareas et placeas illicitarum artium
curiosis, vel ad eas facias ipse curiosos. Sed bene, quod metuendam dicis hanc artem vel legum
periculis vel ipsius actionis. Atque utinam hoc saltem abs te miseri audiant et inde, ne illic
absorbeantur, abscedant aut eo penitus non accedant. Ignorantiam certe et propter eam multa vitia
per nullas teletas purgari dicis, sed per solum
, id est paternam mentem sive
intellectum, qui paternae est conscius voluntatis. Hunc autem Christum esse non credis; contemnis
enim eum propter corpus ex femina acceptum et propter crucis opprobrium, excelsam videlicet
sapientiam spretis atque abiectis infimis idoneus de superioribus carpere 174. At ille implet, quod
prophetae sancti de illo veraciter praedixerunt: Perdam sapientiam sapientium et prudentiam
prudentium reprobabo 175. Non enim suam in eis perdit et reprobat, quam ipse donavit, sed quam
sibi arrogant, qui non habent ipsius. Unde commemorato isto prophetico testimonio sequitur et dicit
Apostolus: Ubi sapiens? Ubi scriba? Ubi conquisitor huius saeculi? Nonne stultam fecit Deus
sapientiam huius mundi? Nam quoniam in Dei sapientia non cognovit mundus per sapientiam
Deum, placuit Deo per stultitiam praedicationis salvos facere credentes. Quoniam quidem Iudaei
signa petunt et Graeci sapientiam quaerunt; nos autem, inquit, praedicamus Christum crucifixum,
Iudaeis quidem scandalum, gentibus autem stultitiam, ipsis vero vocatis Iudaeis et Graecis
Christum Dei virtutem et Dei sapientiam; quoniam stultum Dei sapientius est hominibus, et
infirmum Dei fortius est hominibus 176. Hoc quasi stultum et infirmum tamquam sua virtute
sapientes fortesque contemnunt. Sed haec est gratia, quae sanat infirmos, non superbe iactantes
falsam beatitudinem suam, sed humiliter potius veram miseriam confitentes.

...et ad gratiam quam platonici despiciunt...
29. 1. Praedicas Patrem et eius Filium, quem vocas paternum intellectum seu mentem, et horum
medium, quem putamus te dicere Spiritum Sanctum 177, et more vestro appellas tres deos 178. Ubi,
etsi verbis indisciplinatis utimini, videtis tamen qualitercumque et quasi per quaedam tenuis
imaginationis umbracula, quo nitendum sit; sed incarnationem incommutabilis filii Dei, qua
salvamur, ut ad illa, quae credimus vel ex quantulacumque parte intellegimus, venire possimus,
non vultis agnoscere. Itaque videtis utcumque, etsi de longinquo, etsi acie caligante, patriam in qua
manendum est, sed viam qua eundum est non tenetis. Confiteris tamen gratiam, quando quidem
ad Deum per virtutem intellegentiae pervenire paucis dicis esse concessum. Non enim dicis: paucis
placuit, vel: pauci voluerunt; sed cum dicis esse concessum, procul dubio Dei gratiam, non hominis
sufficientiam confiteris. Uteris etiam hoc verbo apertius, ubi Platonis sententiam 179 sequens nec

159

