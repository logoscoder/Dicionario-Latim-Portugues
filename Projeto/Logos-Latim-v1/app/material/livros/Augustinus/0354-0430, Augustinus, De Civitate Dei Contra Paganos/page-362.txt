voluerit intellegi, cuius iam facta velut Antichristi videbantur 157. Unde nonnulli ipsum resurrecturum
et futurum Antichristum suspicantur; alii vero nec occisum putant, sed subtractum potius, ut
putaretur occisus, et vivum occultari in vigore ipsius aetatis, in qua fuit, cum crederetur exstinctus,
donec suo tempore reveletur et restituatur in regnum 158. Sed multum mihi mira est haec
opinantium tanta praesumptio. Illud tamen, quod ait Apostolus: Tantum qui modo tenet teneat,
donec de medio fiat 159; non absurde de ipso Romano imperio creditur dictum, tamquam dictum sit:
"Tantum qui modo imperat imperet, donec de medio fiat", id est, de medio tollatur. Et tunc
revelabitur iniquus, quem significari Antichristum nullus ambigit. Alii vero et quod ait: Quid detineat
scitis et mysterium operari iniquitatis 160 non putant dictum nisi de malis et fictis, qui sunt in
Ecclesia, donec perveniant ad tantum numerum, qui Antichristo magnum populum faciat; et hoc
esse mysterium iniquitatis, quia videtur occultum; hortari autem Apostolum fideles, ut in fide quam
tenent tenaciter perseverent, dicendo: Tantum qui modo tenet teneat, donec de medio fiat; hoc
est: donec exeat de medio Ecclesiae mysterium iniquitatis, quod nunc occultum est. Ad ipsum enim
mysterium pertinere arbitrantur, quod ait in epistula sua Ioannes evangelista: Pueri, novissima hora
est; et sicut audistis, quod Antichristus sit venturus, nunc autem Antichristi multi facti sunt; unde
cognoscimus quod novissima sit hora. Ex nobis exierunt; sed non erant ex nobis. Quod si fuissent
ex nobis, permansissent utique nobiscum 161. Sicut ergo ante finem in hac hora, inquiunt, quam
Ioannes novissimam dicit, exierunt multi haeretici de medio Ecclesiae, quos multos dicit
Antichristos: ita omnes tunc inde exibunt, quo non ad Christum, sed ad illum novissimum
Antichristum pertinebunt, et tunc revelabitur.

... sed semper in iusto Dei iudicio.
19. 4. Alius ergo sic, alius autem sic Apostoli obscura verba coniectant; quod tamen eum dixisse
non dubium est: non veniet ad vivos et mortuos iudicandos 162 Christus, nisi prius venerit ad
seducendos in anima mortuos adversarius eius Antichristus; quamvis ad occultum iam iudicium Dei
pertineat, quod ab illo seducentur. Praesentia quippe eius erit, sicut dictum est, secundum
operationem satanae in omni virtute et signis et prodigiis mendacii et in omni seductione iniquitatis
his, qui pereunt 163. Tunc enim solvetur satanas et per illum Antichristum in omni sua virtute
mirabiliter quidem, sed mendaciter operabitur. Quae solet ambigi utrum propterea dicta sint signa
et prodigia mendacii, quoniam mortales sensus per phantasmata decepturus est, ut quod non facit
facere videatur, an quia illa ipsa, etiamsi erunt vera prodigia, ad mendacium pertrahent credituros
non ea potuisse nisi divinitus fieri, virtutem diaboli nescientes, maxime quando tantam, quantam
numquam habuit, acceperit potestatem. Non enim quando de caelo ignis cecidit et tantam familiam
cum tantis gregibus pecorum sancti Iob uno impetu absumpsit et turbo irruens et domum deiciens
filios eius occidit, phantasmata fuerunt; quae tamen fuerunt opera satanae, cui Deus dederat hanc
potestatem 164. Propter quid horum ergo dicta sint prodigia et signa mendacii, tunc potius
apparebit. Sed propter quodlibet horum dictum sit, seducentur eis signis atque prodigiis, qui seduci
merebuntur: pro eo quod dilectionem, inquit, veritatis non receperunt, ut salvi fierent. Nec dubitavit
Apostolus addere ac dicere: Ideo mittet illis Deus operationem erroris ut credant mendacio. Deus
enim mittet, quia Deus diabolum facere ista permittet, iusto ipse iudicio, quamvis faciat ille iniquo
malignoque consilio. Ut iudicentur, inquit, omnes, qui non crediderunt veritati, sed consenserunt
iniquitati 165. Proinde iudicati seducentur et seducti iudicabuntur. Sed iudicati seducentur illis
iudiciis Dei occulte iustis, iuste occultis, quibus ab initio peccati rationalis creaturae numquam
iudicare cessavit; seducti autem iudicabuntur novissimo manifestoque iudicio per Christum Iesum,
iustissime iudicaturum, iniustissime iudicatum.

In prima ad Thessalonicenses Paulus de resurrectione...
20. 1. Sed hic Apostolus tacuit de resurrectione mortuorum; ad eosdem autem scribens in epistula
prima: Nolumus, inquit, ignorare vos, fratres, de dormientibus, ut non contristemini, sicut et ceteri,
qui spem non habent. Nam si credimus, quod Iesus mortuus est et resurrexit: ita et Deus eos, qui
dormierunt per Iesum, adducet cum illo. Hoc enim vobis dicimus in verbo Domini, quia nos
viventes, qui reliqui sumus in adventum Domini, non praeveniemus eos, qui ante dormierunt;
quoniam ipse Dominus in iussu et in voce archangeli et in tuba Dei descendet de caelo, et mortui in
Christo resurgent primo; deinde nos viventes, qui reliqui sumus, simul cum illis rapiemur in nubibus
in obviam Christo in aera, et ita semper cum Domino erimus 166. Haec verba apostolica
resurrectionem mortuorum futuram, quando veniet Christus, utique ad vivos et mortuos iudicandos,
praeclarissime ostendunt.

... etiam de iis qui reliqui erunt quid dixerit...

362

