25. 2. Haec dicere compulsi sumus, quoniam pessimis moribus civium Romanam rem publicam iam
antea perditam fuisse nullamque remansisse ante adventum Christi Iesu Domini nostri auctores
eorum dicere et scribere minime dubitarunt. Quam perditionem diis suis non imputant, qui mala
transitoria, quibus boni, seu vivant seu moriantur, perire non possunt, Christo nostro imputant: cum
Christus noster tanta frequentet pro moribus optimis praecepta contra perditos mores; dii vero
ipsorum nullis talibus praeceptis egerint aliquid cum suo cultore populo pro illa re publica, ne
periret; immo eosdem mores velut suis exemplis auctoritate noxia corrumpendo egerunt potius, ut
periret. Quam non ideo tunc perisse quisquam, ut arbitror, iam dicere audebit, quia
Discessere omnes adytis arisque relictis
Dii 60
velut amici virtutibus, cum vitiis hominum offenderentur; quia tot signis extorum auguriorum
vaticiniorum, quibus se tamquam praescios futurorum adiutoresque proeliorum iactare et
commendare gestiebant, convincuntur fuisse praesentes; qui si vere abscessissent, mitius Romani
in bella civilia suis cupiditatibus quam illorum instigationibus exarsissent.

Dii ad turpia incitant...
26. 1. Quae cum ita sint, cum palam aperteque turpitudines crudelitatibus mixtae, opprobria
numinum et crimina, sive prodita sive conficta, ipsis exposcentibus et nisi fieret irascentibus etiam
certis et statutis sollemnitatibus consecrata illis et dicata claruerint atque ad omnium oculos, ut
imitanda proponerentur, spectanda processerint: quid est, quod idem ipsi daemones, qui se
huiuscemodi voluptatibus immundos esse spiritus confitentur, qui suis flagitiis et facinoribus, sive
indicatis sive simulatis, eorumque sibi celebratione petita ab impudentibus, extorta a pudentibus
auctores se vitae scelestae immundaeque testantur, perhibentur tamen in adytis suis secretisque
penetralibus dare quaedam bona praecepta de moribus quibusdam velut electis sacratis suis 61?
Quod si ita est, hoc ipso callidior advertenda est et convincenda malitia spirituum noxiorum. Tanta
enim vis est probitatis et castitatis, ut omnis vel paene omnis eius laude moveatur humana natura,
nec usque adeo sit turpitudine vitiosa, ut totum sensum honestatis amiserit. Proinde malignitas
daemonum, nisi alicubi se, quem ad modum scriptum in nostris Litteris novimus, transfiguret in
angelos lucis 62, non implet negotium deceptionis. Foris itaque populis celeberrimo strepitu impietas
impura circumsonat, et intus paucis castitas simulata vix sonat; praebentur propatula pudendis et
secreta laudandis; decus latet et dedecus patet; quod malum geritur omnes convocat spectatores,
quod bonum dicitur vix aliquos invenit auditores, tamquam honesta erubescenda sint et inhonesta
glorianda. Sed ubi hoc, nisi in daemonum templis? Ubi, nisi in fallaciae diversoriis? Illud enim fit, ut
honestiores, qui pauci sunt, capiantur; hoc autem, ne plures, qui sunt turpissimi, corrigantur.

...sicut in sacris deae Caelestis.
26. 2. Ubi et quando sacrati Caelestis 63 audiebant castitatis praecepta, nescimus; ante ipsum
tamen delubrum, ubi simulacrum illud locatum conspiciebamus, universi undique confluentes et ubi
quisque poterat stantes ludos qui agebantur intentissime spectabamus, intuentes alternante
conspectu hinc meretriciam pompam, illinc virginem deam; illam suppliciter adorari, ante illam
turpia celebrari; non ibi pudibundos mimos, nullam verecundiorem scaenicam vidimus; cuncta
obscenitatis implebantur officia. Sciebatur virginali numini quid placeret, et exhibebatur quod de
templo domum matrona doctior reportaret. Nonnullae pudentiores avertebant faciem ab impuris
motibus scaenicorum et artem flagitii furtiva intentione discebant. Hominibus namque
verecundabantur, ne auderent impudicos gestus ore libero cernere; sed multo minus audebant
sacra eius, quam venerabantur, casto corde damnare. Hoc tamen palam discendum praebebatur in
templo, ad quod perpetrandum saltem secretum quaerebatur in domo, mirante nimium, si ullus ibi
erat, pudore mortalium, quod humana flagitia non libere homines committerent, quae apud deos
etiam religiose discerent iratos habituri, nisi etiam exhibere curarent. Quis enim alius spiritus
occulto instinctu nequissimas agitans mentes et instat faciendis adulteriis et pascitur factis, nisi qui
etiam sacris talibus oblectatur, constituens in templis simulacra daemonum, amans in ludis
simulacra vitiorum, susurrans in occulto verba iustitiae ad decipiendos etiam paucos bonos,
frequentans in aperto invitamenta nequitiae ad possidendos innumerabiles malos?

Dii turpibus sacris et ludis placantur.
27. Vir gravis et philosophaster Tullius aedilis futurus clamat in auribus civitatis, inter cetera sui
magistratus officia sibi Floram matrem ludorum celebritate placandam 64; qui ludi tanto devotius,
quanto turpius celebrari solent. Dicit alio loco iam consul in extremis periculis civitatis, et ludos per
decem dies factos, neque rem ullam quae ad placandos deos pertineret praetermissam 65; quasi
non satius erat tales deos irritare temperantia quam placare luxuria, et eos honestate etiam ad

35

