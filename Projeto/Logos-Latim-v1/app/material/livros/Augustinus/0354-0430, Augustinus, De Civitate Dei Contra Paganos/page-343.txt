ratio an lex: Respondit, inquit, versibus haec dicens. Ac deinde subicit Apollinis versus, in quibus et
isti sunt, ut quantum satis est inde decerpam: In Deum vero, inquit, generatorem et in regem ante
omnia, quem tremit et caelum et terra atque mare et infernorum abdita et ipsa numina
perhorrescunt; quorum lex est Pater, quam valde sancti honorant Hebraei 67. Tali oraculo dei sui
Apollinis Porphyrius tam magnum Deum dixit Hebraeorum, ut eum et ipsa numina perhorrescant.
Cum ergo Deus iste dixerit: Sacrificans diis eradicabitur, miror quod ipse Porphyrius non
perhorruerit et sacrificans diis eradicari non formidaverit.

... cum Hecate laudat...
23. 2. Dicit etiam bona philosophus iste de Christo, quasi oblitus illius, de qua paulo ante locuti
sumus, contumeliae suae, aut quasi in somnis dii eius maledixerint Christo et evigilantes eum
bonum esse cognoverint digneque laudaverint. Denique tamquam mirabile aliquid atque incredibile
prolaturus: Praeter opinionem, inquit, profecto quibusdam videatur esse quod dicturi sumus.
Christum enim dii piissimum pronuntiaverunt et immortalem factum et cum bona praedicatione
eius meminerunt; Christianos vero pollutos, inquit, et contaminatos et errore implicatos esse dicunt
et multis talibus adversus eos blasphemiis utuntur. Deinde subicit velut oracula deorum
blasphemantium Christianos; et post haec: De Christo autem, inquit, interrogantibus si est Deus, ait
Hecate: Quoniam quidem immortalis anima post corpus ut incedit, nosti; a sapientia autem
abscissa semper errat. Viri pietate praestantissimi est illa anima; hanc colunt aliena a se veritate.
Deinde post verba huius quasi oraculi sua ipse contexens: Piissimum igitur virum, inquit, eum dixit
et eius animam, sicut et aliorum piorum, post obitum immortalitate dignatam et hanc colere
Christianos ignorantes. Interrogantibus autem, inquit: Cur ergo damnatus est? oraculo respondit
dea: Corpus quidem debilitantibus tormentis semper oppositum est; anima autem piorum caelesti
sedi insidet. Illa vero anima aliis animabus fataliter dedit, quibus fata non adnuerunt deorum dona
obtinere neque habere Iovis immortalis agnitionem, errore implicari. Propterea ergo diis exosi, quia,
quibus fato non fuit nosse Deum nec dona ab diis accipere, his fataliter dedit iste errore implicari.
Ipse vero pius et in caelum, sicut pii, concessit. Itaque hunc quidem non blasphemabis, misereberis
autem hominum dementiam, ex eo in eis facile praecepsque periculum 68.

... sed uterque contra Christianos.
23. 3. Quis ita stultus est, ut non intellegat aut ab homine callido eoque Christianis inimicissimo
haec oracula fuisse conficta aut consilio simili ab impuris daemonibus ista fuisse responsa, ut
scilicet, quoniam laudant Christum, propterea credantur veraciter vituperare Christianos atque ita,
si possint, intercludant viam salutis aeternae, in qua fit quisque Christianus? Suae quippe nocendi
astutiae milleformi sentiunt non esse contrarium, si credatur eis laudantibus Christum, dum tamen
credatur etiam vituperantibus Christianos; ut eum, qui utrumque crediderit, talem Christi faciant
laudatorem, ne velit esse Christianus, ac sic quamvis ab illo laudatus ab istorum tamen daemonum
dominatu eum non liberet Christus; praesertim quia ita laudant Christum, ut, quisquis in eum talem
crediderit, qualis ab eis praedicatur, Christianus verus non sit, sed Photinianus haereticus, qui
tantummodo hominem, non etiam Deum noverit Christum, et ideo per eum salvus esse non possit
nec istorum mendaciloquorum daemonum laqueos vitare vel solvere. Nos autem neque Apollinem
vituperantem Christum neque Hecaten possumus approbare laudantem. Ille quippe tamquam
iniquum Christum vult credi, quem iudicibus recta sentientibus dicit occisum; ista hominem
piissimum, sed hominem tantum. Una est tamen et illius et huius intentio, ut nolint homines esse
Christianos, quia, nisi Christiani erunt, ab eorum erui potestate non poterunt. Iste vero philosophus,
vel potius qui talibus adversus Christianos quasi oraculis credunt, prius faciant, si possunt, ut inter
se de ipso Christo Hecate atque Apollo concordent eumque aut ambo condemnent aut ambo
collaudent. Quod si facere potuissent, nihilo minus nos et vituperatores et laudatores Christi
fallaces daemones vitaremus. Cum vero eorum deus et dea inter se de Christo, ille vituperando,
ista laudando dissentiant; profecto eis blasphemantibus Christianos non credunt homines, si recte
ipsi sentiant.

Porphyrius Deum Hebraeorum honorat et plures deos.
23. 4. Sane Christum laudans vel Porphyrius vel Hecate, cum dicat eum ipsum fataliter dedisse
Christianis, ut implicarentur errore, causas tamen eiusdem, sicut putat, pandit erroris. Quas
antequam ex verbis eius exponam, prius quaero, si fataliter dedit Christus Christianis erroris
implicationem, utrum volens an nolens dederit. Si volens, quomodo iustus? Si nolens, quomodo
beatus? Sed iam causas ipsius audiamus erroris. Sunt, inquit, spiritus terreni minimi loco quodam
malorum daemonum potestati subiecti. Ab his sapientes Hebraeorum (quorum unus iste etiam
Iesus fuit, sicut audisti divina Apollinis, quae superius dicta sunt) ab his ergo Hebraei daemonibus
pessimis et minoribus spiritibus vetabant religiosos et ipsis vacare prohibebant; venerari autem

343

