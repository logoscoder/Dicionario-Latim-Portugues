10. 1. Est itaque bonum solum simplex et ob hoc solum incommutabile, quod est Deus. Ab hoc
bono creata sunt omnia bona, sed non simplicia et ob hoc mutabilia. Creata sane, inquam, id est
facta, non genita. Quod enim de simplici bono genitum est, pariter simplex est et hoc est quod illud
de quo genitum est; quae duo Patrem et Filium dicimus; et utrumque hoc cum Spiritu suo unus est
Deus; qui Spiritus Patris et Filii Spiritus Sanctus propria quadam notione huius nominis in sacris
Litteris nuncupatur. Alius est autem quam Pater et Filius, quia nec Pater est nec Filius; sed Alius
dixi, non Aliud, quia et hoc pariter simplex pariterque incommutabile bonum est et coaeternum. Et
haec Trinitas unus est Deus; nec ideo non simplex, quia Trinitas. Neque enim propter hoc naturam
istam boni simplicem dicimus, quia Pater in ea solus aut solus Filius aut solus Spiritus Sanctus, aut
vero sola est ista nominis Trinitas sine subsistentia personarum, sicut Sabelliani haeretici
putaverunt; sed ideo simplex dicitur, quoniam quod habet hoc est, excepto quod relative quaeque
persona ad alteram dicitur. Nam utique Pater habet Filium, nec tamen ipse est Filius, et Filius habet
Patrem, nec tamen ipse est Pater. In quo ergo ad semetipsum dicitur, non ad alterum, hoc est quod
habet; sicut ad se ipsum dicitur vivus habendo utique vitam, et eadem vita ipse est.

... Cuius natura simplex est et immutabilis...
10. 2. Propter hoc itaque natura dicitur simplex, cui non sit aliquid habere, quod vel possit
amittere; vel aliud sit habens, aliud quod habet; sicut vas aliquem liquorem aut corpus colorem aut
aer lucem sive fervorem aut anima sapientiam. Nihil enim horum est id quod habet; nam neque vas
liquor est nec corpus color nec aer lux sive fervor neque anima sapientia est. Hinc est quod etiam
privari possunt rebus, quas habent, et in alios habitus vel qualitates verti atque mutari, ut et vas
evacuetur umore quo plenum est, et corpus decoloretur et aer tenebrescat sive frigescat et anima
desipiat. Sed etsi sit corpus incorruptibile, quale sanctis in resurrectione promittitur, habet quidem
ipsius incorruptionis inamissibilem qualitatem, sed manente substantia corporali non hoc est, quod
ipsa incorruptio. Nam illa etiam per singulas partes corporis tota est nec alibi maior, alibi minor;
neque enim ulla pars est incorruptior quam altera; corpus vero ipsum maius est in toto quam in
parte; et cum alia pars est in eo amplior, alia minor, non ea quae amplior est incorruptior quam
quae minor. Aliud est itaque corpus, quod non ubique sui totum est, alia incorruptio, quae ubique
eius tota est, quia omnis pars incorruptibilis corporis etiam ceteris inaequalis aequaliter incorrupta
est. Neque enim verbi gratia, quia digitus minor est quam tota manus, ideo incorruptibilior manus
quam digitus. Ita cum sint inaequales manus et digitus, aequalis est tamen incorruptibilitas manus
et digiti. Ac per hoc quamvis a corpore incorruptibili inseparabilis incorruptibilitas sit, aliud est
tamen substantia, qua corpus dicitur, aliud qualitas eius, qua incorruptibile nuncupatur. Et ideo
etiam sic non hoc est quod habet. Anima quoque ipsa, etiamsi semper sit sapiens, sicut erit cum
liberabitur in aeternum, participatione tamen incommutabilis sapientiae sapiens erit, quae non est
quod ipsa. Neque enim si aer infusa luce numquam deseratur, ideo non aliud est ipse, aliud lux qua
illuminatur. Neque hoc ita dixerim, quasi aer sit anima, quod putaverunt quidam qui non potuerunt
incorpoream cogitare naturam. Sed habent haec ad illa etiam in magna disparilitate quamdam
similitudinem, ut non inconvenienter dicatur sic illuminari animam incorpoream luce incorporea
simplicis sapientiae Dei, sicut illuminatur aeris corpus luce corporea; et sicut aer tenebrescit ista
luce desertus (nam nihil sunt aliud quae dicuntur locorum quorumque corporalium tenebrae quam
aer carens luce), ita tenebrescere animam sapientiae luce privatam.

... et in eo omnium rerum rationes.
10. 3. Secundum hoc ergo dicuntur illa simplicia, quae principaliter vereque divina sunt, quod non
aliud est in eis qualitas, aliud substantia, nec aliorum participatione vel divina vel sapientia vel
beata sunt. Ceterum dictus est in Scripturis sanctis Spiritus sapientiae multiplex 27, eo quod multa
in sese habeat; sed quae habet, haec et est, et ea omnia unus est. Neque enim multae, sed una
sapientia est, in qua sunt infiniti quidam eique finiti thesauri rerum intellegibilium, in quibus sunt
omnes invisibiles atque incommutabiles rationes rerum etiam visibilium et mutabilium, quae per
ipsam factae sunt. Quoniam Deus non aliquid nesciens fecit, quod nec de quolibet homine artifice
recte dici potest; porro si sciens fecit omnia, ea utique fecit quae noverat. Ex quo occurrit animo
quiddam mirum, sed tamen verum, quod iste mundus nobis notus esse non posset, nisi esset; Deo
autem nisi notus esset, esse non posset.

Boni creati sunt angeli.
11. Quae cum ita sint, nullo modo quidem secundum spatium aliquod temporis prius erant spiritus
illi tenebrae, quos angelos dicimus; sed simul ut facti sunt, lux facti sunt; non tamen tantum ita
creati, ut quoquo modo essent et quoquo modo viverent; sed etiam illuminati, ut sapienter
beateque viverent. Ab hac illuminatione aversi quidam angeli non obtinuerunt excellentiam
sapientis beataeque vitae, quae procul dubio non nisi aeterna est aeternitatisque suae certa atque

170

