cadant et humiles surgant? Has quippe adinventiones exequitur dicens: Arcus potentium infirmatus
est, et infirmi praecincti sunt virtute 32. Infirmatus est arcus, id est intentio eorum, qui tam potentes
sibi videntur, ut sine Dei dono atque adiutorio humana sufficientia divina possint implere mandata,
et praecinguntur virtute, quorum interna vox est: Miserere mei, Domine, quoniam infirmus sum 33.

Ecclesia praenuntiatur.
4. 4. Pleni panibus, inquit, minorati sunt, et esurientes transierunt terram 34. Qui sunt intellegendi
pleni panibus, nisi idem ipsi quasi potentes, id est Israelitae, quibus credita sunt eloquia Dei 35 ?
Sed in eo populo ancillae filii minorati sunt: quo verbo minus quidem latine, bene tamen expressum
est, quod ex maioribus minores facti sunt: quia et in ipsis panibus, id est divinis eloquiis, quae
Israelitae soli tunc ex omnibus gentibus acceperunt, terrena sapiunt. Gentes autem, quibus lex illa
non erat data, posteaquam per Novum Testamentum ad eloquia illa venerunt, multum esuriendo
terram transierunt, quia in eis non terrena, sed caelestia sapuerunt. Et hoc velut quaereretur causa
cur factum sit: Quia sterilis, inquit, peperit septem, et multa in filiis infirmata est 36. Hic totum quod
prophetabatur eluxit agnoscentibus numerum septenarium, quo est universae Ecclesiae significata
perfectio. Propter quod et Ioannes apostolus ad septem scribit ecclesias, eo modo se ostendens ad
unius plenitudinem scribere 37; et in Proverbiis Salomonis hoc antea praefigurans Sapientia
aedificavit sibi domum et suffulsit columnas septem 38. Sterilis enim erat in omnibus gentibus Dei
civitas, antequam iste fetus, quem cernimus, oreretur. Cernimus etiam, quae multa in filiis erat,
nunc infirmatam Ierusalem terrenam; quoniam quicumque filii liberae in ea erant, virtus eius erant;
nunc vero ibi quoniam littera est et spiritus non est, amissa virtute infirmata est.

Christus praenuntiatur in morte et resurrectione.
4. 5. Dominus mortificat et vivificat; mortificavit illam, quae multa erat in filiis, et vivificavit hanc
sterilem, quae peperit septem. Quamvis commodius possit intellegi eosdem vivificare, quos
mortificaverit. Id enim velut repetivit addendo: Deducit ad inferos et reducit 39. Quibus enim dicit
Apostolus: Si mortui estis cum Christo, 40 quae sursum sunt quaerite, ubi Christus est in dextera Dei
sedens 41, salubriter utique mortificantur a Domino; quibus adiungit: Quae sursum sunt sapite, non
quae super terram; ut ipsi sint illi, qui esurientes transierunt terram. Mortui enim estis, inquit; ecce
quomodo salubriter mortificat Deus; deinde sequitur: Et vita vestra abscondita est cum Christo in
Deo 42; ecce quomodo eosdem ipsos vivificat Deus. 43 Sed numquid eosdem deduxit ad inferos et
reduxit? Hoc utrumque sine controversia fidelium in illo potius videmus impletum, capite scilicet
nostro, cum quo vitam nostram in Deo Apostolus dixit absconditam. Nam qui proprio Filio non
pepercit, sed pro nobis omnibus tradidit eum 44, isto modo utique mortificavit eum; et quia
resuscitavit a mortuis, eumdem rursus vivificavit. Et quia in prophetia vox eius agnoscitur: Non
derelinques animam meam in inferno 45, eumdem deduxit ad inferos et reduxit. 46 Hac eius
paupertate ditati sumus 47. Dominus enim pauperes facit et ditat. Nam quid hoc sit ut sciamus,
quod sequitur audiamus: Humiliat et exaltat 48; utique superbos humiliat et humiles exaltat. Quod
enim alibi legitur: Deus superbis resistit, humilibus autem dat gratiam 49, hoc totus habet sermo
huius, cuius nomen interpretatur Gratia eius.

Credentes eriguntur...
4. 6. Iam vero quod adiungitur: Suscitat a terra pauperem, de nullo melius quam de illo intellego,
qui propter nos pauper factus est, cum dives esset, ut eius paupertate, sicut paulo ante dictum est,
ditaremur 50. Ipsum enim de terra suscitavit tam cito, ut caro eius non videret corruptionem. Nec
illud ab illo alienabo, quod additum est: Et de stercore erigit inopem. Inops quippe idem, qui
pauper; stercus vero, unde erectus est, rectissime intelleguntur persecutores Iudaei, in quorum
numero cum se dixisset Apostolus Ecclesiam persecutum: Quae mihi fuerunt, inquit, lucra, haec
propter Christum damna esse duxi; nec solum detrimenta, verum etiam stercora existimavi esse, ut
Christum lucri facerem 51. De terra ergo suscitatus est ille supra omnes divites pauper, et de illo
stercore erectus est supra omnes opulentos ille inops, ut sedeat cum potentibus populi, quibus ait:
Sedebitis super duodecim sedes 52. Et sedem gloriae hereditatem dans eis 53; dixerant enim
potentes illi: Ecce nos dimisimus omnia et secuti sumus te 54. Hoc votum potentissime voverant.

... gratia et fortitudine.
4. 7. Sed unde hoc eis, nisi ab illo, de quo hic continuo dictum est: Dans votum voventi 55 ? Alioquin
ex illis essent potentibus, quorum infirmatus est arcus. Dans, inquit, votum voventi. Non enim

280

