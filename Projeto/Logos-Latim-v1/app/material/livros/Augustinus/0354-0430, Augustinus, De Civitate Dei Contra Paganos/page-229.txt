peccaturos esse praescivit, quando quidem in eis et ex eis, et quid eorum culpa mereretur, et quid
sua gratia donaretur, posset ostendere, nec sub illo creatore ac dispositore perversa inordinatio
delinquentium rectum perverteret ordinem rerum?

Praescius fuit Deus de homine et diabolo.
27. Proinde peccatores, et angeli et homines, nihil agunt, quo impediantur magna opera Domini,
exquisita in omnes voluntates eius 156, quoniam qui providenter atque omnipotenter sua cuique
distribuit, non solum bonis, verum etiam malis bene uti novit. Ac per hoc propter meritum primae
malae voluntatis ita damnato atque obdurato angelo malo, ut iam bonam voluntatem ulterius non
haberet, bene utens Deus cur non permitteret, ut ab illo primus homo, qui rectus, hoc est bonae
voluntatis, creatus fuerat, temptaretur? Quando quidem sic erat institutus, ut, si de adiutorio Dei
fideret bonus homo, malum angelum vinceret; si autem creatorem atque adiutorem Deum superbe
sibi placendo desereret, vinceretur; meritum bonum habens in adiuta divinitus voluntate recta,
malum vero in deserente Deum voluntate perversa. Quia et ipsum fidere de adiutorio Dei non
quidem posset sine adiutorio Dei, nec tamen ideo ab his divinae gratiae beneficiis sibi placendo
recedere non habebat in potestate. Nam sicut in hac carne vivere sine adiumentis alimentorum in
potestate non est, non autem in ea vivere in potestate est, quod faciunt qui se ipsos necant: ita
bene vivere sine adiutorio Dei etiam in paradiso non erat in potestate; erat autem in potestate male
vivere, sed beatitudine non permansura et poena iustissima secutura. Cum igitur huius futuri casus
humani Deus non esset ignarus, cur eum non sineret invidi angeli malignitate temptari? nullo modo
quidem quod vinceretur incertus, sed nihilo minus praescius quod ab eius semine adiuto sua gratia
idem ipse diabolus fuerat sanctorum gloria maiore vincendus. Ita factum est, ut nec Deum aliquid
futurorum lateret, nec praesciendo quemquam peccare compelleret et, quid interesset inter
propriam cuiusque praesumptionem et suam tuitionem, angelicae et humanae rationali creaturae
consequenti experientia demonstraret. Quis enim audeat credere aut dicere, ut neque angelus
neque homo caderet, in Dei potestate non fuisse? Sed hoc eorum potestati maluit non auferre
atque ita, et quantum mali eorum superbia et quantum boni sua gratia valeret, ostendere.

Quae duae civitates sint.
28. Fecerunt itaque civitates duas amores duo, terrenam scilicet amor sui usque ad contemptum
Dei, caelestem vero amor Dei usque ad contemptum sui. Denique illa in se ipsa, haec in Domino
gloriatur. Illa enim quaerit ab hominibus gloriam; huic autem Deus conscientiae testis maxima est
gloria. Illa in gloria sua exaltat caput suum; haec dicit Deo suo: Gloria mea et exaltans caput
meum 157. Illi in principibus eius vel in eis quas subiugat nationibus dominandi libido dominatur; in
hac serviunt invicem in caritate et praepositi consulendo et subditi obtemperando. Illa in suis
potentibus diligit virtutem suam; haec dicit Deo suo: Diligam te, Domine, virtus mea 158. Ideoque in
illa sapientes eius secundum hominem viventes aut corporis aut animi sui bona aut utriusque
sectati sunt, aut qui potuerunt cognoscere Deum, non ut Deum honoraverunt aut gratias egerunt,
sed evanuerunt in cogitationibus suis, et obscuratum est insipiens cor eorum; dicentes se esse
sapientes, id est dominante sibi superbia in sua sapientia sese extollentes, stulti facti sunt et
immutaverunt gloriam incorruptibilis Dei in similitudinem imaginis corruptibilis hominis et volucrum
et quadrupedum et serpentium: ad huiuscemodi enim simulacra adoranda vel duces populorum vel
sectatores fuerunt: et coluerunt atque servierunt creaturae potius quam Creatori, qui est
benedictus in saecula 159. In hac autem nulla est hominis sapientia nisi pietas, qua recte colitur
verus Deus, id exspectans praemium in societate sanctorum non solum hominum, verum etiam
angelorum, ut sit Deus omnia in omnibus 160.

17

LIBER XV
BREVICULUS

1. De duobus ordinibus generationis humanae in diversos fines ab initio procurrentis.
2. De filiis carnis et filiis promissionis.
3. De sterilitate Sarrae, quam Dei gratia fecundavit.
4. De terrenae civitatis vel concertatione vel pace.

229

