sunt 74. Fuit autem antiquis patribus religiosae curae, ne ipsa propinquitas se paulatim propaginum
ordinibus dirimens longius abiret et propinquitas esse desisteret, eam nondum longe positam
rursus matrimonii vinculo colligare et quodammodo revocare fugientem. Unde iam pleno hominibus
orbe terrarum, non quidem sorores ex patre vel matre vel ex ambobus suis parentibus natas, sed
tamen amabant de suo genere ducere uxores. Verum quis dubitet honestius hoc tempore etiam
consobrinorum prohibita esse coniugia? non solum secundum ea, quae disputavimus, propter
multiplicandas affinitates, ne habeat duas necessitudines una persona, cum duae possint eas
habere et numerus propinquitatis augeri; sed etiam quia nescio quomodo inest humanae
verecundiae quiddam naturale atque laudabile, ut, cui debet causa propinquitatis reverendum
honorem, ab ea contineat, quamvis generatricem, tamen libidinem, de qua erubescere videmus et
ipsam pudicitiam coniugalem.

Generatio regeneratione opus habet.
16. 3. Copulatio igitur maris et feminae, quantum attinet ad genus mortalium, quoddam
seminarium est civitatis; sed terrena civitas generatione tantummodo, caelestis autem etiam
regeneratione opus habet, ut noxam generationis evadat. Utrum autem aliquod fuerit, vel si fuit,
quale fuerit corporale atque visibile regenerationis signum ante diluvium, sicut Abrahae circumcisio
postea est imperata 75, sacra historia tacet. Sacrificasse tamen Deo etiam illos antiquissimos
homines non tacet; quod et in duobus primis fratribus claruit 76, et Noe post diluvium, cum de arca
fuisset egressus, hostias Deo legitur immolasse 77. De qua re in praecedentibus libris iam diximus,
non ob aliud daemones arrogantes sibi divinitatem deosque se credi cupientes sibi expetere
sacrificium et gaudere huiusmodi honoribus, nisi quia verum sacrificium vero Deo deberi sciunt 78.

Quae sit duarum generationum significatio.
17. Cum ergo esset Adam utriusque generis pater, id est et cuius series ad terrenam, et cuius
series ad caelestem pertinet civitatem, occiso Abel atque in eius interfectione commendato mirabili
sacramento facti sunt duo patres singulorum generum, Cain et Seth, in quorum filiis, quos
commemorari oportebat, duarum istarum civitatum in genere mortalium evidentius indicia clarere
coeperunt. Cain quippe genuit Enoch, in cuius nomine condidit civitatem, terrenam scilicet, non
peregrinantem in hoc mundo, sed in eius temporali pace ac felicitate quiescentem. Cain autem
interpretatur possessio; unde dictum est, quando natus est, sive a patre sive a matre eius:
Acquisivi hominem per Deum 79. Enoch vero dedicatio 80; hic enim dedicatur terrena civitas, ubi
conditur, quoniam hic habet eum, quem intendit et appetit, finem. Porro ille Seth interpretatur
resurrectio 81 et Enos filius eius interpretatur homo 82; non sicut Adam. Et ipsum enim nomen homo
interpretatur; sed commune perhibetur esse in illa lingua, id est hebraea, masculo et feminae. Nam
sic de illo scriptum est: Masculum et feminam fecit illos et benedixit illos et cognominavit nomen
eorum Adam 83. Unde non ambigitur sic appellatam fuisse feminam Evam proprio nomine, ut tamen
Adam, quod interpretatur homo, nomen esset amborum. Enos autem sic interpretatur homo, ut hoc
non posse feminam nuncupari periti linguae illius asseverent, tamquam filius resurrectionis, ubi non
nubent neque uxores ducent 84. Non enim erit ibi generatio, cum illuc perduxerit regeneratio. Quare
et hoc non incassum notandum arbitror, quod in eis generationibus, quae propagantur ex illo qui
est appellatus Seth, cum genuisse filios filiasque dicantur, nulla ibi genita nominatim femina
expressa est; in his autem, quae propagantur ex Cain, in ipso fine, quousque pertendunt, novissima
femina genita nominatur. Sic enim legitur: Mathusael genuit Lamech; et sumpsit sibi Lamech duas
uxores, nomen uni Ada et nomen secundae Sella, et peperit Ada Iobel; hic erat pater habitantium in
tabernaculis pecuariorum. Et nomen fratris eius Iobal; hic fuit qui ostendit psalterium et citharam.
Sella autem peperit et ipsa Thobel; et erat malleator et aerarius aeramenti et ferri. Soror autem
Thobel Noema 85. Hoc usque porrectae sunt generationes ex Cain, quae sunt omnes ab Adam octo
annumerato ipso Adam, septem scilicet usque ad Lamech, qui duarum maritus uxorum fuit, et
octava est generatio in filiis eius, in quibus commemoratur et femina. Ubi eleganter significatum est
terrenam civitatem usque in sui finem carnales habituram generationes, quae marium
feminarumque coniunctione proveniunt. Unde et ipsae, quod praeter Evam nusquam reperitur ante
diluvium, nominibus propriis exprimuntur uxores illius hominis, qui nominatur hic novissimus pater.
Sicut autem Cain, quod interpretatur possessio, terrenae conditor civitatis, et filius eius, in cuius
nomine condita est, Enoch, quod interpretatur dedicatio, indicat istam civitatem et initium et finem
habere terrenum, ubi nihil speratur amplius, quam in hoc saeculo cerni potest: ita Seth, quod
interpretatur resurrectio, cum sit generationum seorsus commemoratarum pater, quid de filio eius
sacra haec historia dicat, intuendum est.

Enos speravit invocare nomen Domini.
242

