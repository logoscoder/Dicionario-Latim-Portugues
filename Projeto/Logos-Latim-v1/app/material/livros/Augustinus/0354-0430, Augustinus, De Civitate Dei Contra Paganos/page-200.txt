tamen si pro pietate iustitiaque pendatur, fit gloria renascentis; et cum sit mors peccati retributio,
aliquando impetrat, ut nihil retribuatur peccato.

Remittitur peccatum lavacro et martyrio.
7. Nam quicumque etiam non percepto regenerationis lavacro pro Christi confessione moriuntur,
tantum eis valet ad dimittenda peccata, quantum si abluerentur sacro fonte baptismatis. Qui enim
dixit: Si quis non renatus fuerit ex aqua et Spiritu, non intrabit in regnum caelorum 17, alia sententia
istos fecit exceptos, ubi non minus generaliter ait: Qui me confessus fuerit coram hominibus,
confitebor et ego eum coram Patre meo qui in caelis est 18; et alio loco: Qui perdiderit animam
suam propter me, inveniet eam 19. Hinc est quod scriptum est: Pretiosa in conspectu Domini mors
sanctorum eius 20. Quid enim pretiosius quam mors, per quam fit ut et delicta omnia dimittantur et
merita cumulatius augeantur? Neque enim tanti sunt meriti, qui, cum mortem differre non possent,
baptizati sunt deletisque omnibus peccatis ex hac vita emigrarunt, quanti sunt hi, qui mortem, cum
possent, ideo non distulerunt, quia maluerunt Christum confitendo finire vitam quam eum negando
ad eius baptismum pervenire. Quod utique si fecissent, etiam hoc eis in illo lavacro dimitteretur,
quod timore mortis negaverant Christum, in quo lavacro et illis facinus tam immane dimissum est,
qui occiderant Christum. Sed quando sine abundantia gratiae Spiritus illius, qui ubi vult spirat 21,
tantum Christum amare possent, ut eum in tanto vitae discrimine sub tanta spe veniae negare non
possent? Mors igitur pretiosa sanctorum, quibus cum tanta gratia est praemissa et praerogata mors
Christi, ut ad eum acquirendum suam non cunctarentur impendere, in eos usus redactum esse
monstravit, quod ad poenam peccati fuerat antea constitutum, ut inde iustitiae fructus uberior
nasceretur. Mors ergo non ideo bonum videri debet, quia in tantam utilitatem non vi sua, sed divina
opitulatione conversa est, ut, quae tunc metuenda proposita est, ne peccatum committeretur, nunc
suscipienda proponatur, ut peccatum non committatur commissumque deleatur magnaeque
victoriae debita iustitiae palma reddatur.

Bona mors si pie toleratur.
8. Si enim diligentius consideremus, etiam cum quisque pro veritate fideliter et laudabiliter moritur,
mors cavetur. Ideo quippe aliquid eius suscipitur, ne tota contingat et secunda insuper, quae
numquam finiatur, accedat. Suscipitur enim animae a corpore separatio, ne Deo ab anima separato
etiam ipsa separetur a corpore, ac sic totius hominis prima morte completa secunda excipiat
sempiterna. Quocirca mors quidem, ut dixi 22, cum eam morientes patiuntur cumque in eis ut
moriantur facit, nemini bona est, sed laudabiliter toleratur pro tenendo vel adipiscendo bono; cum
vero in ea sunt, qui iam mortui nuncupantur, non absurde dicitur et malis mala et bonis bona. In
requie sunt enim animae piorum a corpore separatae, impiorum autem poenas luunt, donec
istarum ad aeternam vitam, illarum vero ad aeternam mortem, quae secunda dicitur, corpora
revivescant.

Nemo moriens non vivit.
9. Sed id tempus, quo animae a corpore separatae aut in bonis sunt aut in malis, utrum post
mortem potius an in morte dicendum est? Si enim post mortem est, iam non ipsa mors, quae
transacta atque praeterita est, sed post eam vita praesens animae bona seu mala est. Mors autem
tunc eis mala erat, quando erat, hoc est quando eam patiebantur, cum morerentur, quoniam gravis
et molestus eius inerat sensus; quo malo bene utuntur boni. Peracta autem mors quonam modo vel
bona vel mala est, quae iam non est? Porro si adhuc diligentius attendamus, nec illa mors esse
apparebit, cuius gravem ac molestum in morientibus diximus sensum. Quamdiu enim sentiunt,
adhuc utique vivunt, et si adhuc vivunt, ante mortem quam in morte potius esse dicendi sunt; quia
illa, cum venerit, aufert omnem corporis sensum, qui ea propinquante molestus est. Ac per hoc
quomodo morientes dicamus eos, qui nondum mortui sunt, sed imminente morte iam extrema et
mortifera afflictione iactantur, explicare difficile est, etiamsi recte isti appellantur morientes, quia,
cum mors quae iam impendet advenerit, non morientes, sed mortui nuncupantur. Nullus est ergo
moriens nisi vivens, quoniam, cum in tanta est extremitate vitae, in quanta sunt quos agere
animam dicimus, profecto qui nondum anima caruit adhuc vivit. Idem ipse igitur simul et moriens
est et vivens, sed morti accedens, vita cedens; adhuc tamen in vita, quia inest anima corpori;
nondum autem in morte, quia nondum abscessit a corpore. Sed si, cum abscesserit, nec tunc in
morte, sed post mortem potius erit: quando sit in morte quis dixerit? Nam neque ullus moriens erit,
si moriens et vivens simul esse nullus potest. Quamdiu quippe anima in corpore est, non possumus
negare viventem. Aut si moriens potius dicendus est, in cuius iam corpore agitur ut moriatur, nec
simul quisquam potest esse vivens et moriens: nescio quando sit vivens.

200

