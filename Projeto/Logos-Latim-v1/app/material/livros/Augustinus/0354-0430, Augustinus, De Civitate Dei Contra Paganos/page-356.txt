anni mille decurrunt. Unde in hoc eodem libro et alibi legitur: Beati mortui, qui in Domino
moriuntur. Amodo etiam dicit Spiritus, ut requiescant a laboribus suis; nam opera eorum sequuntur
eos 82. Regnat itaque cum Christo nunc primum Ecclesia in vivis et mortuis. Propterea enim, sicut
dicit Apostolus, mortuus est Christus, ut et vivorum et mortuorum dominetur 83. Sed ideo
tantummodo martyrum animas commemoravit, quia ipsi praecipue regnant mortui, qui usque ad
mortem pro veritate certaverunt. Sed a parte totum etiam ceteros mortuos intellegimus pertinentes
ad Ecclesiam, quod est regnum Christi.

In bestiis populus infidelium significatur.
9. 3. Quod vero sequitur: Et si qui non adoraverunt bestiam nec imaginem eius, neque acceperunt
inscriptionem in fronte aut in manu sua 84, simul de vivis et mortuis debemus accipere. Quae sit
porro ista bestia, quamvis sit diligentius inquirendum, non tamen abhorret a fide recta, ut ipsa
impia civitas intellegatur et populus infidelium contrarius populo fideli et civitati Dei. Imago vero
eius simulatio eius mihi videtur, in eis videlicet hominibus, qui velut fidem profitentur et infideliter
vivunt. Fingunt enim se esse quod non sunt, vocanturque non veraci effigie, sed fallaci imagine
Christiani. Ad eamdem namque bestiam pertinent non solum aperte inimici nominis Christi et eius
gloriosissimae civitatis, sed etiam zizania, quae de regno eius, quod est Ecclesia, in fine saeculi
colligenda sunt 85. Et qui sunt qui non adorant bestiam nec imaginem eius, nisi qui faciunt quod ait
Apostolus: Ne sitis iugum ducentes cum infidelibus 86? Non adorant enim est non consentiunt, non
subiciuntur; neque accipiunt inscriptionem, notam scilicet criminis, in fronte propter professionem,
in manu propter operationem. Ab his igitur malis alieni, sive adhuc in ista mortali carne viventes
sive defuncti, regnant cum Christo iam nunc modo quodam huic tempori congruo per totum hoc
intervallum, quod numero mille significatur annorum.

Quid dicendum de duplici vita atque morte.
9. 4. Reliqui eorum, inquit, non vixerunt 87. Hora enim nunc est, cum mortui audiunt vocem Filii Dei,
et qui audierint vivent 88; reliqui ergo eorum non vivent. Quod vero subdidit: Donec finiantur mille
anni, intellegendum est, quod eo tempore non vixerunt, quo vivere debuerunt, ad vitam scilicet de
morte transeundo. Et ideo cum dies venerit, quo fiat et corporum resurrectio, non ad vitam de
monumentis procedent, sed ad iudicium; ad damnationem scilicet, quae secunda mors dicitur.
Donec finiantur enim mille anni, quicumque non vixerit, id est, toto isto tempore, quo agitur prima
resurrectio, non audierit vocem Filii Dei et ad vitam de morte transierit, profecto in secunda
resurrectione, quae carnis est, in mortem secundam cum ipsa carne transibit. Sequitur enim et
dicit: Haec resurrectio prima est. Beatus et sanctus qui habet in hac prima resurrectione partem 89,
id est, particeps eius est. Ipse est autem particeps eius, qui non solum a morte, quae in peccatis
est, revivescit, verum etiam in eo, quod revixerit, permanebit. In istis, inquit, secunda mors non
habet potestatem 90. Habet ergo in reliquis, de quibus superius ait: Reliqui eorum non vixerunt,
donec finiantur mille anni 91; quoniam toto isto temporis intervallo, quod mille annos vocat,
quantumcumque in eo quisque eorum vixit in corpore, non revixit a morte, in qua eum tenebat
impietas, ut sic revivescendo primae resurrectionis particeps fieret atque in eo potestatem secunda
mors non haberet.

Animae quoque resurgunt.
10. Sunt qui putant resurrectionem dici non posse nisi corporum ideoque istam quoque primam in
corporibus futuram esse contendunt. Quorum enim est, inquiunt, cadere, eorum est resurgere.
Cadunt autem corpora moriendo; nam et a cadendo cadavera nuncupantur. Non ergo animarum,
inquiunt, resurrectio potest esse, sed corporum. Sed quid contra Apostolum dicunt 92, qui eam
resurrectionem appellat? Nam secundum interiorem, non secundum exteriorem hominem utique
resurrexerant, quibus ait: Si resurrexistis cum Christo, quae sursum sunt sapite 93. Quem sensum
verbis aliis alibi posuit dicens: Ut, quemadmodum Christus resurrexit a mortuis per gloriam Patris,
sic et nos in novitate vitae ambulemus 94. Hinc est et illud: Surge qui dormis et exurge a mortuis, et
illuminabit te Christus 95. Quod autem dicunt non posse resurgere, nisi qui cadunt, et ideo putant
resurrectionem ad corpora, non ad animas pertinere, quia corporum est cadere: cur non audiunt:
Non recedatis ab illo, ne cadatis 96; et: Suo Domino stat aut cadit 97; et: Qui se putat stare, caveat
ne cadat 98? Puto enim quod in anima, non in corpore casus iste cavendus est. Si igitur cadentium
est resurrectio, cadunt autem et animae; profecto et animas resurgere confitendum est. Quod
autem, cum dixisset: In istis secunda mors non habet potestatem; adiunxit atque ait: Sed erunt
sacerdotes Dei et Christi et regnabunt cum eo mille annis 99; non utique de solis episcopis et
presbyteris dictum est, qui proprie iam vocantur in Ecclesia sacerdotes; sed sicut omnes christos

356

