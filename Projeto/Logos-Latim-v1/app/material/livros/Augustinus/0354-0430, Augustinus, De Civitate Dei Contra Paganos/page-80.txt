Iacentque ea semper, quae apud quosque improbantur), verum etiam summae detestationis
habebatur, tenentes quod audierant a bono magistro eodemque medico mentium: Si quis me
negaverit coram hominibus, negabo eum coram Patre meo, qui in caelis est, vel coram Angelis
Dei 48, inter maledicta et opprobria, inter gravissimas persecutiones crudelesque poenas non sunt
deterriti a praedicatione salutis humanae tanto fremitu offensionis humanae. Et quod eos divina
facientes atque dicentes divineque viventes debellatis quodam modo cordibus duris atque
introducta pace iustitiae ingens in Ecclesia Christi gloria consecuta est: non in ea tamquam in suae
virtutis fine quieverunt, sed eam quoque ipsam ad Dei gloriam referentes, cuius gratia tales erant,
isto quoque fomite eos, quibus consulebant, ad amorem illius, a quo et ipsi tales fierent,
accendebant. Namque ne propter humanam gloriam boni essent, docuerat eos Magister illorum
dicens: Cavete facere iustitiam vestram coram hominibus, ut videamini ab eis; alioquin mercedem
non habebitis apud Patrem vestrum, qui in caelis est 49. Sed rursus ne hoc perverse intellegentes
hominibus placere metuerent minusque prodessent latendo, quod boni sunt, demonstrans quo fine
innotescere deberent: Luceant, inquit, opera vestra coram hominibus, ut videant bona facta vestra
et glorificent Patrem vestrum, qui in caelis est 50. Non ergo ut videamini ab eis, id est hac
intentione, ut eos ad vos converti velitis, quia non per vos aliquid estis; sed Ut glorificent Patrem
vestrum, qui in caelis est, ad quem conversi fiant quod estis. Hos secuti sunt martyres, qui
Scaevolas et Curtios et Decios non sibi inferendo poenas, sed illatas ferendo et virtute vera,
quoniam vera pietate, et innumerabili multitudine superarunt. Sed cum illi essent in civitate
terrena, quibus propositus erat omnium pro illa officiorum finis incolumitas eius et regnum non in
caelo, sed in terra; non in vita aeterna, sed in decessione morientium et successione moriturorum:
quid aliud amarent quam gloriam, qua volebant etiam post mortem tamquam vivere in ore
laudantium?

Deus mercedem gloriam tribuit Romanorum virtuti.
15. Quibus ergo non erat daturus Deus vitam aeternam cum sanctis Angelis suis in sua civitate
caelesti, ad cuius societatem pietas vera perducit, quae non exhibet servitutem religionis, quam
Graeci vocant, nisi uni vero Deo, si neque hanc eis terrenam gloriam excellentissimi
imperii concederet: non redderetur merces bonis artibus eorum, id est virtutibus, quibus ad tantam
gloriam pervenire nitebantur. De talibus enim, qui propter hoc boni aliquid facere videntur, ut
glorificentur ab hominibus, etiam Dominus ait: Amen dico vobis, perceperunt mercedem suam 51.
Sic et isti privatas res suas pro re communi, hoc est re publica, et pro eius aerario contempserunt,
avaritiae restiterunt, consuluerunt patriae consilio libero, neque delicto secundum suas leges neque
libidini obnoxii; his omnibus artibus tamquam vera via nisi sunt ad honores, imperium, gloriam;
honorati sunt in omnibus fere gentibus, imperii sui leges imposuerunt multis gentibus, hodieque
litteris et historia gloriosi sunt paene in omnibus gentibus: non est quod de summi et veri Dei
iustitia conquerantur; perceperunt mercedem suam.

Merces sanctorum in aeterna civitate.
16. Merces autem sanctorum longe alia est etiam hic opprobria sustinentium pro veritate Dei, quae
mundi huius dilectoribus odiosa est. Illa civitas sempiterna est; ibi nullus oritur, quia nullus moritur;
ibi est vera et plena felicitas, non dea, sed donum Dei; inde fidei pignus accepimus, quamdiu
peregrinantes eius pulchritudini suspiramus; ibi non oritur sol super bonos et malos 52, sed sol
iustitiae solos protegit bonos; ibi non erit magna industria ditare publicum aerarium privatis rebus
angustis, ubi thesaurus communis est veritatis. Proinde non solum ut talis merces talibus hominibus
redderetur Romanum imperium ad humanam gloriam dilatatum est; verum etiam ut cives aeternae
illius civitatis, quamdiu hic peregrinantur, diligenter et sobrie illa intueantur exempla et videant
quanta dilectio debeatur supernae patriae propter vitam aeternam, si tantum a suis civibus terrena
dilecta est propter hominum gloriam.

Praeter gloriam unum iuris vinculum sociat victos et victores.
17. 1. Quantum enim pertinet ad hanc vitam mortalium, quae paucis diebus ducitur et finitur, quid
interest sub cuius imperio vivat homo moriturus, si illi qui imperant ad impia et iniqua non cogant?
Aut vero aliquid nocuerunt Romani gentibus, quibus subiugatis imposuerunt leges suas, nisi quia id
factum est ingenti strage bellorum? Quod si concorditer fieret, id ipsum fieret meliore successu; sed
nulla esset gloria triumphantium. Neque enim et Romani non vivebant sub legibus suis, quas
ceteris imponebant. Hoc si fieret sine Marte et Bellona, ut nec Victoria locum haberet, nemine
vincente ubi nemo pugnaverat: nonne Romanis et ceteris gentibus una esset eademque condicio?
praesertim si mox fieret, quod postea gratissime atque humanissime factum est, ut omnes ad
Romanum imperium pertinentes societatem acciperent civitatis et Romani cives essent, ac sic esset

80

