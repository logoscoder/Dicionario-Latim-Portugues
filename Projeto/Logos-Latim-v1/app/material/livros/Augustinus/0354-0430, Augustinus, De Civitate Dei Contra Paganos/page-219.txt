flemus. Habemus ergo eas ex humanae condicionis infirmitate; non autem ita Dominus Iesus, cuius
et infirmitas fuit ex potestate. Sed dum vitae huius infirmitatem gerimus, si eas omnino nullas
habeamus, tunc potius non recte vivimus. Vituperabat enim et detestabatur Apostolus quosdam,
quos etiam esse dixit sine affectione 91. Culpavit etiam illos sacer Psalmus, de quibus ait: Sustinui
qui simul contristaretur, et non fuit 92. Nam omnino non dolere, dum sumus in hoc loco miseriae,
profecto, sicut quidam etiam apud saeculi huius litteratos sensit et dixit, non sine magna mercede
contingit immanitatis in animo, stuporis in corpore 93. Quocirca illa, quae
graece dicitur
(quae si latine posset impassibilitas diceretur), si ita intellegenda est (in animo quippe, non in
corpore accipitur), ut sine his affectionibus vivatur, quae contra rationem accidunt mentemque
perturbant, bona plane et maxime optanda est, sed nec ipsa huius est vitae. Non enim
qualiumcumque hominum vox est, sed maxime piorum multumque iustorum atque sanctorum: Si
dixerimus, quia peccatum non habemus, nos ipsos seducimus et veritas in nobis non est 94. Tunc
itaque
ista erit, quando peccatum in homine nullum erit. Nunc vero satis bene vivitur, si
sine crimine; sine peccato autem qui se vivere existimat, non id agit, ut peccatum non habeat, sed
ut veniam non accipiat. Porro si
illa dicenda est, cum animum contingere omnino non
potest ullus affectus, quis hunc stuporem non omnibus vitiis iudicet esse peiorem? Potest ergo non
absurde dici perfectam beatitudinem sine stimulo timoris et sine ulla tristitia futuram; non ibi autem
futurum amorem gaudiumque quis dixerit, nisi omni modo a veritate seclusus? Si autem
illa est, ubi nec metus ullus exterret nec angit dolor, aversanda est in hac vita, si recte, hoc est
secundum Deum, vivere volumus; in illa vero beata, quae sempiterna promittitur, plane speranda
est.

Timor in caritate esse potest.
9. 5. Timor namque ille, de quo dicit apostolus Ioannes: Timor non est in caritate, sed perfecta
caritas foras mittit timorem, quia timor poenam habet; qui autem timet, non est perfectus in
caritate 95, non est eius generis timor, cuius ille, quo timebat apostolus Paulus, ne Corinthii
serpentina seducerentur astutia 96; hunc enim timorem habet caritas, immo non habet nisi caritas;
sed illius generis est timor, qui non est in caritate, de quo ipse apostolus Paulus ait: Non enim
accepistis spiritum servitutis iterum in timore 97. Timor vero ille castus permanens in saeculum
saeculi 98, si erit et in futuro saeculo (nam quo alio modo potest intellegi permanere in saeculum
saeculi?), non est timor exterrens a malo quod accidere potest, sed tenens in bono quod amitti non
potest. Ubi enim boni adepti amor immutabilis est, profecto, si dici potest, mali cavendi timor
securus est. Timoris quippe casti nomine ea voluntas significata est, qua nos necesse erit nolle
peccare, et non sollicitudine infirmitatis, ne forte peccemus, sed tranquillitate caritatis cavere
peccatum. Aut si nullius omnino generis timor esse poterit in illa certissima securitate perpetuorum
feliciumque gaudiorum, sic est dictum: Timor Domini castus permanens in saeculum saeculi 99,
quemadmodum dictum est: Patientia pauperum non peribit in aeternum 100. Neque enim aeterna
erit ipsa patientia, quae necessaria non est, nisi ubi toleranda sunt mala; sed aeternum erit, quo
per patientiam pervenitur. Ita fortasse timor castus in saeculum saeculi dictus est permanere, quia
id permanebit, quo timor ipse perducit.

Ex his affectibus duae civitates.
9. 6. Quae cum ita sint, quoniam recta vita ducenda est, qua perveniendum sit ad beatam, omnes
affectus istos vita recta rectos habet, perversa perversos. Beata vero eademque aeterna amorem
habebit et gaudium non solum rectum, verum etiam certum; timorem autem ac dolorem nullum.
Unde iam apparet utcumque, quales esse debeant in hac peregrinatione cives civitatis Dei, viventes
secundum spiritum, non secundum carnem, hoc est secundum Deum, non secundum hominem, et
quales in illa, quo tendunt, immortalitate futuri sint. Civitas porro, id est societas, impiorum non
secundum Deum, sed secundum hominem viventium et in ipso cultu falsae contemptuque verae
divinitatis doctrinas hominum daemonumve sectantium his affectibus pravis tamquam morbis et
perturbationibus quatitur. Et si quos cives habet, qui moderari talibus motibus et eos quasi
temperare videantur, sic impietate superbi et elati sunt, ut hoc ipso sint in eis maiores tumores,
quo minores dolores. Et si nonnulli tanto immaniore, quanto rariore vanitate hoc in se ipsis
adamaverint, ut nullo prorsus erigantur et excitentur, nullo flectantur atque inclinentur affectu:
humanitatem totam potius amittunt, quam veram assequuntur tranquillitatem. Non enim quia
durum aliquid, ideo rectum, aut quia stupidum est, ideo sanum.
Qui fuerunt affectus et libido post peccatum (10-28)

219

