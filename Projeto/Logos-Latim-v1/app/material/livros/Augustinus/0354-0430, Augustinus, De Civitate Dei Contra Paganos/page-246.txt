22. Hoc itaque libero voluntatis arbitrio genere humano progrediente atque crescente facta est
permixtio et iniquitate participata quaedam utriusque confusio civitatis. Quod malum a sexu
femineo causam rursus invenit; non quidem illo modo quo ab initio (non enim cuiusquam etiam
tunc fallacia seductae illae feminae persuaserunt peccatum viris); sed ab initio quae pravis moribus
fuerant in terrena civitate, id est in terrigenarum societate, amatae sunt a filiis Dei, civibus scilicet
peregrinantis in hoc saeculo alterius civitatis 113, propter pulchritudinem corporis. Quod bonum Dei
quidem donum est; sed propterea id largitur etiam malis, ne magnum bonum videatur bonis.
Deserto itaque bono magno et bonorum proprio lapsus est factus ad bonum minimum, non bonis
proprium, sed bonis malisque commune; ac sic filii Dei filiarum hominum amore sunt capti, atque ut
eis coniugibus fruerentur, in mores societatis terrigenae defluxerunt, deserta pietate, quam in
sancta societate servabant. Sic enim corporis pulchritudo, a Deo quidem factum, sed temporale
carnale infimum bonum, male amatur postposito Deo, aeterno interno sempiterno bono,
quemadmodum iustitia deserta et aurum amatur ab avaris, nullo peccato auri, sed hominis. Ita se
habet omnis creatura. Cum enim bona sit, et bene amari potest et male: bene scilicet ordine
custodito, male ordine perturbato. Quod in laude quadam cerei breviter versibus dixi:
Haec tua sunt, bona sunt, quia tu bonus ista creasti.
Nihil nostrum est in eis, nisi quod peccamus amantes
Ordine neglecto pro te, quod conditur abs te 114.
Creator autem si veraciter ametur, hoc est si ipse, non aliud pro illo quod non est ipse, ametur,
male amari non potest. Nam et amor ipse ordinate amandus est, quo bene amatur quod amandum
est, ut sit in nobis virtus qua vivitur bene. Unde mihi videtur, quod definitio brevis et vera virtutis
ordo est amoris; propter quod in sancto Cantico canticorum cantat sponsa Christi, civitas Dei:
Ordinate in me caritatem 115. Huius igitur caritatis, hoc est dilectionis et amoris, ordine perturbato
Deum filii Dei neglexerunt et filias hominum dilexerunt. Quibus duobus nominibus satis civitas
utraque discernitur. Neque enim et illi non erant filii hominum per naturam; sed aliud nomen
coeperant habere per gratiam. Nam in eadem Scriptura, ubi dicti sunt dilexisse filias hominum filii
Dei, idem dicti sunt etiam angeli Dei. Unde illos multi putant non homines fuisse, sed angelos.

Filii Dei pulchras mulieres dilexerunt.
23. 1. Quam quaestionem nos transeunter commemoratam in tertio huius operis libro reliquimus
insolutam, utrum possint angeli, cum spiritus sint, corporaliter coire cum feminis 116. Scriptum est
enim: Qui facit angelos suos spiritus, id est eos, qui natura spiritus sunt, facit esse angelos suos,
iniungendo eis officium nuntiandi. Qui enim graece dicitur
, quod nomen latina
declinatione angelus perhibetur, latina lingua nuntius interpretatur. Sed utrum eorum corpora
consequenter adiunxerit dicendo: Et ministros suos ignem ardentem 117, an quod caritate tamquam
igne spiritali fervere debeant ministri eius, ambiguum est. Apparuisse tamen hominibus angelos in
talibus corporibus, ut non solum videri, verum etiam tangi possent, eadem veracissima Scriptura
testatur. Et quoniam creberrima fama est multique se expertos vel ab eis, qui experti essent, de
quorum fide dubitandum non esset, audisse confirmant, Silvanos et Panes, quos vulgo incubos
vocant, improbos saepe exstitisse mulieribus et earum appetisse ac peregisse concubitum; et
quosdam daemones, quos Dusios Galli nuncupant, assidue hanc immunditiam et temptare et
efficere, plures talesque asseverant, ut hoc negare impudentiae videatur: non hinc aliquid audeo
definire, utrum aliqui spiritus elemento aerio corporati (nam hoc elementum etiam cum agitatur
flabello sensu corporis tactuque sentitur) possint hanc etiam pati libidinem, ut, quomodo possunt,
sentientibus feminis misceantur. Dei tamen angelos sanctos nullo modo illo tempore sic labi
potuisse crediderim; nec de his dixisse apostolum Petrum: Si enim Deus angelis peccantibus non
pepercit, sed carceribus caliginis inferi retrudens tradidit in iudicio puniendos reservari 118; sed
potius de illis, qui primum apostatantes a Deo cum zabulo suo principe ceciderunt, qui primum
hominem per invidiam serpentina fraude deiecit. Angelos autem fuisse etiam Dei homines
nuncupatos eadem Scriptura sancta locupletissima testis est. Nam et de Ioanne scriptum est: Ecce
mitto angelum meum ante faciem tuam, qui praeparabit viam tuam 119, et Malachiel propheta
propria quadam, id est proprie sibi impertita gratia dictus est angelus 120.

Potuerunt gigantes omni tempore nasci.
23. 2. Verum hoc movet quosdam, quod ex illis, qui dicti sunt angeli Dei, et ex mulieribus, quas
amaverunt, non quasi homines generis nostri, sed gigantes legimus esse natos. Quasi vero corpora
hominum modum nostrum longe excedentia, quod etiam supra commemoravi, non etiam nostris
temporibus nata sunt. Nonne ante paucos annos, cum Romanae urbis quod a Gothis factum est
appropinquaret excidium, Romae fuit femina cum suo patre et sua matre, quae corpore
quodammodo giganteo longe ceteris praemineret? Ad quam visendam mirabilis fiebat
usquequaque concursus. Et hoc erat maxime admirationi, quod ambo parentes eius nec saltem tam

246

