potentia, sed potentiore patientia praepararent. Hoc si nullis magicis artibus factum est, cur
credere dubitant eadem virtute divina per totum mundum id fieri potuisse, qua hoc factum est? Si
autem ut Ierosolymis sic ad cultum nominis Christi accenderetur tanta hominum multitudo, quae
illum in cruce vel fixerat prensum vel riserat fixum, iam maleficium illud fecerat Petrus, ex ipso
anno quaerendum est, quando trecenti sexaginta quinque completi sint. Mortuus est ergo Christus
duobus Geminis consulibus octavum kalendas aprilis. Resurrexit tertio die, sicut Apostoli suis etiam
sensibus probaverunt 237. Deinde post quadraginta dies ascendit in caelum 238; post decem dies, id
est quinquagesimo post suam resurrectionem die, misit Spiritum Sanctum 239. Tunc tria milia
hominum Apostolis eum praedicantibus crediderunt 240. Tunc itaque nominis illius cultus exorsus
est, sicut nos credimus et veritas habet, efficacia Spiritus Sancti; sicut autem finxit vanitas impia
vel putavit, magicis artibus Petri. Paulo post etiam signo mirabili facto, quando ad verbum ipsius
Petri quidam mendicus ab utero matris ita claudus, ut ab aliis portaretur et ad portam templi, ubi
stipem peteret, poneretur, in nomine Iesu Christi salvus exiluit 241, quinque hominum milia
crediderunt 242; ac deinde aliis atque aliis accessibus credentium crevit Ecclesia. Ac per hoc
colligitur etiam dies, ex quo annus ipse sumpsit initium, scilicet quando missus est Spiritus Sanctus,
id est per idus maias. Numeratis proinde consulibus trecenti sexaginta quinque anni reperiuntur
impleti per easdem idus consulatu Honorii et Eutychiani. Porro sequenti anno, consule Mallio
Theodoro, quando iam secundum illud oraculum daemonum aut figmentum hominum nulla esse
debuit religio christiana, quid per alias terrarum partes forsitan factum sit, non fuit necesse
perquirere; interim, quod scimus, in civitate notissima et eminentissima Carthagine Africae
Gaudentius et Iovius comites imperatoris Honorii quarto decimo kalendas aprilis falsorum deorum
templa everterunt et simulacra fregerunt. Ex quo usque ad hoc tempus per triginta ferme annos
quis non videat quantum creverit cultus nominis Christi, praesertim postea quam multi eorum
Christiani facti sunt, qui tamquam vera illa divinatione revocabantur a fide eamque completo
eodem numero annorum inanem ridendamque viderunt? Nos ergo, qui sumus vocamurque
Christiani, non in Petrum credimus, sed in quem credidit Petrus; Petri de Christo aedificati
sermonibus, non carminibus venenati; nec decepti maleficiis, sed beneficiis eius adiuti. Ille Petri
magister Christus in doctrina, quae ad vitam ducit aeternam, ipse est magister et noster.

Permixtarum civitatum est mortalis excursus.
54. 2. Sed aliquando iam concludamus hunc librum, hoc usque disserentes et quantum satis visum
est demonstrantes, quisnam sit duarum civitatum, caelestis atque terrenae, ab initio usque in finem
permixtarum mortalis excursus; quarum illa, quae terrena est, fecit sibi quos voluit vel undecumque
vel etiam ex hominibus falsos deos, quibus sacrificando serviret; illa autem, quae caelestis
peregrinatur in terra, falsos deos non facit, sed a vero Deo ipsa fit, cuius verum sacrificium ipsa sit.
Ambae tamen temporalibus vel bonis pariter utuntur vel malis pariter affliguntur, diversa fide,
diversa spe, diverso amore, donec ultimo iudicio separentur, et percipiat unaquaeque suum finem,
cuius nullus est finis; de quibus ambarum finibus deinceps disserendum est.

21

LIBER XIX
BREVICULUS

1. Quod in quaestione, quam de finibus bonorum et malorum philosophica disputatio ventilavit,
ducentas octoginta et octo sectas esse posse Varro perspexerit.
2. Quo modo remotis omnibus differentiis, quae non sectae, sed quaestiones sint, ad tripertitam
summi boni definitionem Varro perveniat, quarum tamen una sit eligenda.
3. De tribus sectis summum hominis bonum quaerentibus quam eligendam Varro definiat sequens
veteris Academiae Antiocho auctore sententiam.
4. De summo bono et summo malo quid Christiani sentiant contra philosophos, qui summum
bonum in se sibi esse dixerunt.
5. De sociali vita, quae, cum maxime expetenda sit, multis offensionibus saepe subvertitur.
6. De errore humanorum iudiciorum, cum veritas latet.

326

