perturbationes, etiamsi accidunt inferioribus animi partibus, in se contra rationem praevalere
permittit; quin immo eis ipsa dominatur eisque non consentiendo et potius resistendo regnum
virtutis exercet. Talem describit etiam Vergilius Aenean, ubi ait:
Mens immota manet, lacrimae volvuntur inanes 10.

Quae sit christiana erudito de moderatione et stoica de misericordia.
5. Non est nunc necesse copiose ac diligenter ostendere, quid de istis passionibus doceat Scriptura
divina, qua Christiana eruditio continetur. Deo quippe illa ipsam mentem subicit regendam et
iuvandam mentique passiones ita moderandas atque frenandas, ut in usum iustitiae convertantur.
Denique in disciplina nostra non tam quaeritur utrum pius animus irascatur, sed quare irascatur 11;
nec utrum sit tristis, sed unde sit tristis 12; nec utrum timeat, sed quid timeat 13. Irasci enim
peccanti ut corrigatur, contristari pro afflicto ut liberetur, timere periclitanti ne pereat nescio utrum
quisquam sana consideratione reprehendat. Nam et misericordiam Stoicorum est solere culpare 14;
sed quanto honestius ille Stoicus misericordia perturbaretur hominis liberandi quam timore
naufragii. Longe melius et humanius et piorum sensibus accommodatius Cicero in Caesaris laude
locutus est, ubi ait: Nulla de virtutibus tuis nec admirabilior nec gratior misericordia est 15. Quid est
autem misericordia nisi alienae miseriae quaedam in nostro corde compassio, qua utique si
possumus subvenire compellimur? Servit autem motus iste rationi, quando ita praebetur
misericordia, ut iustitia conservetur, sive cum indigenti tribuitur, sive cum ignoscitur paenitenti.
Hanc Cicero locutor egregius non dubitavit appellare virtutem, quam Stoicos inter vitia numerare
non pudet, qui tamen, ut docuit liber Epicteti, nobilissimi Stoici, ex decretis Zenonis et Chrysippi,
qui huius sectae primas habuerunt, huiusce modi passiones in animum sapientis admittunt, quem
vitiis omnibus liberum volunt. Unde fit consequens, ut haec ipsa non putent vitia, quando sapienti
sic accidunt, ut contra virtutem mentis rationemque nihil possint, et una sit eademque sententia
Peripateticorum vel etiam Platonicorum et ipsorum Stoicorum, sed, ut ait Tullius, verbi controversia
iam diu torqueat homines Graeculos contentionis cupidiores quam veritatis 16. Sed adhuc merito
quaeri potest, utrum ad vitae praesentis pertineat infirmitatem etiam in quibusque bonis officiis
huiusce modi perpeti affectus, sancti vero angeli et sine ira puniant, quos accipiunt aeterna Dei
lege puniendos, et miseris sine miseriae compassione subveniant, et periclitantibus eis, quos
diligunt, sine timore opitulentur; et tamen istarum nomina passionum consuetudine locutionis
humanae etiam in eos usurpentur propter quamdam operum similitudinem, non propter
affectionum infirmitatem, sicut ipse Deus secundum Scripturas irascitur, nec tamen ulla passione
turbatur. Hoc enim verbum vindictae usurpavit effectus, non illius turbulentus affectus.

Abest moderatio a mente daemonum.
6. Qua interim de sanctis angelis quaestione dilata videamus quem ad modum dicant Platonici
medios daemones inter deos et homines constitutos istis passionum aestibus fluctuare. Si enim
mente ab his libera eisque dominante motus huiusce modi paterentur, non eos diceret Apuleius
simili motu cordis et salo mentis per omnes cogitationum aestus fluctuare 17. Ipsa igitur mens
eorum, id est pars animi superior, qua rationales sunt, in qua virtus et sapientia, si ulla eis esset,
passionibus turbulentis inferiorum animi partium regendis moderandisque dominaretur; ipsa,
inquam, mens eorum, sicut iste Platonicus confitetur, salo perturbationum fluctuat. Subiecta est
ergo mens daemonum passionibus libidinum formidinum irarum atque huiusmodi ceteris. Quae
igitur pars in eis libera est composque sapientiae, qua placeant diis et ad bonorum morum
similitudinem hominibus consulant, cum eorum mens passionum vitiis subiugata et oppressa,
quidquid rationis naturaliter habet, ad fallendum et decipiendum tanto acrius intendat, quanto eam
magis possidet nocendi cupiditas?

Dii quoque passionibus agitantur.
7. Quod si quisquam dicit, non ex omnium, sed ex malorum daemonum numero esse, quos poetae
quorundam hominum osores et amatores deos non procul a veritate confingunt (hos enim dixit
Apuleius salo mentis per omnes cogitationum aestus fluctuare): quo modo istud intellegere
poterimus, quando, cum hoc diceret, non quorundam, id est malorum, sed omnium daemonum
medietatem propter aeria corpora inter deos et homines describebat? Hoc enim ait fingere poetas,
quod ex istorum daemonum numero deos faciunt et eis deorum nomina imponunt et quibus
voluerint hominibus ex his amicos inimicosque distribuunt ficti carminis impunita licentia, cum deos
ab his daemonum moribus et caelesti loco et beatitudinis opulentia remotos esse perhibeat. Haec
est ergo fictio poetarum deos dicere, qui dii non sunt, eosque sub deorum nominibus inter se
decertare propter homines, quos pro studio partium diligunt vel oderunt. Non procul autem a
veritate dicit hanc esse fictionem, quoniam deorum appellati vocabulis, qui dii non sunt, tales

135

