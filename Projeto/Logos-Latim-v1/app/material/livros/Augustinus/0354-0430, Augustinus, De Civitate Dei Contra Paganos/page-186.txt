nusquam tenebras videt, nisi ubi coeperit non videre. Ita etiam non ad aliquem alium sensum, sed
ad solas aures pertinet sentire silentium, quod tamen nullo modo nisi non audiendo sentitur. Sic
species intellegibiles mens quidem nostra intellegendo conspicit; sed ubi deficiunt, nesciendo
condiscit. Delicta enim quis intellegit? 8

Malum est a bono defectio.
8. Hoc scio, naturam Dei numquam, nusquam, nulla ex parte posse deficere, et ea posse deficere,
quae ex nihilo facta sunt. Quae tamen quanto magis sunt et bona faciunt (tunc enim aliquid
faciunt), causas habent efficientes; in quantum autem deficiunt et ex hoc mala faciunt (quid enim
tunc faciunt nisi vana?), causas habent deficientes. Itemque scio, in quo fit mala voluntas, id in eo
fieri, quod si nollet non fieret, et ideo non necessarios, sed voluntarios defectus iusta poena
consequitur. Deficitur enim non ad mala, sed male, id est non ad malas naturas, sed ideo male,
quia contra ordinem naturarum ab eo quod summe est ad id quod minus est. Neque enim auri
vitium est avaritia, sed hominis perverse amantis aurum iustitia derelicta, quae incomparabiliter
auro debuit anteponi; nec luxuria vitium est pulchrorum suaviumque corporum, sed animae
perversae amantis corporeas voluptates neglecta temperantia, qua rebus spiritaliter pulchrioribus
et incorruptibiliter suavioribus coaptamur; nec iactantia vitium est laudis humanae, sed animae
perverse amantis laudari ab hominibus spreto testimonio conscientiae; nec superbia vitium est
dantis potestatem vel ipsius etiam potestatis, sed animae perverse amantis potestatem suam
potentioris iustiore contempta. Ac per hoc qui perverse amat cuiuslibet naturae bonum, etiamsi
adipiscatur, ipse fit in bono malus et miser meliore privatus.

Deus in angelis bonam creavit voluntatem...
9. 1. Cum ergo malae voluntatis efficiens naturalis vel, si dici potest, essentialis nulla sit causa (ab
ipsa quippe incipit spirituum mutabilium malum, quo minuitur atque depravatur naturae bonum,
nec talem voluntatem facit nisi defectio, qua deseritur Deus, cuius defectionis etiam causa utique
deficit): si dixerimus nullam esse efficientem causam etiam voluntatis bonae, cavendum est, ne
voluntas bona bonorum angelorum non facta, sed Deo coaeterna esse credatur. Cum ergo ipsi facti
sint, quo modo illa non esse facta dicetur? Porro quia facta est, utrum cum ipsis facta est, an sine
illa fuerunt prius? Sed si cum ipsis, non dubium quod ab illo facta sit, a quo et ipsi; simulque ut facti
sunt, ei, a quo facti sunt, amore, cum quo facti sunt, adhaeserunt; eoque sunt isti ab illorum
societate discreti, quod illi in eadem bona voluntate manserunt, isti ab ea deficiendo mutati sunt,
mala scilicet voluntate hoc ipso quod a bona defecerunt; a qua non defecissent, si utique
noluissent. Si autem boni angeli fuerunt prius sine bona voluntate eamque in se ipsi Deo non
operante fecerunt: ergo meliores a se ipsis quam ab illo facti sunt? Absit. Quid enim erant sine bona
voluntate nisi mali? Aut si propterea non mali, quia nec mala voluntas eis inerat (neque enim ab ea,
quam nondum coeperant habere, defecerant), certe nondum tales, nondum tam boni quam esse
cum bona voluntate coeperunt. At si non potuerunt se ipsos facere meliores, quam eos ille fecerat,
quo nemo melius quicquam facit: profecto et bonam voluntatem, qua meliores essent, nisi operante
adiutorio Creatoris habere non possent. Et cum id egit eorum voluntas bona, ut non ad se ipsos, qui
minus erant, sed ad illum, qui summe est, converterentur eique adhaerentes magis essent eiusque
participatione sapienter beateque viverent: quid aliud ostenditur nisi voluntatem quamlibet bonam
inopem fuisse in solo desiderio remansuram, nisi ille, qui bonam naturam ex nihilo sui capacem
fecerat, ex se ipso faceret implendo meliorem, prius faciens excitando avidiorem?

... qua poterant adhaerere vel deficere.
9. 2. Nam et hoc discutiendum est, si boni angeli ipsi in se fecerunt bonam voluntatem, utrum
aliqua eam an nulla voluntate fecerunt. Si nulla, utique nec fecerunt. Si aliqua, utrum mala an
bona? Si mala, quo modo esse potuit mala voluntas bonae voluntatis effectrix? Si bona, iam ergo
habebant. Et istam quis fecerat nisi ille, qui eos cum bona voluntate, id est cum amore casto, quo
illi adhaererent, creavit, simul eis et condens naturam et largiens gratiam? Unde sine bona
voluntate, hoc est Dei amore, numquam sanctos angelos fuisse credendum est. Isti autem, qui,
cum boni creati essent, tamen mali sunt (mala propria voluntate, quam bona natura non fecit, nisi
cum a bono sponte defecit, ut mali causa non sit bonum, sed defectus a bono), aut minorem
acceperunt divini amoris gratiam quam illi, qui in eadem perstiterunt, aut si utrique boni aequaliter
creati sunt, istis mala voluntate cadentibus illi amplius adiuti ad eam beatitudinis plenitudinem,
unde se numquam casuros certissimi fierent, pervenerunt; sicut iam etiam in libro, quem sequitur
iste, tractavimus 9. Confitendum est igitur cum debita laude Creatoris non ad solos sanctos homines
pertinere, verum etiam de sanctis angelis posse dici, quod caritas Dei diffusa sit in eis per Spiritum
Sanctum, qui datus est eis 10; nec tantum hominum, sed primitus praecipueque angelorum bonum

186

