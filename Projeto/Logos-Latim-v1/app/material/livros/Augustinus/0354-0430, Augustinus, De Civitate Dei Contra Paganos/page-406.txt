8. 19. Rursus ibidem apud nos Irenaei cuiusdam collectarii filius aegritudine exstinctus est. Cumque
corpus iaceret exanime atque a lugentibus et lamentantibus exsequiae pararentur, amicorum eius
quidam inter aliorum consolantium verba suggessit, ut eiusdem martyris oleo corpus
perungueretur. Factum est, et revixit.

... et infantulus.
8. 20. Itemque apud nos vir tribunicius Eleusinus super memoriam martyrum, quae in suburbano
eius est, aegritudine exanimatum posuit infantulum filium, et post orationem, quam multis cum
lacrimis ibi fudit, viventem levavit.

Stephanus Calame celebratur...
8. 21. Quid faciam? Urget huius operis implenda promissio, ut non hic possim omnia commemorare
quae scio; et procul dubio plerique nostrorum, cum haec legent, dolebunt me praetermisisse tam
multa, quae utique mecum sciunt. Quos iam nunc, ut ignoscant, rogo, et cogitent quam prolixi
laboris sit facere, quod me hic non facere suscepti operis necessitas cogit. Si enim miracula
sanitatum, ut alia taceam, ea tantummodo velim scribere, quae per hunc martyrem, id est
gloriosissimum Stephanum, facta sunt in colonia Calamensi et in nostra, plurimi conficiendi sunt
libri, nec tamen omnia colligi poterunt, sed tantum de quibus libelli dati sunt, qui recitarentur in
populis. Id namque fieri voluimus, cum videremus antiquis similia divinarum signa virtutum etiam
nostris temporibus frequentari et ea non debere multorum notitiae deperire. Nondum est autem
biennium, ex quo apud Hipponem regium coepit esse ista memoria, et multis, quod nobis
certissimum est, non datis libellis de his, quae mirabiliter facta sunt, illi ipsi qui dati sunt ad
septuaginta ferme numerum pervenerant, quando ista conscripsi. Calamae vero, ubi et ipsa
memoria prius esse coepit et crebrius dantur, incomparabili multitudine superant.

... et Uzali quia Petronia a languore sanatur.
8. 22. Uzali etiam, quae colonia Uticae vicina est, multa praeclara per eumdem martyrem facta
cognovimus; cuius ibi memoria longe prius quam apud nos ab episcopo Evodio constituta est. Sed
libellorum dandorum ibi consuetudo non est vel potius non fuit; nam fortasse nunc esse iam coepit.
Cum enim nuper illic essemus, Petroniam, clarissimam feminam, quae ibi mirabiliter ex magno
atque diuturno, in quo medicorum adiutoria cuncta defecerant, languore sanata est, hortati sumus,
volente supradicto loci episcopo, ut libellum daret, qui recitaretur in populo, et oboedientissime
paruit. In quo posuit etiam, quod hic reticere non possum, quamvis ad ea, quae hoc opus urgent,
festinare compellar. A quodam Iudaeo dixit sibi fuisse persuasum, ut anulum capillacio vinculo
insereret, quo sub omni veste ad nuda corporis cingeretur; qui anulus haberet sub gemma lapidem
in renibus inventum bovis. Hoc alligata quasi remedio ad sancti martyris limina veniebat. Sed
profecta a Carthagine, cum in confinio fluminis Bagradae in sua possessione mansisset, surgens ut
iter perageret ante pedes suos illum iacentem anulum vidit et capillaciam zonam, qua fuerat
alligatus, mirata temptavit. Quam cum omnino suis nodis firmissimis, sicut erat, comperisset
astrictam, crepuisse atque exsiluisse anulum suspicata est; qui etiam ipse cum integerrimus fuisset
inventus, futurae salutis quodam modo pignus de tanto miraculo se accepisse praesumpsit atque
illud vinculum solvens simul cum eodem anulo proiecit in flumen. Non credant hoc, qui etiam
Dominum Iesum per integra matris virginalia enixum et ad discipulos ostiis clausis ingressum fuisse
non credunt; sed hoc certe quaerant et, si verum invenerint, illa credant. Clarissima femina est,
nobiliter nata, nobiliter nupta, Carthagini habitat; ampla civitas, ampla persona rem quaerentes
latere non sinit. Martyr certe ipse, quo impetrante illa sanata est, in filium permanentis virginis
credidit; in eum, qui ostiis clausis ad discipulos ingressus est, credidit; postremo, propter quod
omnia ista dicuntur a nobis, in eum, qui ascendit in caelum cum carne, in qua resurrexerat, credidit;
et ideo per eum tanta fiunt, quia pro ista fide animam posuit suam. Fiunt ergo etiam nunc multa
miracula eodem Deo faciente per quos vult et quemadmodum vult, qui et illa quae legimus fecit;
sed ista nec similiter innotescunt neque, ut non excedant animo, quasi glarea memoriae, crebra
lectione tunduntur. Nam et ubi diligentia est, quae nunc apud nos esse coepit, ut libelli eorum, qui
beneficia percipiunt, recitentur in populo, semel hoc audiunt qui adsunt pluresque non adsunt, ut
nec illi, qui affuerunt, post aliquot dies quod audierunt mente retineant et vix quisque reperiatur
illorum, qui ei, quem non affuisse cognoverit, indicet quod audivit.

Hippone duo iuvenes a tremore liberantur.
8. 23. Unum est apud nos factum, non maius quam illa quae dixi, sed tam clarum atque illustre
miraculum, ut nullum arbitrer esse Hipponiensium, qui hoc non vel viderit vel didicerit, nullum qui

406

