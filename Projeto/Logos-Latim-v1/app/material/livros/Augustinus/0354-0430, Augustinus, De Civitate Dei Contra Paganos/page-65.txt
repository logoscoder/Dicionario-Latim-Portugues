24. Libet autem eorum considerare rationes. Usque adeone, inquiunt, maiores nostros insipientes
fuisse credendum est, ut haec nescirent munera divina esse, non deos 50? Sed quoniam sciebant
nemini talia nisi aliquo deo largiente concedi, quorum deorum nomina non inveniebant, earum
rerum nominibus appellabant deos, quas ab eis sentiebant dari, aliqua vocabula inde flectentes,
sicut a bello Bellonam nuncupaverunt, non Bellum; sicut a cunis Cuninam, non Cunam; sicut a
segetibus Segetiam, non Segetem; <sicut> a pomis Pomonam, non Pomum; sicut a bubus
Bubonam, non Bovem: aut certe nulla vocabuli declinatione sicut res ipsae nominantur, ut Pecunia
dicta est dea, quae dat pecuniam, non omnino pecunia dea ipsa putata est; ita Virtus, quae dat
virtutem, Honor, qui honorem, Concordia, quae concordiam, Victoria, quae dat victoriam. Ita,
inquiunt, cum felicitas dea dicitur, non ipsa quae datur, sed numen illud attenditur a quo felicitas
datur.

...ipsamque felicitatem unius dei esse donum.
25. Ista nobis reddita ratione multo facilius eis, quorum cor non nimis obduruit, persuadebimus
fortasse quod volumus. Si enim iam humana infirmitas sensit non nisi ab aliquo deo dari posse
felicitatem, et hoc senserunt homines, qui tam multos colebant deos, in quibus et ipsum eorum
regem Iovem: quia nomen eius, a quo daretur felicitas, ignorabant, ideo ipsius rei nomine, quam
credebant ab illo dari, eum appellare voluerunt, satis ergo indicarunt nec ab ipso Iove dari posse
felicitatem, quem iam colebant, sed utique ab illo, quem nomine ipsius felicitatis colendum esse
censebant. Confirmo prorsus a quodam deo, quem nesciebant, eos credidisse dari felicitatem: ipse
ergo quaeratur, ipse colatur, et sufficit. Repudietur strepitus innumerabilium daemoniorum; illi non
sufficiat hic deus, cui non sufficit munus eius. Illi, inquam, non sufficiat ad colendum Deus dator
felicitatis, cui non sufficit ad accipiendum ipsa felicitas. Cui autem sufficit (non enim habet homo
quid amplius optare debeat), serviat uni Deo datori felicitatis. Non est ipse, quem nominant Iovem.
Nam si eum datorem felicitatis agnoscerent, non utique alium vel aliam, a qua daretur felicitas,
nomine ipsius Felicitatis inquirerent, neque ipsum Iovem cum tantis iniuriis colendum putarent. Iste
alienarum dicitur adulter uxorum, iste pueri pulchri impudicus amator et raptor.

Dii sibi tribui flagitant ludos scaenicos.
26. Sed Fingebat haec Homerus, ait Tullius, et humana ad deos transferebat: divina mallem ad
nos 51. Merito displicuit viro gravi divinorum criminum poeta confictor. Cur ergo ludi scaenici, ubi
haec dictitantur cantitantur actitantur, deorum honoribus exhibentur, inter res divinas a doctissimis
conscribuntur? Hic exclamet Cicero non contra figmenta poetarum, sed contra instituta maiorum,
an exclamarent et illi: Quid nos fecimus! Ipsi dii ista suis honoribus exhibenda flagitaverunt,
atrociter imperarunt, cladem nisi fieret praenuntiarunt, quia neglectum est aliquid, severissime
vindicarunt, quia id quod neglectum fuerat factum est, placatos se esse monstrarunt. Inter eorum
commemoratur virtutes et miranda facta quod dicam. Tito Latinio rustico Romano patri familias
dictum est in somnis, in senatum nuntiaret, ut ludi Romani instaurarentur, quod primo eorum die in
quodam scelerato, qui populo spectante ad supplicium duci iussus est, numinibus videlicet ex ludis
hilaritatem quaerentibus triste displicuisset imperium. Cum ergo ille qui somnio commonitus erat
postero die iussa facere non ausus esset, secunda nocte hoc idem rursus severius imperatum est:
amisit filium, quia non fecit. Tertia nocte dictum est homini, quod maior ei poena, si non faceret,
immineret. Cum etiam sic non auderet, in morbum incidit acrem et horribilem. Tum vero ex
amicorum sententia ad magistratus rem detulit atque in lectica allatus est in senatum: expositoque
somnio, recepta, continuo valetudine, pedibus suis sanus abscessit. Tanto stupefactus miraculo
senatus quadruplicata pecunia ludos censuit instaurari 52. Quis non videat, qui sanum sapit,
subditos homines malignis daemonibus, a quorum dominatione non liberat nisi gratia Dei per Iesum
Christum Dominum nostrum 53, vi compulsos esse exhibere talibus diis, quae recto consilio poterant
turpia iudicari? In illis certe ludis poetica numinum crimina frequentantur, qui ludi cogentibus
numinibus iussu senatus instaurabantur. In illis ludis corruptorem pudicitiae Iovem turpissimi
histriones cantabant, agebant, placebant. Si illud fingebatur, ille irasceretur; si autem suis
criminibus etiam fictis delectabatur, quando coleretur, nisi diabolo serviretur? Itane iste Romanum
conderet dilataret, conservaret imperium, quovis Romano, cui talia displicebant, homine abiectior?
Iste daret felicitatem, qui tam infeliciter colebatur, et nisi ita coleretur, infelicius irascebatur?

Scaevola simulacra reiciens tria esse deorum genera dicit.
27. Relatum est in litteras doctissimum pontificem Scaevolam disputasse tria genera tradita
deorum: unum a poetis, alterum a philosophis, tertium a principibus civitatis. Primum genus
nugatorium dicit esse, quod multa de diis fingantur indigna; secundum non congruere civitatibus,
quod habeat aliqua supervacua, aliqua etiam quae obsit populis nosse. De supervacuis non magna

65

