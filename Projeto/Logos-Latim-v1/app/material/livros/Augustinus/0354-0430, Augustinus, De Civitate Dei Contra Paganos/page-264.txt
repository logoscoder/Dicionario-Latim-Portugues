quando id quod dicitur longe est amplius, quam quod eo dicto significatur. Quis enim non videat,
quam sit incomparabiliter amplior harenae numerus, quam potest esse hominum omnium ab ipso
Adam usque ad terminum saeculi? Quanto ergo magis quam semen Abrahae, non solum quod
pertinet ad Israeliticam gentem, verum etiam quod est, et futurum est, secundum imitationem
fidei, toto orbe terrarum in omnibus gentibus? Quod semen, in comparatione multitudinis impiorum,
profecto in paucis est; quamvis et ipsi pauci faciant innumerabilem multitudinem suam, quae
significata est secundum hyperbolen per harenam terrae. Sane ista multitudo, quae promittitur
Abrahae, non Deo est innumerabilis, sed hominibus; Deo autem nec harena terrae. Proinde quia
non tantum gens Israelitica, sed universum semen Abrahae, ubi est et promissio non secundum
carnem, sed secundum spiritum plurium filiorum, congruentius harenae multitudini comparatur:
potest hic intellegi utriusque rei facta promissio. Sed ideo diximus, quod non evidenter appareat,
quia et illius gentis unius multitudo, quae secundum carnem nata est ex Abraham per eius nepotem
Iacob, in tantum crevit, ut paene omnes partes orbis impleverit. Et ideo potuit et ipsa secundum
hyperbolen harenae multitudini comparari, quia et haec sola innumera est homini. Terram certe
illam solam significatam, quae appellata est Chanaan, ambigit nemo. Sed quod dictum est: Tibi
dabo eam et semini tuo usque in saeculum, potest movere nonnullos, si usque in saeculum
intellegant in aeternum. Si autem saeculum hoc loco sic accipiant, quemadmodum fideliter
tenemus initium futuri saeculi a fine praesentis ordiri, nihil eos movebit; quia, etsi expulsi sunt
Israelitae de Hierosolymis, manent tamen in aliis civitatibus terrae Chanaan, et usque in finem
manebunt; et universa terra illa cum a Christianis inhabitatur, etiam ipsum semen est Abrahae.

Abraham a Melchisedech benedicitur.
22. Hoc responso promissionis accepto migravit Abraham et mansit in alio eiusdem terrae loco,
iuxta quercum Mambre, quae erat Chebron 79. Deinde ab hostibus, qui Sodomis irruerant, cum
quinque reges adversus quattuor bellum gererent et victis Sodomitis etiam Loth captus esset,
liberavit eum Abraham adductis secum in proelium trecentis decem et octo vernaculis suis et
victoriam fecit regibus Sodomorum nihilque spoliorum auferre voluit, cum rex cui vicerat obtulisset.
Sed plane tunc benedictus est a Melchisedech, qui erat sacerdos Dei excelsi 80; de quo in Epistula,
quae inscribitur ad Hebraeos, quam plures Pauli apostoli esse dicunt, quidam vero negant, multa et
magna conscripta sunt 81. Ibi quippe primum apparuit sacrificium, quod nunc a Christianis offertur
Deo toto orbe terrarum, impleturque illud, quod longe post hoc factum per prophetiam dicitur ad
Christum, qui fuerat adhuc venturus in carne: Tu es sacerdos in aeternum secundum ordinem
Melchisedech 82; non scilicet secundum ordinem Aaron, qui ordo fuerat auferendus illucescentibus
rebus, quae illis umbris praenotabantur.

Semen Abrahae est sicut stellae caeli.
23. Etiam tunc factum est verbum Domini ad Abraham in visu. Qui cum ei protectionem
mercedemque promitteret valde multam, ille de posteritate sollicitus quemdam Eliezer vernaculum
suum futurum sibi dixit heredem, continuoque illi promissus est heres, non ille vernaculus, sed qui
de ipso Abraham fuerat exiturus, rursusque semen innumerabile, non sicut harena terrae, sed
stellae caeli 83; ubi mihi magis videtur promissa posteritas caelesti felicitate sublimis. Nam quantum
ad multitudinem pertinet, quid sunt stellae caeli ad harenam terrae? nisi quis et istam
comparationem in tantum esse similem dicat, in quantum etiam stellae dinumerari non valent, quia
nec omnes eas videri posse credendum est. Nam quanto quisque acutius intuetur, tanto plures
videt. Unde et acerrime cernentibus aliquas occultas esse merito existimatur, exceptis eis
sideribus, quae in alia parte orbis a nobis remotissima oriri et occidere perhibentur. Postremo
quicumque universum stellarum numerum comprehendisse et conscripsisse iactantur, sicut Aratus
vel Eudoxus vel si qui alii sunt, eos libri huius contemnit auctoritas. Hic sane illa sententia ponitur,
cuius Apostolus meminit propter Dei gratiam commendandam: Credidit Abraham Deo, et
deputatum est illi ad iustitiam 84; ne circumcisio gloriaretur gentesque incircumcisas ad fidem
Christi nollet admitti. Hoc enim quando factum est, ut credenti Abrahae deputaretur fides ad
iustitiam, nondum fuerat circumcisus.

Quae magna fuerit ad Abraham promissio.
24. 1. In eodem visu cum loqueretur ei Deus, etiam hoc ait ad illum: Ego Deus, qui eduxi te de
regione Chaldaeorum, ut dem tibi terram hanc, ut heres sis eius. Ubi cum interrogasset Abraham
secundum quid sciret, quod heres eius erit, dixit illi Deus: Accipe mihi iuvencam trimam et capram
trimam et arietem trimum et turturem et columbam. Accepit autem illi haec omnia et divisit illa
media et posuit ea contra faciem alterum alteri; aves autem non divisit. Et descenderunt, sicut
scriptum est, aves supra corpora quae divisa erant, et consedit illis Abram. Circa solis autem

264

