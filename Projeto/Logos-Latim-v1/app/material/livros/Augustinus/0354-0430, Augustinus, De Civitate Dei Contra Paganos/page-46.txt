supervivere non potuit eique potius ipse Tarquinius supervixit, Collatini collegae videtur innocentia
vindicata, qui bonus civis hoc Tarquinio pulso passus est, quod tyrannus ipse Tarquinius? Nam et
idem Brutus consanguineus Tarquinii fuisse perhibetur 63; sed Collatinum videlicet similitudo
nominis pressit, quia etiam Tarquinius vocabatur. Mutare ergo nomen, non patriam cogeretur;
postremo in eius nomine hoc vocabulum minus esset, L. Collatinus tantummodo vocaretur. Sed
ideo non amisit quod sine ullo detrimento posset amittere, ut et honore primus consul et civitate
bonus civis carere iuberetur. Etiamne ista est gloria, Iunii Bruti detestanda iniquitas et nihilo utilis
rei publicae? Etiamne ad hanc perpetrandam
Vincit amor patriae laudumque immensa cupido?
Iam expulso utique Tarquinio tyranno consul cum Bruto creatus est maritus Lucretiae L. Tarquinius
Collatinus. Quam iuste populus mores in cive, non nomen attendit! Quam impie Brutus collegam
primae ac novae illius potestatis, quem posset, si hoc offendebatur, nomine tantum privare, et
patria privavit et honore! haec mala facta sunt, haec adversa acciderunt, quando in illa re publica
aequo et modesto iure agitatum est. Lucretius quoque, qui in locum Bruti fuerat subrogatus, morbo,
antequam idem annus terminaretur, absumptus est. Ita P. Valerius, qui successerat Collatino, et M.
Horatius, qui pro defuncto Lucretio suffectus fuerat, annum illum funereum atque tartareum, qui
consules quinque habuit 64, compleverunt, quo anno consulatus ipsius novum honorem ac
potestatem auspicata est Romana res publica.

Multa fuerunt mala reipublicae ante bella punica...
17. 1. Tunc iam deminuto paululum metu, non quia bella comquieverant, sed quia non tam gravi
pondere urgebant, finito scilicet tempore, quo aequo iure ac modesto agitatum est, secuta sunt
quae idem Sallustius breviter explicat: Dein servili imperio patres plebem exercere, de vita atque
tergo regio more consulere, agro pellere et ceteris expertibus soli in imperio agere. Quibus saevitiis
et maxime faenore oppressa plebes, cum assiduis bellis tributum et militiam simul toleraret,
armata montem Sacrum atque Aventinum insedit, tumque tribunos plebis et alia iura sibi paravit.
Discordiarum et certaminis utrimque finis fuit secundum bellum Punicum 65. Quid itaque ego tantas
moras vel scribens patiar, vel lecturis afferam? Quam misera fuerit illa res publica, tam longa
aetate per tot annos usque ad secundum bellum Punicum bellis forinsecus inquietare non
desistentibus et intus discordiis seditionibusque civilibus, a Sallustio breviter intimatum est. Proinde
victoriae illae non solida beatorum gaudia fuerunt, sed inania solacia miserorum et ad alia atque
alia sterilia mala subeunda illecebrosa incitamenta minime quietorum. Nec nobis, quia hoc dicimus,
boni Romani prudentesque suscenseant: quamquam de hac re nec petendi sint nec monendi,
quando eos minime suscensuros esse certissimum est. Neque enim gravius vel graviora dicimus
auctoribus eorum et stilo et otio multum impares; quibus tamen ediscendis et ipsi elaboraverunt et
filios suos elaborare compellunt. Qui autem suscensent, quando me ferrent, si ego dicerem, quod
Sallustius ait? Plurimae turbae, seditiones et ad postremum bella civilia orta sunt, dum pauci
potentes, quorum in gratiam plerique concesserant, sub honesto patrum aut plebis nomine
dominationes affectabant; bonique et mali cives appellati, non ob merita in rem publicam, omnibus
pariter corruptis, sed uti quisque locupletissimus et iniuria validior, quia praesentia defendebat, pro
bono ducebatur 66. Porro si illi scriptores historiae ad honestam libertatem pertinere arbitrati sunt
mala civitatis propriae non tacere, quam multis locis magno praeconio laudare compulsi sunt, cum
aliam veriorem, quo cives aeterni legendi sunt, non haberent: quid nos facere convenit, quorum
spes quanto in Deo melior et certior, tanto maior debet esse libertas, cum mala praesentia Christo
nostro imputant, ut infirmiores imperitioresque mentes alienentur ab ea civitate, in qua sola iugiter
feliciterque vivendum est? Nec in deos eorum horribiliora nos dicimus, quam eorum identidem
auctores, quos legunt et praedicant, quando quidem et ex ipsis quae diceremus accepimus, et nullo
modo dicere vel talia vel cuncta sufficimus.

...domi militiaeque.
17. 2. Ubi ergo erant illi dii, qui propter exiguam fallacemque mundi huius felicitatem colendi
existimantur, cum Romani, quibus se colendos mendacissima astutia venditabant, tantis
calamitatibus vexarentur? Ubi erant, quando Valerius consul ab exulibus et servis incensum
Capitolium cum defensaret occisus est 67 faciliusque ipse prodesse potuit aedi Iovis, quam illi turba
tot numinum cum suo maximo atque optimo rege, cuius templum liberaverat, subvenire? Ubi erant,
quando densissimis fatigata civitas seditionum malis, cum legatos Athenas missos ad leges
mutuandas paululum quieta opperiretur, gravi fame pestilentiaque vastata est 68? Ubi erant,
quando rursus populus, cum fame laboraret, praefectum annonae primum creavit, atque illa fame
invalescente Spurius Maelius, quia esurienti multitudini frumenta largitus est, regni affectati crimen
incurrit et eiusdem praefecti instantia per dictatorem L. Quintium aetate decrepitum a Quinto
Servilio magistro equitum cum maximo et periculosissimo tumultu civitatis occisus est 69? Ubi erant,
quando pestilentia maxima exorta diis inutilibus populus diu multumque fatigatus nova lectisternia,

46

