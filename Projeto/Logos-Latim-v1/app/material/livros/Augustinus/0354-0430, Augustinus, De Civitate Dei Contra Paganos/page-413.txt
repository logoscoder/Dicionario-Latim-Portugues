quam defuisse credenda est. Non enim eam ferret humanus atque infirmus aspectus, quando ille a
suis ita deberet attendi, ut posset agnosci. Quo pertinuit etiam, ut contrectantibus ostenderet
suorum vulnerum cicatrices, ut etiam cibum potumque sumeret 83, non alimentorum indigentia, sed
ea qua et hoc poterat potestate. Cum autem aliquid non videtur, quamvis adsit, a quibus alia, quae
pariter adsunt, videntur, sicut illam claritatem dicimus adfuisse non visam, a quibus alia videbantur:
Graece dicitur, quod nostri interpretes Latine dicere non valentes in libro Geneseos
"caecitatem" interpretati sunt. Hanc enim sunt passi Sodomitae, quando quaerebant ostium iusti
viri nec poterant invenire 84. Quae si fuisset caecitas, qua fit ut nihil possit videri, non ostium qua
ingrederentur, sed duces itineris a quibus inde abducerentur, inquirerent.

Maxima in martyribus dignitas erit.
19. 3. Nescio quo autem modo sic afficimur amore martyrum beatorum, ut velimus in illo regno in
eorum corporibus videre vulnerum cicatrices, quae pro Christi nomine pertulerunt; et fortasse
videbimus. Non enim deformitas in eis, sed dignitas erit, et quaedam, quamvis in corpore, non
corporis, sed virtutis pulchritudo fulgebit. Nec ideo tamen si aliqua martyribus amputata et ablata
sunt membra, sine ipsis membris erunt in resurrectione mortuorum, quibus dictum est: Capillus
capitis vestri non peribit 85. Sed si hoc decebit in illo novo saeculo, ut indicia gloriosorum vulnerum
in illa immortali carne cernantur, ubi membra, ut praeciderentur, percussa vel secta sunt, ibi
cicatrices, sed tamen eisdem membris redditis, non perditis, apparebunt. Quamvis itaque omnia
quae acciderunt corpori vitia tunc non erunt, non sunt tamen deputanda vel appellanda vitia virtutis
indicia.

Quid de Deo sentiant philosophi.
20. 1. Absit autem, ut ad resuscitanda corpora vitaeque reddenda non possit omnipotentia
Creatoris omnia revocare, quae vel bestiae vel ignis absumpsit, vel in pulverem cineremve
collapsum vel in humorem solutum vel in auras est exhalatum. Absit ut sinus ullus secretumque
naturae ita recipiat aliquid subtractum sensibus nostris, ut omnium Creatoris aut cognitionem lateat
aut effugiat potestatem. Deum certe volens, sicut poterat, definire Cicero, tantus auctor ipsorum:
Mens quaedam est, inquit, soluta et libera, secreta ab omni concretione mortali, omnia sentiens et
movens ipsaque praedita motu sempiterno 86. Hoc autem repperit in doctrinis magnorum
philosophorum. Ut igitur secundum ipsos loquar, quomodo aliquid vel latet omnia sentientem vel
irrevocabiliter fugit omnia moventem?

Quid erit de cadavere quo quis alitus fuerit.
20. 2. Unde iam etiam quaestio illa solvenda est, quae difficilior videtur ceteris, ubi quaeritur, cum
caro mortui hominis etiam alterius fit viventis caro, cui potius eorum in resurrectione reddatur. Si
enim quispiam confectus fame atque compulsus vescatur cadaveribus hominum, quod malum
aliquotiens accidisse et vetus testatur historia et nostrorum temporum infelicia experimenta
docuerunt: num quisquam veridica ratione contendet totum digestum fuisse per imos meatus, nihil
inde in eius carnem mutatum atque conversum, cum ipsa macies, quae fuit et non est, satis indicet
quae illis escis detrimenta suppleta sint? Iam itaque aliqua paulo ante praemisi, quae ad istum
quoque nodum solvendum valere debebunt. Quidquid enim carnium exhausit fames, utique in
auras est exhalatum, unde diximus omnipotentem Deum posse revocare, quod fugit. Reddetur ergo
caro illa homini, in quo esse caro humana primitus coepit. Ab illo quippe altero tamquam mutuo
sumpta deputanda est; quae sicut aes alienum ei redhibenda est, unde sumpta est. Sua vero illi,
quem fames exinanierat, ab eo, qui potest etiam exhalata revocare, reddetur. Quamvis etsi
omnibus perisset modis nec ulla eius materies in ullis naturae latebris remansisset, unde vellet,
eam repararet Omnipotens. Sed propter sententiam Veritatis, qua dictum est: Capillus capitis vestri
non peribit 87, absurdum est, ut putemus, cum capillus hominis perire non possit, tantas carnes
fame depastas atque consumptas perire potuisse.

Decus erit in corporibus sanctorum.
20. 3. Quibus omnibus pro nostro modulo consideratis atque tractatis haec summa conficitur, ut in
resurrectione carnis in aeternum eas mensuras habeat corporum magnitudo, quas habebat
perficiendae sive perfectae cuiusque indita corpori ratio iuventutis, in membrorum quoque omnium
modulis congruo decore servato. Quod decus ut servetur, si aliquid demptum fuerit indecenti alicui
granditati in parte aliqua constitutae, quod per totum spargatur, ut neque id pereat et congruentia
partium ubique teneatur: non est absurdum, ut aliquid inde etiam staturae corporis addi posse

413

