probatum, id est persuasum, Romani vulgare noluerunt, id est vile facere, si hoc et alteri facile
tribueretur. Dicit etiam aperte in invectivis: Illum, qui hanc urbem condidit, Romulum ad deos
immortales benivolentia famaque sustulimus 48, ut non vere factum, sed propter merita virtutis eius
benivole iactatum diffamatumque monstraret. In Hortensio vero dialogo cum de solis canonicis
defectionibus loqueretur: Ut easdem, inquit, tenebras efficiat, quas efficit <in> interitu Romuli, qui
obscuratione solis est factus 49. Certe hic minime timuit hominis interitum dicere, quia disputator
magis quam laudator fuit.

Flagitia et calamitates ceterorum regum pensantur.
15. 2. Ceteri autem reges populi Romani, excepto Numa Pompilio et Anco Marcio, qui morbo
interierunt 50, quam horrendos exitus habuerunt! tullus, ut dixi, Hostilius, victor et eversor Albae,
cum tota domo sua fulmine, concrematus est 51. Priscus Tarquinius per sui decessoris filios
interemptus est 52. Servius Tullius generi sui Tarquinii Superbi, qui ei successit in regnum, nefario
scelere occisus est 53. Nec Discessere adytis arisque relictis di tanto in optimum illius populi regem
parricidio perpetrato, quos dicunt, ut hoc miserae Troiae facerent eamque Graecis diruendam
exurendamque relimquerent, adulterio Paridis fuisse commotos; sed insuper interfecto a se socero
Tarquinius ipse successit. Hunc illi dii nefarium parricidam soceri interfectione regnantem, insuper
multis bellis victoriisque gloriantem et de manubiis Capitolium fabricantem 54 non abscedentes, sed
praesentes manentesque viderunt et regem suum Iovem in illo altissimo templo, hoc est in opere
parricidae, sibi praesidere atque regnare perpessi sunt. Neque enim adhuc innocens Capitolium
struxit et postea malis meritis urbe pulsus est, sed ad ipsum regnum, in quo Capitolium fabricaret,
immanissimi sceleris perpetratione pervenit. Quod vero eum Romani regno postea depulerunt ac
secluserunt moenibus civitatis, non ipsius de Lucretiae stupro, sed filii peccatum fuit illo non solum
nesciente, sed etiam absente commissum 55. Ardeam civitatem tunc oppugnabat, pro populo
Romano bellum gerebat; nescimus quid faceret, si ad eius notitiam flagitium filii deferretur; et
tamen inexplorato iudicio eius et inexperto ei populus ademit imperium et recepto exercitu, a quo
deseri iussus est, clausis deinde portis non sivit intrare redeuntem. At ille post bella gravissima,
quibus eosdem Romanos concitatis finitimis attrivit, postea quam desertus ab eis quorum fidebat
auxilio regnum recipere non evaluit, in oppido Tuscolo Romae vicino quattuordecim, ut fertur,
annos privatam vitam quietus habuit et cum uxore consenuit 56, optabiliore fortassis exitu quam
socer eius, generi sui facinore nec ignorante filia, sicut perhibetur, exstinctus 57. Nec tamen istum
Tarquinium Romani crudelem aut sceleratum, sed superbum appellaverunt, fortasse regios eius
fastus alia superbia non ferentes. Nam scelus occisi ab eo soceri optimi regis sui usque adeo
contempserunt, ut eum regem suum facerent; ubi miror, si non scelere graviore mercedem tantam
tanto sceleri reddiderunt. Nec Discessere adytis arisque relictis d√Æ. Nisi forte quispiam sic defendat
istos deos, ut dicat eos ideo mansisse Romae, quo possent magis Romanos punire suppliciis quam
beneficiis adiuvare, seducentes eos vanis victoriis et bellis gravissimis conterentes. Haec fuit
Romanorum vita sub regibus laudabili tempore illius rei publicae usque ad expulsionem Tarquinii
Superbi per ducentos ferme et quadraginta et tres annos, cum illae omnes victoriae tam multo
sanguine et tantis emptae calamitatibus vix illud imperium intra viginti ab Urbe milia dilataverint 58;
quantum spatium absit ut saltem alicuius Getulae civitatis nunc territorio comparetur.

Non fuit gloria Bruti iniquitas.
16. Huic tempori adiciamus etiam tempus illud, quo usque dicit Sallustius aequo et modesto iure
agitatum, dum metus a Tarquinio et bellum grave cum Etruria positum est 59. Quamdiu enim Etrusci
Tarquinio in regnum redire conanti opitulati sunt, gravi bello Roma concussa est. Ideo dicit aequo et
modesto iure gestam rem publicam metu premente, non persuadente iustitia. In quo brevissimo
tempore quam funestus ille annus fuit, quo primi consules creati sunt expulsa regia potestate!
Annum quippe suum non compleverunt. Nam Iunius Brutus exhonoratum eiecit Urbe collegam
Lucium Tarquinium Collatinum 60; deinde mox ipse in bello cecidit mutuis cum hoste vulneribus,
occisis a se <ipso> primitus filiis suis et uxoris suae fratribus, quod eos pro restituendo Tarquinio
coniurasse cognoverat 61. Quod factum Vergilius postea quam laudabiliter commemoravit, continuo
clementer exhorruit. Cum enim dixisset:
Natosque pater nova bella moventes
Ad poenam pulchra pro libertate vocabit,
mox deinde exclamavit et ait:
Infelix, utcumque ferent ea facta minores.
Quomodolibet, inquit, ea facta posteri ferant, id est praeferant et extollant, qui filios occidit, infelix
est. Et tamquam ad consolandum infelicem subiunxit:
Vincit amor patriae laudumque immensa cupido 62.
Nonne in hoc Bruto, qui et filios occidit et a se percusso hosti filio Tarquini mutuo percussus

45

