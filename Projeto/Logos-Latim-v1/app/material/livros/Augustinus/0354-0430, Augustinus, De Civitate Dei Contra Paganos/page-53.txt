clementer exercuit suisque adversariis vitam dignitatemque donavit, tamquam regni appetitorem
quorundam nobilium coniuratio senatorum velut pro rei publicae libertate in ipsa curia trucidavit.
Huius deinde potentiam multum moribus dispar vitiisque omnibus inquinatus atque corruptus
affectare videbatur Antonius, cui vehementer pro eadem illa velut patriae libertate Cicero
resistebat. Tunc emerserat mirabilis indolis adulescens ille alius Caesar, illius Gai Caesaris filius
adoptivus, qui, ut dixi, postea est appellatus Augustus. Huic adulescenti Caesari, ut eius potentia
contra Antonium nutriretur, Cicero favebat, sperans eum depulsa et oppressa Antonii dominatione
instauraturum rei publicae libertatem, usque adeo caecus atque improvidus futurorum, ut ille ipse
iuvenis, cuius dignitatem ac potestatem fovebat, et eundem Ciceronem occidendum Antonio
quadam quasi concordiae pactione permitteret et ipsam libertatem rei publicae, pro qua multum
ille clamaverat, dicioni propriae subiugaret.

Ante Christum etiam ex elementis mala fuerunt.
31. Deos suos accusent de tantis malis, qui Christo nostro ingrati sunt de tantis bonis. Certe
quando illa mala fiebant, calebant arae numinum Sabaeo thure sertisque recentibus halabant 102,
clarebant sacerdotia, fana renidebant, sacrificabatur ludebatur furebatur in templis, quando passim
tantus civium sanguis a civibus non modo in ceteris locis, verum etiam inter ipsa deorum altaria
fundebatur. Non elegit templum, quo confugeret Tullius, quia frustra elegerat Mucius. Hi vero qui
multo indignius insultant temporibus Christianis, aut ad loca Christo dicatissima confugerunt, aut
illuc eos ut viverent etiam ipsi barbari deduxerunt. Illud scio et hoc me cum quisquis sine studio
partium iudicat, facillime agnoscit (ut omittam cetera quae multa commemoravi et alia multo plura
quae commemorare longum putavi): si humanum genus ante bella Punica Christianam reciperet
disciplinam et consequeretur rerum tanta vastatio, quanta illis bellis Europam Africamque contrivit,
nullus talium, quales nunc patimur, nisi Christianae religioni mala illa tribuisset. Multo autem minus
eorum voces tolerarentur, quantum attinet ad Romanos, si Christianae religionis receptionem et
diffamationem vel irruptio <illa> Gallorum vel Tiberini fluminis igniumque illa depopulatio vel, quod
cuncta mala praecedit, bella illa civilia sequerentur. Mala etiam alia, quae usque adeo incredibiliter
acciderunt, ut inter prodigia numerarentur, si Christianis temporibus accidissent, quibus ea nisi
Christianis hominibus tamquam crimina obicerent? Omitto quippe illa, quae magis fuerunt mira
quam noxia, boves locutos, infantes nondum natos de uteris matrum quaedam verba clamasse,
volasse serpentes, feminas et gallinas et homines in masculinum sexum fuisse conversas et cetera
huius modi, quae in eorum libris non fabulosis, sed historicis 103, seu vera seu falsa sint, non
inferunt hominibus perniciem, sed stuporem. Sed cum pluit terra, cum pluit creta, cum pluit
lapidibus (non ut grando appellari solet hoc nomine, sed omnino lapidibus) 104, haec profecto etiam
graviter laedere potuerunt. Legimus apud eos Aetnaeis ignibus ab ipso montis vertice usque ad
litus proximum decurrentibus ita mare ferbuisse, ut rupes urerentur, ut pices navium
solverentur 105. Hoc utique non leviter noxium fuit, quamvis incredibiliter mirum. Eodem rursus
aestu ignium tanta vi favillae scripserunt oppletam esse Siciliam, ut Catinensis urbis tecta obruta et
pressa dirueret; qua calamitate permoti misericorditer eiusdem anni tributum ei relaxavere
Romani 106. Locustarum etiam in Africa multitudinem prodigii similem fuisse, cum iam esset populi
Romani provincia, litteris mandaverunt; consumptis enim fructibus foliisque lignorum ingenti atque
inaestimabili nube in mare dicunt esse deiectam; qua mortua redditaque litoribus atque hinc aere
corrupto tantam ortam pestilentiam, ut in solo regno Masinissae octingenta hominum milia perisse
referantur et multo amplius in terris litoribus proximis 107. Tunc Uticae ex triginta milibus iuniorum,
quae ibi erant, decem milia remansisse confirmant. Talis itaque vanitas, qualem ferimus eique
respondere compellimur, quid horum non Christianae religioni tribueret, si temporibus Christianis
videret? Et tamen diis suis ista non tribuunt, quorum cultum ideo requirunt, ne ista vel minora
patiantur, cum ea maiora pertulerint a quibus antea colebantur.

6 LIBER IV
BREVICULUS
1. De his, quae primo volumine disputata sunt.
2. De his, quae libro secundo et tertio continentur.
3. An latitudo imperii, quae non nisi bellis adquiritur, in bonis sive sapientium habenda sit sive
felicium.
4. Quam similia sint latrociniis regna absque iustitia.

53

