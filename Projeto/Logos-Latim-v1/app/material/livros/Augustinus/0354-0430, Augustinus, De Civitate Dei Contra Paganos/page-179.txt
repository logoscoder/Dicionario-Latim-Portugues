omnia simul, quae deinceps congruis motibus peragerent tempora; sed quia per senarium
numerum est operum significata perfectio. Numerus quippe senarius primus completur suis
partibus, id est sexta sui parte et tertia et dimidia, quae sunt unum et duo et tria, quae in summam
ducta sex fiunt. Partes autem in hac consideratione numerorum illae intellegendae sunt, quae
quotae sint dici potest; sicut dimidia, tertia, quarta et deinceps ab aliquo numero denominatae.
Neque enim exempli gratia quia in novenario numero quattuor pars aliqua eius est, ideo dici potest
quota eius sit; unum autem potest, nam nona eius est; et tria potest, nam tertia eius est.
Coniunctae vero istae duae partes eius, nona scilicet atque tertia, id est unum et tria, longe sunt a
tota summa eius, quod est novem. Itemque in denario quaternarius est aliqua pars eius; sed quota
sit dici non potest; unum autem potest; nam decima pars eius est. Habet et quintam, quod sunt
duo; habet et dimidiam, quod sunt quinque. Sed hae tres partes eius, decima et quinta et dimidia,
id est unum et duo et quinque, simul ductae non complent decem; sunt enim octo. Duodenarii vero
numeri partes in summam ductae transeunt eum; habet enim duodecimam, quod est unum; habet
sextam, quae sunt duo; habet quartam, quae sunt tria; habet tertiam, quae sunt quattuor; habet et
dimidiam, quae sunt sex; unum autem et duo et tria et quattuor et sex non duodecim, sed amplius,
id est sedecim, fiunt. Hoc breviter commemorandum putavi ad commemorandam senarii numeri
perfectionem, qui primus, ut dixi, partibus suis in summam redactis ipse perficitur; in quo perfecit
Deus opera sua. Unde ratio numeri contemnenda non est, quae in multis sanctarum Scripturarum
locis quam magni aestimanda sit elucet diligenter intuentibus. Nec frustra in laudibus Dei dictum
est: Omnia in mensura et numero et pondere disposuisti 58.

Deus requievit in perfecto septenario numero.
31. In septimo autem die, id est eodem die septiens repetito, qui numerus etiam ipse alia ratione
perfectus est, Dei requies commendatur 59, in qua primum sanctificatio sonat. Ita Deus noluit istum
diem in ullis suis operibus sanctificare, sed in requie sua, quae non habet vesperam; neque enim
ulla creatura est, ut etiam ipsa aliter in Dei Verbo, aliter in se cognita faciat aliam velut diurnam,
aliam velut vespertinam notitiam. De septenarii porro numeri perfectione dici quidem plura
possunt; sed et liber iste iam prolixus est, et vereor ne occasione comperta scientiolam nostram
leviter magis quam utiliter iactare velle videamur. Habenda est itaque ratio moderationis atque
gravitatis, ne forte, cum de numero multum loquimur, mensuram et pondus neglegere iudicemur.
Hoc itaque satis sit admonere, quod totus impar primus numerus ternarius est, totus par
quaternarius; ex quibus duobus septenarius constat. Ideo pro universo saepe ponitur, sicuti est:
Septiens cadet iustus, et resurget 60; id est: Quotiescumque ceciderit, non peribit; quod non de
iniquitatibus, sed de tribulationibus ad humilitatem perducentibus intellegi voluit; et: Septiens in die
laudabo te 61; quod alibi alio modo dictum est: Semper laus eius in ore meo 62; et multa huiusmodi
in divinis auctoritatibus reperiuntur, in quibus septenarius numerus, ut dixi, pro cuiusque rei
universitate poni solet. Propter hoc eodem saepe numero significatur Spiritus Sanctus, de quo
Dominus ait: Docebit vos omnem veritatem 63. Ibi requies Dei, qua requiescitur in Deo. In toto
quippe, id est in plena perfectione, requies; in parte autem labor. Ideo laboramus, quamdiu ex
parte scimus, sed cum venerit quod perfectum est, quod ex parte est evacuabitur 64. Hinc est quod
etiam Scripturas istas cum labore rimamur. Sancti vero angeli quorum societati et congregationi in
hac peregrinatione laboriosissima suspiramus, sicut habent permanendi aeternitatem, ita
cognoscendi facilitatem et requiescendi felicitatem. Sine difficultate quippe nos adiuvant, quoniam
spiritalibus motibus puris et liberis non laborant.

Angeli facti sunt ante omnia.
32. Ne quis autem contendat et dicat non sanctos angelos esse significatos in eo quod scriptum
est: Fiat lux, et facta est lux 65, sed quamlibet lucem tunc primum factam esse corpoream aut
opinetur aut doceat; angelos autem prius esse factos non tantum ante firmamentum, quod inter
aquas et aquas factum appellatum est caelum, sed ante illud de quo dictum est: In principio fecit
Deus caelum et terram 66; atque illud, quod dictum est: In principio, non ita dictum tamquam
primum hoc factum sit, cum ante fecerit angelos, sed quia omnia in sapientia fecit, quod est
Verbum eius et ipsum Scriptura principium nominavit (sicut ipse in evangelio Iudaeis quaerentibus
quis esset respondit se esse principium 67 ): non e contrario referam contentionem, maxime quia
hoc me delectat plurimum, quod etiam in summo exordio sancti libri Geneseos Trinitas
commendatur. Cum enim ita dicitur: In principio fecit Deus caelum et terram, ut Pater fecisse
intellegatur in Filio, sicut attestatur Psalmus, ubi legitur: Quam magnificata sunt opera tua,
Domine! omnia in sapientia fecisti 68 : convenientissime paulo post commemoratur etiam Spiritus
Sanctus. Cum enim dictum esset, qualem terram Deus primitus fecerit, vel quam molem
materiamve futurae constructionis mundi caeli et terrae nomine nuncupaverit subiciendo et
addendo: Terra autem erat invisibilis et incomposita et tenebrae erant super abyssum: mox ut

179

