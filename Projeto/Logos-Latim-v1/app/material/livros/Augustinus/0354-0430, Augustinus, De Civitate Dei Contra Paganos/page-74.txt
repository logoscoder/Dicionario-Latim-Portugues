noxias opiniones de astralibus fatis inserere humanis mentibus atque firmare, non horoscopi notati
et inspecti aliqua arte, quae nulla est.

Stoici auctores sunt fatum esse connexionem causarum.
8. Qui vero non astrorum constitutionem, sicuti est cum quidque concipitur vel nascitur vel
inchoatur, sed omnium connexionem seriemque causarum, qua fit omne quod fit, fati nomine
appellant: non multum cum eis de verbi controversia laborandum atque certandum est, quando
quidem ipsum causarum ordinem et quandam connexionem Dei summi tribuunt voluntati et
potestati, qui optime et veracissime creditur et cuncta scire antequam fiant et nihil inordinatum
relinquere; a quo sunt omnes potestates, quamvis ab illo non sint omnium voluntates. Ipsam itaque
praecipue Dei summi voluntatem, cuius potestas insuperabiliter per cuncta porrigitur, eos appellare
fatum sic probatur. Annaei Senecae sunt, nisi fallor, hi versus:
Duc, summe pater altique dominator poli,
Quocumque placuit, nulla parendi mora est.
Assum impiger: fac nolle, comitabor gemens
Malusque patiar, facere quod licuit bono.
Ducunt volentem fata, nolentem trahunt 13.
Nempe evidentissime hoc ultimo versu ea fata appellavit, quam supra dixerat summi patris
voluntatem; cui paratum se oboedire dicit, ut volens ducatur, ne nolens trahatur; quoniam scilicet
Ducunt volentem fata, nolentem trahunt.
Illi quoque versus Homerici huic sententiae suffragantur, quos Cicero in Latinum vertit:
Tales sunt hominum mentes, quali pater ipse
Iuppiter auctiferas lustravit lumine terras 14.
Nec in hac quaestione auctoritatem haberet poetica sententia; sed quoniam Stoicos dicit vim fati
asserentes istos ex Homero versus solere usurpare, non de illius poetae, sed de istorum
philosophorum opinione tractatur, cum per istos versus, quos disputationi adhibent quam de fato
habent, quid sentiant esse fatum apertissime declaratur, quoniam Iovem appellant, quem summum
deum putant, a quo connexionem dicunt pendere fatorum.

Cicero pro libera voluntate contra fatum...
9. 1. Hos Cicero ita redarguere nititur, ut non existimet aliquid se adversus eos valere, nisi auferat
divinationem. Quam sic conatur auferre, ut neget esse scientiam futurorum, eamque omnibus
viribus nullam esse omnino contendat, vel in homine vel in Deo, nullamque rerum praedictionem.
Ita et Dei praescientiam negat et omnem prophetiam luce clariorem conatur evertere vanis
argumentationibus et opponendo sibi quaedam oracula, quae facile possunt refelli; quae tamen nec
ipsa convincit. In his autem mathematicorum coniecturis refutandis eius regnat oratio, quia vere
tales sunt, ut se ipsae destruant et refellant. Multo sunt autem tolerabiliores, qui vel siderea fata
constituunt, quam iste qui tollit praescientiam futurorum. Nam et confiteri esse deum et negare
praescium futurorum apertissima insania est. Quod et ipse cum videret, etiam illud temptavit quod
scriptum est: Dixit insipiens in corde suo: non est Deus 15; sed non ex sua persona. Vidit enim quam
esset invidiosum et molestum, ideoque Cottam fecit disputantem de hac re adversus Stoicos in
libris De deorum natura et pro Lucilio Balbo, cui Stoicorum partes defendendas dedit, maluit ferre
sententiam quam pro Cotta, qui nullam divinam naturam esse contendit 16. In libris vero De
divinatione ex se ipso apertissime oppugnat praescientiam futurorum 17. Hoc autem totum facere
videtur, ne fatum esse consentiat et perdat liberam voluntatem. Putat enim concessa scientia
futurorum ita esse consequens fatum, ut negari omnino non possit. Sed quoquo modo se habeant
tortuosissimae concertationes et disputationes philosophorum, nos ut confitemur summum et
verum deum, ita voluntatem summamque potestatem ac praescientiam eius confitemur; nec
timemus ne ideo non voluntate faciamus, quod voluntate facimus, quia id nos facturos ille
praescivit, cuius praescientia falli non potest; quod Cicero timuit, ut oppugnaret praescientiam, et
Stoici, ut non omnia necessitate fieri dicerent, quamvis omnia fato fieri contenderent.

...negat et Deum futura nescire.
9. 2. Quid est ergo, quod Cicero timuit in praescientia futurorum, ut eam labefactare disputatione
detestabili niteretur? Videlicet quia, si praescita sunt omnia futura, hoc ordine venient, quo ventura
esse praescita sunt; et si hoc ordine venient, certus est ordo rerum praescienti deo; et si certus est
ordo rerum, certus est ordo causarum; non enim fieri aliquid potest, quod non aliqua efficiens causa
praecesserit; si autem certus est ordo causarum, quo fit omne quod fit, fato, inquit, fiunt omnia
quae fiunt. Quod si ita est, nihil est in nostra potestate nullumque est arbitrium voluntatis; quod si
concedimus, inquit 18, omnis humana vita subvertitur, frustra leges dantur, frustra obiurgationes

74

