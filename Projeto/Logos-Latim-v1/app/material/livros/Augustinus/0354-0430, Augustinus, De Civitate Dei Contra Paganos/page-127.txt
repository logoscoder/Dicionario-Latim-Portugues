terreno corpore, sed electo in auxilium Deo vero pia mente facillime superant. Sed multis plane
participatione verae religionis indignis tamquam captis subditisque dominantur, quorum maximae
parti mirabilibus et fallacibus signis sive factorum sive praedictorum deos se esse persuaserunt.
Quibusdam vero vitia eorum aliquanto attentius et diligentius intuentibus non potuerunt persuadere
quod dii sint, atque inter deos et homines internuntios ac beneficiorum impetratores se esse
finxerunt; si tamen non istum saltem honorem homines eis deferendum putarunt, qui illos nec deos
esse credebant, quia malos videbant, deos autem omnes bonos volebant, nec audebant tamen
omnino indignos dicere honore divino, maxime ne offenderet populos, a quibus eis cernebant
inveterata superstitione per tot sacra et templa serviri.
Quae Hermes de diis censuit ad Christi religionem conferuntur (23-27)

Hermes testis est homines finxisse deos et animasse...
23. 1. Nam diversa de illis Hermes Aegyptius, quem Trismegiston vocant, sensit et scripsit.
Apuleius enim deos quidem illos negat; sed cum dicit ita inter deos et homines quadam medietate
versari, ut hominibus apud ipsos deos necessarii videantur, cultum eorum a supernorum deorum
religione non separat. Ille autem Aegyptius alios deos esse dicit a summo Deo factos, alios ab
hominibus. Hoc qui audit, sicut a me positum est, putat dici de simulacris, quia opera sunt manuum
hominum; at ille visibilia et contrectabilia simulacra velut corpora deorum esse asserit; inesse
autem his quosdam spiritus invitatos, qui valeant aliquid sive ad nocendum sive ad desideria
nonnulla complenda eorum, a quibus eis divini honores et cultus obsequia deferuntur. Hos ergo
spiritus invisibiles per artem quandam visibilibus rebus corporalis materiae copulare, ut sint quasi
animata corpora illis spiritibus dicata et subdita simulacra, hoc esse dicit deos facere eamque
magnam et mirabilem deos faciendi accepisse homines potestatem. Huius Aegyptii verba, sicut in
nostram linguam interpretata sunt, ponam. Et quoniam de cognatione, inquit, et consortio
hominum deorumque nobis indicitur sermo, potestatem hominis, o Asclepi, vimque cognosce.
Dominus, inquit, et Pater vel quod est summum Deus ut effector est deorum caelestium, ita homo
fictor est deorum, qui in templis sunt humana proximitate contenti. Et paulo post: Ita humanitas,
inquit, semper memor naturae et originis suae in illa divinitatis imitatione perseverat, ut, sicuti
Pater ac Dominus, ut sui similes essent, deos fecit aeternos, ita humanitas deos suos ex sui vultus
similitudine figuraret 71. Hic cum Asclepius, ad quem maxime loquebatur, ei respondisset atque
dixisset: Statuas dicis, o Trismegiste? Tum ille: Statuas, inquit, o Asclepi, vides quatenus tu ipse
diffidas; statuas animatas sensu et spiritu plenas tantaque facientes et talia, statuas futurorum
praescias eaque sorte vate somniis multisque aliis rebus praedicentes, imbecillitates hominibus
facientes easque curantes, tristitiam laetitiamque pro meritis. An ignoras, o Asclepi, quod Aegyptus
imago sit caeli, aut, quod est verius, translatio aut descensio omnium quae gubernantur atque
exercentur in caelo. Ac si dicendum est verius, terra nostra mundi totius est templum. Et tamen
quoniam praescire cuncta prudentem decet, istud vos ignorare fas non est: futurum tempus est,
cum appareat Aegyptios incassum pia mente divinitatem sedula religione servasse et omnis eorum
sancta veneratio in irritum casura frustrabitur 72.

...praedicit ruinam figmentorum Aegypti.
23. 2. Deinde multis verbis Hermes hunc locum exequitur, in quo videtur hoc tempus praedicere,
quo Christiana religio, quanto est veracior atque sanctior, tanto vehementius et liberius cuncta
fallacia figmenta subvertit, ut gratia verissimi Salvatoris liberet hominem ab eis diis, quos facit
homo, et ei Deo subdat, a quo factus est homo. Sed Hermes cum ista praedicit, velut amicus
eisdem ludificationibus daemonum loquitur, nec Christianum nomen evidenter exprimit, sed
tamquam ea tollerentur atque delerentur, quorum observatione caelestis similitudo custodiretur in
Aegypto, ita haec futura deplorans luctuosa quodam modo praedicatione testatur. Erat enim de his,
de quibus dicit Apostolus, quod cognoscentes Deum non sicut Deum glorificaverunt aut gratias
egerunt, sed evanuerunt in cogitationibus suis, et obscuratum est insipiens cor eorum; dicentes
enim se esse sapientes stulti facti sunt et immutaverunt gloriam incorrupti Dei in similitudinem
imaginis corruptibilis hominis 73 et cetera, quae commemorare longum est. Multa quippe talia dicit
de uno vero Deo fabricatore mundi, qualia veritas habet; et nescio quo modo illa obscuratione
cordis ad ista delabitur, ut diis, quos confitetur ab hominibus fieri, semper velit homines subdi et
haec futuro tempore plangat auferri quasi quicquam sit infelicius homine, cui sua figmenta
dominantur; cum sit facilius, ut tamquam deos colendo, quos fecit, nec ipse sit homo, quam ut per
eius cultum dii possint esse, quos fecit homo. Citius enim fit, ut homo in honore positus pecoribus
non intellegens comparetur 74, quam ut operi Dei ad eius imaginem facto, id est ipsi homini, opus
hominis praeferatur. Quapropter merito homo deficit ab illo qui eum fecit, cum sibi praeficit ipse
quod fecit.

127

