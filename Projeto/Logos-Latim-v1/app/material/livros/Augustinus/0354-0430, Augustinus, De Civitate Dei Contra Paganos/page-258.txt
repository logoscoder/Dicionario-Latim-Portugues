9. Quod vero et antipodas esse fabulantur, id est homines a contraria parte terrae, ubi sol oritur,
quando occidit nobis, adversa pedibus nostris calcare vestigia: nulla ratione credendum est. Neque
hoc ulla historica cognitione didicisse se affirmant, sed quasi ratiocinando coniectant, eo quod intra
convexa caeli terra suspensa sit, eumdemque locum mundus habeat et infimum et medium; et ex
hoc opinantur alteram terrae partem, quae infra est, habitatione hominum carere non posse. Nec
attendunt, etiamsi figura conglobata et rutunda mundus esse credatur sive aliqua ratione
monstretur, non tamen esse consequens, ut etiam ex illa parte ab aquarum congerie nuda sit terra;
deinde etiamsi nuda sit, neque hoc statim necesse esse, ut homines habeat. Quoniam nullo modo
Scriptura ista mentitur, quae narratis praeteritis facit fidem eo, quod eius praedicta complentur,
nimisque absurdum est, ut dicatur aliquos homines ex hac in illam partem, Oceani immensitate
traiecta, navigare ac pervenire potuisse, ut etiam illic ex uno illo primo homine genus institueretur
humanum. Quapropter inter illos tunc hominum populos, qui per septuaginta duas gentes et
totidem linguas colliguntur fuisse divisi, quaeramus, si possumus invenire, illam in terris
peregrinantem civitatem Dei, quae usque ad diluvium arcamque perducta est atque in filiis Noe per
eorum benedictiones perseverasse monstratur, maxime in maximo, qui est appellatus Sem, quando
quidem Iapheth ita benedictus est, ut in eius, fratris sui, domibus habitaret.

Ex Sem et Heber generationes enumerantur.
10. 1. Tenenda est igitur series generationum ab ipso Sem, ut ipsa ostendat post diluvium
civitatem Dei, sicut eam series generationum ab illo, qui est appellatus Seth, ostendebat ante
diluvium. Propter hoc ergo Scriptura divina cum terrenam civitatem in Babylone, hoc est in
confusione, monstrasset, ad patriarcham Sem recapitulando revertitur et orditur inde generationes
usque ad Abraham, commemorato etiam numero annorum, quanto quisque ad hanc seriem
pertinentem filium genuisset quantoque vixisset. Ubi certe agnoscendum est, quod ante
promiseram, ut appareat quare sit dictum de filiis Heber: Nomen unius Phalech, quia in diebus eius
divisa est terra 44. Quid enim aliud intellegendum est terram esse divisam nisi diversitate
linguarum? Omissis igitur ceteris filiis Sem ad hanc rem non pertinentibus illi connectuntur in ordine
generationum, per quos possit ad Abraham perveniri; sicut illi connectebantur ante diluvium, per
quos perveniretur ad Noe generationibus, quae propagatae sunt ex illo Adam filio, qui est
appellatus Seth. Sic ergo incipit generationum ista contextio: Et hae generationes Sem. Sem filius
centum annorum, cum genuit Arphaxat, secundo anno post diluvium. Et vixit Sem, postquam
genuit Arphaxat, quingentos annos et genuit filios et filias et mortuus est 45. Sic exsequitur ceteros
dicens, quoto quisque anno vitae suae filium genuerit ad istum generationum ordinem pertinentem,
qui pertendit ad Abraham, et quot annos postmodum vixerit, intimans eum filios filiasque genuisse;
ut intellegamus unde potuerint populi accrescere, ne in paucis qui commemorantur hominibus
occupati pueriliter haesitemus, unde tanta spatia terrarum atque regnorum repleri potuerint de
genere Sem, maxime propter Assyriorum regnum, unde Ninus ille Orientalium domitor
usquequaque populorum ingenti prosperitate regnavit et latissimum ac fundatissimum regnum,
quod diuturno tempore duceretur, suis posteris propagavit.

Qui sint temporum articuli in generationibus.
10. 2. Sed nos, ne diutius quam opus est immoremur, non quot annos quisque in ista generationum
serie vixerit, sed quoto anno vitae suae genuerit filium, hoc ordine memorandum tantummodo
ponimus, ut et numerum annorum a transacto diluvio usque ad Abraham colligamus et praeter illa,
in quibus nos cogit necessitas immorari, breviter alia cursimque tangamus. Secundo igitur anno
post diluvium Sem genuit Arphaxat; Arphaxat autem, cum esset centum triginta quinque annorum,
genuit Cainan; qui cum esset centum triginta, genuit Sala; porro etiam ipse Sala totidem annorum
erat, quando genuit Heber; centum vero et triginta et quattuor agebat annos Heber, cum genuit
Phalech, in cuius diebus divisa est terra; ipse autem Phalech vixit centum triginta, et genuit Ragau;
et Ragau centum triginta duo, et genuit Seruch; et Seruch centum triginta, et genuit Nachor; et
Nachor septuaginta novem, et genuit Thara; Thara autem septuaginta, et genuit Abram 46; quem
postea Deus mutato vocabulo nominavit Abraham 47. Fiunt itaque anni a diluvio usque ad Abraham
mille septuaginta et duo secundum vulgatam editionem, hoc est interpretum Septuaginta. In
hebraeis autem codicibus longe pauciores annos perhibent inveniri, de quibus rationem aut nullam
aut difficillimam reddunt.

An fuerit Dei civitas a Noe ad Abraham.
10. 3. Cum ergo quaerimus in illis septuaginta duabus gentibus civitatem Dei, non possumus
affirmare illo tempore, quo erat eis labium unum, id est loquela una, tunc iam genus humanum
alienatum fuisse a cultu veri Dei, ita ut in solis istis generationibus pietas vera remaneret, quae

258

