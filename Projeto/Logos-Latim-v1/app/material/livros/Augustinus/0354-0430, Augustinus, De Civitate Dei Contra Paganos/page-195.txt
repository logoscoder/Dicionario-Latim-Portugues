Unus Deus creare potest.
24. Sed cum his nullum nobis est in his libris negotium, qui divinam mentem facere vel curare ista
non credunt. Illi autem qui Platoni suo credunt non ab illo summo Deo, qui fabricatus est mundum,
sed ab aliis minoribus 47, quos quidem ipse creaverit, permissu sive iussu eius animalia facta esse
cuncta mortalia, in quibus homo praecipuum diisque ipsis cognatum teneret locum, si superstitione
careant, qua quaerunt unde iuste videantur sacra et sacrificia facere quasi conditoribus suis, facile
carebunt etiam huius opinionis errore. Neque enim fas est ullius naturae quamlibet minimae
mortalisque creatorem nisi Deum credere ac dicere, et antequam possit intellegi. Angeli autem,
quos illi deos libentius appellant, etiamsi adhibent vel iussi vel permissi operationem suam rebus
quae gignuntur in mundo, tam non eos dicimus creatores animalium, quam nec agricolas frugum
atque arborum.

Omnia facit Deus in quantum sunt.
25. Cum enim alia sit species, quae adhibetur extrinsecus cuicumque materiae corporali, sicut
operantur homines figuli et fabri atque id genus opifices, qui etiam pingunt et effingunt formas
similes corporibus animalium; alia vero, quae intrinsecus efficientes causas habet de secreto et
occulto naturae viventis atque intellegentis arbitrio, quae non solum naturales corporum species,
verum etiam ipsas animantium animas, dum non fit, facit: supra dicta illa species artificibus
quibusque tribuatur; haec autem altera non nisi uni artifici, creatori et conditori Deo, qui mundum
ipsum et angelos sine ullo mundo et sine ullis angelis fecit. Qua enim vi divina et, ut ita dicam,
effectiva, quae fieri nescit, sed facere, accepit speciem, cum mundus fieret, rutunditas caeli et
rutunditas solis: eadem vi divina et effectiva, quae fieri nescit, sed facere, accepit speciem
rutunditas oculi et rutunditas pomi et ceterae figurae naturales, quas videmus in rebus quibusque
nascentibus non extrinsecus adhiberi, sed intima Creatoris potentia, qui dixit: Caelum et terram
ego impleo 48, et cuius sapientia est, quae attingit a fine usque ad finem fortiter et disponit omnia
suaviter 49. Proinde facti primitus angeli cuiusmodi ministerium praebuerint Creatori cetera facienti
nescio; nec tribuere illis audeo quod forte non possunt, nec debeo derogare quod possunt.
Creationem tamen conditionemque omnium naturarum, qua fit ut omnino naturae sint, eis quoque
faventibus illi Deo tribuo, cui se etiam ipsi debere quod sunt cum gratiarum actione noverunt. Non
solum igitur agricolas non dicimus fructuum quorumque creatores, cum legamus: Neque qui plantat
est aliquid neque qui rigat, sed qui incrementum dat Deus 50; sed ne ipsam quidem terram,
quamvis mater omnium fecunda videatur, quae germinibus erumpentia promovet et fixa radicibus
continet, cum itidem legamus: Deus illi dat corpus quomodo voluerit et unicuique seminum
proprium corpus 51. Ita nec feminam sui puerperii creatricem appellare debemus, sed potius illum
qui cuidam famulo suo dixit: Priusquam te formarem in utero, novi te 52. Et quamvis anima sic vel
sic affecta praegnantis valeat aliquibus velut induere qualitatibus fetum, sicut de virgis variatis fecit
Iacob, ut pecora colore varia gignerentur 53 : naturam tamen illam, quae gignitur, tam ipsa non
fecit, quam nec ipsa se fecit. Quaelibet igitur corporales vel seminales causae gignendis rebus
adhibeantur, sive operationibus angelorum aut hominum aut quorumque animalium sive marium
feminarumque mixtionibus; quaelibet etiam desideria motusve animae matris valeant aliquid
liniamentorum aut colorum aspergere teneris mollibusque conceptibus: ipsas omnino naturas, quae
sic vel sic in suo genere afficiantur, non facit nisi summus Deus, cuius occulta potentia cuncta
penetrans incontaminabili praesentia facit esse quidquid aliquo modo est, in quantumcumque est;
quia nisi faciente illo non tale vel tale esset, sed prorsus esse non posset. Quapropter si in illa
specie, quam forinsecus corporalibus opifices rebus imponunt, urbem Romam et urbem
Alexandriam non fabros et architectos, sed reges, quorum voluntate consilio imperio fabricatae
sunt, illam Romulum, illam Alexandrum habuisse dicimus conditores: quanto potius non nisi Deum
debemus conditorem dicere naturarum, qui neque ex ea materia facit aliquid, quam ipse non
fecerit, nec operarios habet, nisi quos ipse creaverit; et si potentiam suam, ut ita dicam,
fabricatoriam rebus subtrahat, ita non erunt, sicut ante quam fierent non fuerunt. Sed ante dico
aeternitate, non tempore. Quis enim alius creator est temporum, nisi qui fecit ea, quorum motibus
currerent tempora?

Quid de mundo Platonici sentiant.
26. Ita sane Plato minores et a summo Deo factos deos effectores esse voluit animalium
ceterorum, ut immortalem partem ab ipso sumerent, ipsi vero mortalem attexerent. Proinde
animarum nostrarum eos creatores noluit esse, sed corporum 54. Unde quoniam Porphyrius propter
animae purgationem dicit corpus omne fugiendum simulque cum suo Platone aliisque Platonicis
sentit eos, qui immoderate atque inhoneste vixerint, propter luendas poenas ad corpora redire
mortalia, Plato quidem etiam bestiarum, Porphyrius tantummodo ad hominum 55 : sequitur eos, ut

195

