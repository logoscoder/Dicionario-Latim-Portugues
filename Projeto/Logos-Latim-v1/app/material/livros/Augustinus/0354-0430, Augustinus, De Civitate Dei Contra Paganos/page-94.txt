molles, ipsi viderint; eosdem tamen homines infeliciter ac turpiter enervatos atque corruptos
occultare minime potuerunt. Persuadeant cui possunt se aliquid sanctum per tales agere homines,
quos inter sua sancta numerari atque versari negare non possunt. Nescimus quid agant, sed scimus
per quales agant. Novimus autem quae agantur in scaena, quo numquam vel in choro meretricum
abscisus aut mollis intravit; et tamen etiam ipsa turpes et infames agunt; neque enim ab honestis
agi debuerunt. Quae sunt ergo illa sacra, quibus agendis tales elegit sanctitas, quales nec
thymelica in se admisit obscenitas?

Quid physica ratio dicat de matre deorum et Saturno.
8. 1. At enim habent ista physiologicas quasdam, sicut aiunt, id est naturalium rationum
interpretationes. Quasi vero nos in hac disputatione physiologian quaerimus et non theologian, id
est rationem non naturae, sed Dei. Quamvis enim qui verus Deus est non opinione, sed natura Deus
sit: non tamen omnis natura deus est, quia et hominis et pecoris, et arboris et lapidis utique natura
est, quorum nihil est Deus. Si autem interpretationis huius, quando agitur de sacris Matris deum,
caput est certe quod Mater deum terra est: quid ultra quaerimus, quid cetera perscrutamur 18? Quid
evidentius suffragatur eis, qui dicunt omnes istos deos homines fuisse? Sic enim sunt terrigenae,
sic eis mater est terra. In vera autem theologia opus Dei est terra, non mater. Verum tamen quoquo
modo sacra eius interpretentur et referant ad rerum naturam: viros muliebria pati non est
secundum naturam, sed contra naturam. Hic morbus, hoc crimen, hoc dedecus habet inter illa
sacra professionem, quod in vitiosis hominum moribus vix habet inter tormenta confessionem.
Deinde si ista sacra, quae scaenicis turpitudinibus convincuntur esse foediora, hinc excusantur
atque purgantur, quod habent interpretationes suas, quibus ostendantur rerum significare naturam:
cur non etiam poetica similiter excusentur atque purgentur? Multi enim et ipsa ad eumdem modum
interpretati sunt, usque adeo ut, quod ab eis immanissimum et infandissimum dicitur, Saturnum
suos filios devorasse, ita nonnulli interpretentur, quod longinquitas temporis 19, quae Saturni
nomine significatur, quidquid gignit ipsa consumat, vel, sicut idem opinatur Varro, quod pertineat
Saturnus ad semina, quae in terram, de qua oriuntur 20, iterum recidunt. Itemque alii alio modo et
similiter cetera.

Eiusdem turpitudinis sunt theatrica et civilis.
8. 2. Et tamen theologia fabulosa dicitur et cum omnibus huiusce modi interpretationibus suis
reprehenditur abicitur improbatur, nec solum a naturali, quae philosophorum est, verum etiam ab
ista civili, de qua agimus, quae ad urbes populosque asseritur pertinere, eo quod de diis indigna
confinxerit, merito repudianda discernitur, eo nimirum consilio, ut, quoniam acutissimi homines
atque doctissimi, a quibus ista conscripta sunt, ambas improbandas intellegebant, et illam scilicet
fabulosam et istam civilem, illam vero audebant improbare hanc non audebant; illam culpandam
proposuerunt, hanc eius similem comparandam exposuerunt, - non ut haec prae illa tenenda
eligeretur, sed ut cum illa respuenda intellegeretur, atque ita sine periculo eorum, qui civilem
theologian reprehendere metuebant, utraque contempta ea, quam naturalem vocant, apud
meliores animos inveniret locum. Nam et civilis et fabulosa ambae fabulosae sunt ambaeque
civiles; ambas inveniet fabulosas, qui vanitates et obscenitates ambarum prudenter inspexerit;
ambas civiles, qui scaenicos ludos pertinentes ad fabulosam in deorum civilium festivitatibus et in
urbium divinis rebus adverterit. Quo modo igitur vitae aeternae dandae potestas cuiquam deorum
istorum tribuitur, quos sua simulacra et sacra convincunt diis fabulosis apertissime reprobatis esse
simillimos formis, aetatibus, sexu habitu, coniugiis, generationibus, ritibus, in quibus omnibus aut
homines fuisse intelleguntur et pro uniuscuiusque vita vel morte sacra eis et sollemnia constituta,
hunc errorem insinuantibus firmantibusque daemonibus, aut certe ex qualibet occasione
immundissimi spiritus fallendis humanis mentibus irrepsisse?

Absurda sunt quae de Libero dictitantur...
9. 1. Quid? Ipsa numinum officia tam viliter minutatimque concisa, propter quod eis dicunt pro
uniuscuiusque proprio munere supplicari oportere, unde non quidem omnia 21, sed multa iam
diximus, nonne scurrilitati mimicae quam divinae consonant dignitati? Si duas quisquam nutrices
adhiberet infanti, quarum una nihil nisi escam, altera nihil nisi potum daret, sicut isti ad hoc duas
adhibuerunt deas, Educam et Potinam: nempe desipere et aliquid mimo simile in sua domo agere
videretur. Liberum a liberamento appellatum volunt, quod mares in coeundo per eius beneficium
emissis seminibus liberentur; hoc idem in feminis agere Liberam, quam etiam Venerem putant,
quod et ipsam perhibeant semina emittere; et ob haec Libero eamdem virilem corporis partem in
templo poni, femineam Liberae. Ad haec addunt mulieres attributas Libero et vinum propter
libidinem concitandam. Sic Bacchanalia summa celebrabantur insania 22; ubi Varro ipse confitetur a

94

