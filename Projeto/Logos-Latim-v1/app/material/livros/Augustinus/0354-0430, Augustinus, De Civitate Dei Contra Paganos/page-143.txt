quod ait Apostolus: Etsi sunt qui dicuntur dii, sive in caelo sive in terra, sicuti sunt dii multi et
domini multi: nobis tamen unus Deus Pater, ex quo omnia et nos in ipso, et unus Dominus Iesus
Christus, per quem omnia et nos per ipsum 61.

...sed neuter sacrificio honorandus.
23. 3. Non multum ergo de nomine disceptandum est, cum res ipsa ita clareat, ut ab scrupulo
dubitationis aliena sit. Illud vero, quod nos ex eorum immortalium beatorum numero missos
Angelos esse dicimus, qui Dei voluntatem hominibus annuntiarent, illis autem non placet, quia hoc
ministerium non per illos, quos deos appellant, id est immortales et beatos, sed per daemones fieri
credunt, quos immortales tantum, non etiam beatos audent dicere, aut certe ita immortales et
beatos, ut tamen daemones bonos, non deos sublimiter collocatos et ab humana contrectatione
semotos, quamvis nominis controversia videatur, tamen ita detestabile est nomen daemonum, ut
hoc modis omnibus a sanctis Angelis nos removere debeamus. Nunc ergo ita liber iste claudatur, ut
sciamus immortales et beatos, quodlibet vocentur, qui tamen facti et creati sunt, medios non esse
ad immortalem beatitudinem perducendis mortalibus miseris, a quibus utraque differentia
separantur. Qui autem medii sunt communem habendo immortalitatem cum superioribus, miseriam
cum inferioribus, quoniam merito malitiae miseri sunt, beatitudinem, quam non habent, invidere
nobis <possunt> potius quam praebere. Unde nihil habent amici daemonum quod dignum afferant,
cur eos tamquam adiutores colere debeamus, quos potius ut deceptores vitare debemus. Quos
autem bonos et ideo non solum immortales, verum etiam beatos deorum nomine sacris et sacrificiis
propter vitam beatam post mortem adipiscendam colendos putant, qualescumque illi sint et
quolibet vocabulo digni sint, non eos velle per tale religionis obsequium nisi unum Deum coli, a quo
creati et cuius participatione beati sunt, adiuvante ipso in sequenti libro diligentius disseremus.

12

LIBER X

BREVICULUS
1. Veram beatitudinem sive angelis sive hominibus per unum Deum tribui etiam Platonicos
definisse; sed utrum hi, quos ob hoc ipsum colendos putant, uni tantum Deo, an etiam sibi
sacrificari velint, esse quaerendum.
2. De superna illuminatione quid Plotinus Platonicus senserit.
3. De vero Dei cultu, a quo Platonici, quamvis creatorem universitatis intellexerint, deviarunt
colendo angelos seu bonos seu malos honore divino.
4. Quod uni vero Deo sacrificium debeatur.
5. De sacrificiis, quae Deus non requirit, sed ad significationem eorum offerri voluit, quae requirit.
6. De vero perfectoque sacrificio.
7. Quod sanctorum angelorum ea sit in nos dilectio, ut nos non suos, sed unius veri Dei velint esse
cultores.
8. De miraculis, quae Deus ad corroborandam fidem piorum etiam per angelorum ministerium
promissis suis adhibere dignatus est.
9. De illicitis artibus erga daemonum cultum, in quibus Porphyrius Platonicus quaedam probando,
quaedam quasi improbando versatur.
10. De theurgia, quae falsam purgationem animis daemonum invocatione promittit.
11. De epistula Porphyrii ad Anebontem Aegyptium, in qua petit de diversitate daemonum se
doceri.
12. De miraculis, quae per sanctorum angelorum ministerium Deus verus operatur.

143

