condemnabunt eam; quia paenitentiam egerunt in praedicatione Ionae, et ecce plus quam Iona hic.
Regina Austri surget in iudicio cum generatione ista et condemnabit eam; quia venit a finibus
terrae audire sapientiam Salomonis, et ecce plus quam Salomon hic 19. Duas res hoc loco discimus,
et venturum esse iudicium et cum mortuorum resurrectione venturum. De Ninevitis enim et regina
Austri quando ista dicebat, de mortuis sine dubio loquebatur, quos tamen in die iudicii surrecturos
esse praedixit. Nec ideo dixit "condemnabunt", quia ipsi iudicabunt; sed quia ex ipsorum
comparatione isti merito damnabuntur.

... eorumque separatione.
5. 2. Rursus alio loco, cum de hominum bonorum et malorum nunc permixtione, postea
separatione, quae utique die iudicii futura est, loqueretur, adhibuit similitudinem de tritico seminato
et superseminatis zizaniis, eamque suis exponens discipulis: Qui seminat, inquit, bonum semen, est
Filius hominis; ager autem est mundus; bonum vero semen hi sunt filii regni; zizania autem filii sunt
nequam; inimicus autem, qui seminavit ea, est diabolus; messis vero consummatio saeculi est,
messores autem angeli sunt. Sicut ergo colliguntur zizania et igni comburuntur; sic erit in
consummatione saeculi. Mittet Filius hominis angelos suos, et colligunt de regno eius omnia
scandala et eos, qui faciunt iniquitatem, et mittunt eos in caminum ignis; ibi erit fletus et stridor
dentium. Tunc iusti fulgebunt sicut sol in regno Patris eorum. Qui habet aures, audiat 20. Hic
iudicium quidem vel diem iudicii non nominavit, sed eum multo clarius ipsis rebus expressit et in
fine saeculi futurum esse praedixit.

Electi quoque iudicabunt.
5. 3. Item discipulis suis: Amen, inquit, dico vobis, quod vos, qui secuti estis me, in regeneratione,
cum sederit Filius hominis in sede maiestatis suae, sedebitis et vos super sedes duodecim
iudicantes duodecim tribus Israel 21. Hic discimus cum suis discipulis iudicaturum Iesum. Unde et
alibi Iudaeis dixit: Si ego in Beelzebub eicio daemonia, filii vestri in quo eiciunt? Ideo ipsi iudices
erunt vestri 22. Nec quoniam super duodecim sedes sessuros esse ait, duodecim solos homines cum
illo iudicaturos putare debemus. Duodenario quippe numero universa quaedam significata est
iudicantium multitudo propter duas partes numeri septenarii, quo significatur plerumque
universitas; quae duae partes, id est, tria et quattuor, altera per alteram multiplicatae duodecim
faciunt; nam et quattuor ter et tria quater duodecim sunt, et si qua alia huius duodenarii numeri,
quae ad hoc valeat, ratio reperitur. Alioquin, quoniam in locum Iudae traditoris apostolum Matthiam
legimus ordinatum 23, apostolus Paulus, qui plus omnibus illis laboravit 24, ubi ad iudicandum sedeat
non habebit; qui profecto cum aliis sanctis ad numerum iudicum se pertinere demonstrat, cum
dicit: Nescitis quia angelos iudicabimus? 25. De ipsis quoque iudicandis in hoc numero duodenario
similis causa est. Non enim quia dictum est: Iudicantes duodecim tribus Israel, tribus Levi, quae
tertia decima est, ab eis iudicanda non erit, aut solum illum populum, non etiam gentes ceteras
iudicabunt. Quod autem ait: In regeneratione 26, procul dubio mortuorum resurrectionem nomine
voluit regenerationis intellegi. Sic enim caro nostra regenerabitur per incorruptionem,
quemadmodum est anima nostra regenerata per fidem.

Quomodo similiter dicta conferantur.
5. 4. Multa praetereo, quae de ultimo iudicio ita dici videntur, ut diligenter considerata reperiantur
ambigua vel magis ad aliud pertinentia, sive scilicet ad eum Salvatoris adventum, quo per totum
hoc tempus in Ecclesia sua venit, hoc est in membris suis, particulatim atque paulatim, quoniam
tota corpus est eius; sive ad excidium terrenae Hierusalem; quia et de illo cum loquitur, plerumque
sic loquitur, tamquam de fine saeculi atque illo die iudicii novissimo et magno loquatur; ita ut
dignosci non possit omnino, nisi ea, quae apud tres Evangelistas Matthaeum, Marcum et Lucam de
hac re similiter dicta sunt 27, inter se omnia conferantur. Quaedam quippe alter obscurius, alter
explicat planius, ut ea, quae ad unam rem pertinentia dicuntur, appareat unde dicantur. Quod
facere utcumque curavi in quadam epistula, quam rescripsi ad beatae memoriae virum Hesychium,
Salonitanae urbis episcopum, cuius epistolae titulus est: De fine saeculi 28.

Quae separatio sit in iudicio secundum Matthaeum et Ioannem.
5. 5. Proinde iam illud hic dicam, quod in Evangelio secundum Matthaeum de separatione bonorum
et malorum legitur per iudicium praesentissimum atque novissimum Christi. Cum autem venerit,
inquit, Filius hominis in maiestate sua, et omnes angeli cum eo, tunc sedebit super sedem
maiestatis suae, et congregabuntur ante eum omnes gentes, et separabit eos ab invicem, sicut

350

