itaque administrat omnia, quae creavit, ut etiam ipsa proprios exserere et agere motus sinat.
Quamvis enim nihil esse possint sine ipso, non sunt quod ipse. Agit autem multa etiam per angelos;
sed non nisi ex se ipso beatificat angelos. Ita quamvis propter aliquas causas hominibus angelos
mittat, non tamen ex angelis homines, sed ex se ipso, sicut angelos, beatificat. Ab hoc uno et vero
Deo vitam speramus aeternam.

...qui nos vocat ad vitam aeternam...
31. Habemus enim ab illo praeter huiusce modi beneficia, quae ex hac, de qua nonnulla diximus,
administratione naturae bonis malisque largitur, magnum et bonorum proprium magnae dilectionis
indicium. Quamquam enim, quod sumus, quod vivimus, quod caelum terramque conspicimus, quod
habemus mentem atque rationem, qua eum ipsum, qui haec omnia condidit, inquiramus,
nequaquam valeamus actioni sufficere gratiarum: tamen quod nos oneratos obrutosque peccatis et
a contemplatione suae lucis aversos ac tenebrarum, id est iniquitatis, dilectione caecatos non
omnino deseruit misitque nobis Verbum suum, qui est eius unicus Filius, quo pro nobis assumpta
carne nato atque passo, quanti Deus hominem penderet, nosceremus atque illo sacrificio singulari a
peccatis omnibus mundaremur eiusque Spiritu in cordibus nostris dilectione diffusa omnibus
difficultatibus superatis in aeternam requiem et contemplationis eius ineffabilem dulcedinem
veniremus, quae corda, quot linguae ad agendas ei gratias satis esse contenderint?

...quae iam in Iudaeorum populo adumbratur.
32. Hoc mysterium vitae aeternae iam inde ab exordio generis humani per quaedam signa et
sacramenta temporibus congrua, quibus oportuit, per angelos praedicatum est. Deinde populus
hebraeus in unam quandam rem publicam, quae hoc sacramentum ageret, congregatus est, ubi per
quosdam scientes, per quosdam nescientes id, quod ex adventu Christi usque nunc et deinceps
agitur, praenuntiaretur esse venturum; sparsa etiam postea eadem gente per gentes propter
testimonium Scripturarum, quibus aeterna salus in Christo futura praedicta est. Omnes enim non
solum prophetiae, quae in verbis sunt, nec tantum praecepta vitae, quae mores pietatemque
conformant atque illis litteris continentur, verum etiam sacra, sacerdotia, tabernaculum sive
templum, altaria, sacrificia, cerimoniae, dies festi et quidquid aliud ad eam servitutem pertinet,
quae Deo debetur et Graece proprie
dicitur - ea significata et praenuntiata sunt, quae
propter aeternam vitam fidelium in Christo et impleta credimus et impleri cernimus et implenda
confidimus.

Anceps Varro in reddenda ratione.
33. Per hanc ergo religionem unam et veram potuit aperiri deos gentium esse immundissimos
daemones, sub defunctarum occasionibus animarum vel creaturarum specie mundanarum deos se
putari cupientes et quasi divinis honoribus eisdemque scelestis ac turpibus rebus superba
impuritate laetantes atque ad verum Deum conversionem humanis animis invidentes. Ex quorum
immanissimo et impiissimo dominatu homo liberatur, cum credit in eum, qui praebuit ad
exsurgendum tantae humilitatis exemplum, quanta illi superbia ceciderunt. Hinc sunt non solum illi,
de quibus multa iam diximus, et alii atque alii similes ceterarum gentium atque terrarum, sed etiam
hi, de quibus nunc agimus, tamquam in senatum deorum selecti; sed plane selecti nobilitate
criminum, non dignitate virtutum. Quorum sacra Varro dum quasi ad naturales rationes referre
conatur, quaerens honestare res turpes, quo modo his quadret et consonet non potest invenire,
quoniam non sunt ipsae illorum sacrorum causae, quas putat vel potius vult putari. Nam si non
solum ipsae, verum etiam quaelibet aliae huius generis essent, quamvis nihil ad Deum verum
vitamque aeternam, quae in religione quaerenda est, pertinerent, tamen qualicumque de rerum
natura reddita ratione aliquantulum mitigarent offensionem, quam non intellecta in sacris aliqua
velut turpitudo aut absurditas fecerat; sicut in quibusdam theatrorum fabulis vel delubrorum
mysteriis facere conatus est, ubi non theatra delubrorum similitudine absolvit, sed theatrorum
potius similitudine delubra damnavit; tamen utcumque conatus est, ut sensum horribilibus rebus
offensum velut naturalium causarum reddita ratio deleniret.

Comburuntur reperti libri sacrorum Numae...
34. Sed contra invenimus, sicut ipse vir doctissimus prodidit, de Numae Pompilii libris redditas
sacrorum causas nullo modo potuisse tolerari nec dignas habitas, quae non solum lectae
innotescerent religiosis, sed saltem scriptae reconderentur in tenebris. Iam enim dicam, quod in
tertio huius operis libro me suo loco dicturum esse promiseram. Nam, sicut apud eumdem
Varronem legitur in libro De cultu deorum, Terentius quidam cum haberet ad Ianiculum fundum et

113

