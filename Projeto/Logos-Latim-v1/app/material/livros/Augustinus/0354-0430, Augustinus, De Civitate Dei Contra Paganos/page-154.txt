Angeli boni, qui non sibi, sed illi iubent ut sacrificio serviamus, cuius nos ipsi sacrificium esse
debemus?

Quae miracula conscripta sint in Iudaeorum historia...
17. Proinde lex Dei, quae in edictis data est Angelorum 106, in qua unus Deus deorum religione
sacrorum iussus est coli, alii vero quilibet prohibiti, in Arca erat posita 107, quae Arca testimonii
nuncupata est. Quo nomine satis significatur non Deum, qui per illa omnia colebatur, circumcludi
solere vel contineri loco, cum responsa eius et quaedam humanis sensibus darentur signa ex illius
Arcae loco, sed voluntatis eius hinc testimonia perhiberi; quod etiam ipsa lex erat in tabulis
conscripta lapideis et in Arca, ut dixi, posita, quam tempore peregrinationis in heremo cum
tabernaculo, quod similiter appellatum est tabernaculum testimonii 108, cum debita sacerdotes
veneratione portabant; signumque erat, quod per diem nubes apparebat, quae sicut ignis nocte
fulgebat; quae nubes cum moveretur, castra movebantur, et ubi staret, castra ponebantur 109.
Reddita sunt autem illi legi magni miraculi testimonia praeter ista, quae dixi, et praeter voces, quae
ex illius Arcae loco edebantur. Nam cum terram promissionis intrantibus eadem Arca transiret,
Iordanes fluvius ex parte superiore subsistens et ex inferiore decurrens et ipsi et populo siccum
praebuit transeundi locum 110. Deinde civitatis, quae prima hostilis occurrit more gentium deos
plurimos colens, septiens eadem Arca circumacta muri repente ceciderunt, nulla manu oppugnati,
nullo ariete percussi 111. Post haec etiam cum iam in terra promissionis essent et eadem Arca
propter eorum peccata fuisset ab hostibus capta, hi, qui ceperant, in templo eam dei sui, quem
prae ceteris colebant, honorifice collocarunt abeuntesque clauserunt, apertoque postridie
simulacrum, cui supplicabant, invenerunt collapsum deformiterque confractum. Deinde ipsi
prodigiis acti deformiusque puniti Arcam divini testimonii populo, unde ceperant, reddiderunt. Ipsa
autem redditio qualis fuit! imposuerunt eam plaustro eique iuvencas, a quibus vitulos sugentes
abstraxerant, subiunxerunt et eas quo vellent ire siverunt, etiam hic vim divinam explorare
cupientes. At illae sine duce homine atque rectore ad Hebraeos viam pertinaciter gradientes nec
revocatae mugitibus esurientium filiorum magnum sacramentum suis cultoribus reportarunt 112.
Haec atque huius modi Deo parva sunt, sed magna terrendis salubriter erudiendisque mortalibus. Si
enim philosophi praecipueque Platonici rectius ceteris sapuisse laudantur, sicut paulo ante
commemoravi 113, quod divinam providentiam haec quoque rerum infima atque terrena
administrare docuerunt numerosarum testimonio pulchritudinum, quae non solum in corporibus
animalium, verum in herbis etiam faenoque gignuntur: quanto evidentius haec attestantur
divinitati, quae ad horam praedicationis eius fiunt, ubi ea religio commendatur, quae omnibus
caelestibus, terrestribus, infernis sacrificari vetat, uni Deo tantum iubens, qui solus diligens et
dilectus beatos facit eorumque sacrificiorum tempora imperata praefiniens eaque per meliorem
sacerdotem in melius mutanda praedicens non ista se appetere, sed per haec alia potiora
significare testatur, non ut ipse his honoribus sublimetur, sed ut nos ad eum colendum eique
cohaerendum igne amoris eius accensi, quod nobis, non illi, bonum est, excitemur.

...quae veritate et religione honestantur.
18. An dicet aliquis ista falsa esse miracula nec fuisse facta, sed mendaciter scripta? Quisquis hoc
dicit, si de his rebus negat omnino ullis litteris esse credendum, potest etiam dicere nec deos ullos
curare mortalia. Non enim se aliter colendos esse persuaserunt nisi mirabilium operum effectibus,
quorum et historia gentium testis est, quarum dii se ostentare mirabiles potius quam utiles
ostendere potuerunt. Unde hoc opere nostro, cuius hunc iam decimum librum habemus in manibus,
non eos suscepimus refellendos, qui vel ullam esse vim divinam negant vel humana non curare
contendunt, sed eos, qui nostro Deo conditori sanctae et gloriosissimae civitatis deos suos
praeferunt, nescientes eum ipsum esse etiam mundi huius visibilis et mutabilis invisibilem et
incommutabilem conditorem et vitae beatae non de his, quae condidit, sed de se ipso verissimum
largitorem. Eius enim Propheta veracissimus ait: Mihi autem adhaerere Deo bonum est 114. De fine
boni namque inter philosophos quaeritur, ad quod adipiscendum omnia officia referenda sunt 115.
Nec dixit iste: Mihi autem divitiis abundare bonum est, aut insigniri purpura et sceptro vel
diademate excellere, aut, quod nonnulli etiam philosophorum dicere non erubuerunt: Mihi voluptas
corporis bonum est 116; aut quod melius velut meliores dicere visi sunt: Mihi virtus animi mei bonum
est 117; sed: Mihi, inquit, adhaerere Deo bonum est. Hoc eum docuerat, cui uni tantummodo
sacrificandum sancti quoque Angeli eius miraculorum etiam contestatione monuerunt 118. Unde et
ipse sacrificium eius factus erat, cuius igne intellegibili correptus ardebat, et in eius ineffabilem
incorporeumque complexum sancto desiderio ferebatur. Porro autem si multorum deorum cultores
(qualescumque deos suos esse arbitrentur) ab eis facta esse miracula vel civilium rerum historiae
vel libris magicis sive, quod honestius putant, theurgicis credunt: quid causae est, cur illis Litteris

154

