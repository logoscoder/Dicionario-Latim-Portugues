19. Quid sentiendum videatur de eo quod scriptum est:Divisit Deus inter lucem et tenebras.
20. De eo quod post discretionem lucis atque tenebrarum dictum est: Et vidit Deus lucem, quia
bona est.
21. De aeterna et incommutabili scientia Dei ac voluntate, qua semper illi universa quae fecit sic
placuerunt facienda, quemadmodum facta.
22. De his, quibus in universitate rerum a bono Creatore bene conditarum quaedam displicent, et
putant nonnullam malam esse naturam.
23. De errore, in quo Origenis doctrina culpatur.
24. De Trinitate divina, quae per omnia opera sua significationis suae sparsit indicia.
25. De tripertita totius philosophiae disciplina.
26. De imagine summae Trinitatis, quae secundum quemdam modum in natura etiam necdum
beatificati hominis invenitur.
27. De essentia et scientia et utriusque amore.
28. An etiam ipsum amorem, quo et esse et scire diligimus, diligere debeamus, quo magis divinae
Trinitatis imagini propinquemus.
29. De sanctorum angelorum scientia, qua Trinitatem in ipsa eius deitate noverunt, et qua operum
causas prius in operantis arte, quam in ipsis operibus artificis intuentur.
30. De senarii numeri perfectione, qui primus partium suarum quantitate completur.
31. De die septimo, in quo plenitudo et requies commendatur.
32. De opinione eorum, qui angelorum creationem anteriorem volunt esse quam mundi.
33. De duabus angelorum societatibus diversis atque disparibus, quae non incongrue intelleguntur
lucis et tenebrarum nominibus nuncupatae.
34. De eo quod quidam putant in conditione firmamenti aquarum discretarum nomine angelos
significatos, et quod quidam aquas aestimant non creatas.
LIBER UNDECIMUS
MUNDUM ET ANGELOS DEUS IN TEMPORE CREAVIT
De civitate Dei quid Scriptura dicat (1-3)

Quae sit in secunda libri parte disputatio.
1. Civitatem Dei dicimus, cuius ea Scriptura testis est, quae non fortuitis motibus animorum, sed
plane summae dispositione providentiae super omnes omnium gentium litteras, omnia sibi genera
ingeniorum humanorum divina excellens auctoritate subiecit. Ibi quippe scriptum est: Gloriosa dicta
sunt de te, civitas Dei 1; et in alio Psalmo legitur: Magnus Dominus et laudabilis nimis in civitate Dei
nostri, in monte sancto eius, dilatans exsultationes universae terrae 2; et paulo post in eodem
Psalmo: Sicut audivimus, ita et vidimus, in civitate Domini virtutum, in civitate Dei nostri; Deus
fundavit eam in aeternum 3; item in alio: Fluminis impetus laetificat civitatem Dei, sanctificavit
tabernaculum suum Altissimus; Deus in medio eius non commovebitur 4. His atque huiusmodi
testimoniis, quae omnia commemorare nimis longum est, didicimus esse quamdam civitatem Dei,
cuius cives esse concupivimus illo amore, quem nobis illius conditor inspiravit. Huic conditori
sanctae civitatis, cives terrenae civitatis deos suos praeferunt, ignorantes eum esse Deum

165

