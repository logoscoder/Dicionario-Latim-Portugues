16. De moribus ergo daemonum cum idem Platonicus loqueretur, dixit eos eisdem quibus homines
animi perturbationibus agitari, irritari iniuriis, obsequiis donisque placari, gaudere honoribus,
diversis sacrorum ritibus oblectari et in eis si quid neglectum fuerit commoveri 53. Inter cetera etiam
dicit ad eos pertinere divinationes augurum, aruspicum, vatum atque somniorum; ab his quoque
esse miracula magorum 54. Breviter autem eos definiens ait daemones esse genere animalia, animo
passiva, mente rationalia, corpore aeria, tempore aeterna; horum vero quinque tria priora illis esse
quae nobis, quartum proprium, quintum eos cum diis habere commune 55. Sed video trium
superiorum, quae nobiscum habent, duo etiam cum diis habere. Animalia quippe esse dicit et deos,
suaque cuique elementa distribuens in terrestribus animalibus nos posuit cum ceteris, quae in terra
vivunt et sentiunt, in aquatilibus pisces et alia natatilia, in aeriis daemones, in aetheriis deos. Ac per
hoc quod daemones genere sunt animalia, non solum eis cum hominibus, verum etiam cum diis
pecoribusque commune est; quod mente rationalia, cum diis et hominibus; quod tempore aeterna,
cum diis solis; quod animo passiva, cum hominibus solis; quod corpore aeria, ipsi sunt soli. Proinde
quod genere sunt animalia, non est magnum, quia hoc sunt et pecora; quod mente rationalia, non
est supra nos, quia sumus et nos; quod tempore aeterna, quid boni est, si non beata? Melior est
enim temporalis felicitas quam misera aeternitas. Quod animo passiva, quo modo supra nos est,
quando et nos hoc sumus, nec ita esset, nisi miseri essemus? Quod corpore aeria, quanti
aestimandum est, cum omni corpori praeferatur animae qualiscumque natura, et ideo religionis
cultus, qui debetur ex animo, nequaquam debeatur ei rei, quae inferior est animo? Porro si inter illa,
quae daemonum esse dicit, annumeraret virtutem, sapientiam, felicitatem et haec eos diceret
habere cum diis aeterna atque communia, profecto aliquid diceret exoptandum magnique
pendendum; nec sic eos tamen propter haec tamquam Deum colere deberemus, sed potius ipsum,
a quo haec illos accepisse nossemus. Quanto minus nunc honore divino aeria digna sunt animalia,
ad hoc rationalia ut misera esse possint, ad hoc passiva ut misera sint, ad hoc aeterna ut miseriam
finire non possint!

Daemones passionibus agitantur...
17. 1. Quapropter, ut omittam cetera et hoc solum pertractem, quod nobiscum daemones dixit
habere commune, id est animi passiones, si omnia quattuor elementa suis animalibus plena sunt,
immortalibus ignis et aer, mortalibus aqua et terra, quaero cur animi daemonum passionum
turbelis et tempestatibus agitentur. Perturbatio est enim, quae Graece
dicitur; unde illa
voluit vocare animo passiva, quia verbum de verbo
"passio" diceretur motus animi contra
rationem 56. Cur ergo sunt ista in animis daemonum, quae in pecoribus non sunt? Quoniam si quid
in pecore simile apparet, non est perturbatio, quia non est contra rationem, qua pecora carent. In
hominibus autem ut sint istae perturbationes, facit hoc stultitia vel miseria; nondum enim sumus in
illa perfectione sapientiae beati, quae nobis ab hac mortalitate liberatis in fine promittitur. Deos
vero ideo dicunt istas perturbationes non perpeti, quia non solum aeterni, verum etiam beati sunt.
Easdem quippe animas rationales etiam ipsos habere perhibent, sed ab omni labe ac peste
purissimas 57. Quam ob rem si propterea dii non perturbantur, quod animalia sunt beata, non
misera, et propterea pecora non perturbantur, quod animalia sunt, quae nec beata possunt esse
nec misera: restat ut daemones sicut homines ideo perturbentur, quod animalia sunt non beata,
sed misera.

...quas Christi religio deponere iubet.
17. 2. Qua igitur insipientia vel potius amentia per aliquam religionem daemonibus subdimur, cum
per veram religionem ab ea vitiositate, in qua illis sumus similes, liberemur? Cum enim daemones,
quod et iste Apuleius, quamvis eis plurimum parcat et divinis honoribus dignos censeat 58, tamen
cogitur confiteri, ira instigentur, nobis vera religio praecipit, ne ira instigemur, sed ei potius
resistamus 59. Cum daemones donis invitentur, nobis vera religio praecipit, ne cuiquam donorum
acceptione faveamus 60. Cum daemones honoribus mulceantur, nobis vera religio praecipit, ut
talibus nullo modo moveamur 61. Cum daemones quorumdam hominum osores, quorumdam
amatores sint, non prudenti tranquilloque iudicio, sed animo ut appellat ipse passivo, nobis vera
religio praecipit, ut nostros etiam diligamus inimicos 62. Postremo omnem motum cordis et salum
mentis omnesque turbelas et tempestates animi 63, quibus daemones aestuare atque fluctuare
asserit 64, nos vera religio deponere iubet. Quae igitur causa est nisi stultitia errorque miserabilis, ut
ei te facias venerando humilem, cui te cupias vivendo dissimilem; et religione colas, quem imitari
nolis, cum religionis summa sit imitari quem colis?

Medii esse volunt daemones artibus magicis...
124

