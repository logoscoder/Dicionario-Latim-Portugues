deceptus occidit, in ardentem aram ante eius oculos dexteram extendit, dicens multos se tales,
qualem illum videret, in eius exitium coniurasse, cuius ille fortitudinem et coniurationem talium
perhorrescens sine ulla dubitatione se ab illo bello facta pace compescuit 57: quis regno caelorum
imputaturus est merita sua, si pro illo non unam manum neque hoc sibi ultro faciens, sed
persequente aliquo patiens totum flammis corpus impenderit? Si Curtius armatus equo concito in
abruptum hiatum terrae se praecipitem dedit, deorum suorum oraculis serviens, quoniam iusserant,
ut illic id quod Romani haberent optimum mitteretur 58, nec aliud intellegere potuerunt, quam viris
armisque se excellere, unde videlicet oportebat, ut deorum iussis in illum interitum vir
praecipitaretur armatus: quid se magnum pro aeterna patria fecisse dicturus est, qui aliquem fidei
suae passus inimicum non se ultro in talem mortem mittens, sed ab illo missus obierit; quando
quidem a Domino suo eodemque rege patriae suae certius oraculum accepit: Nolite timere eos, qui
corpus occidunt, animam autem non possunt occidere 59? Si se occidendos certis verbis quodam
modo consecrantes Decii devoverunt, ut illis cadentibus et iram deorum sanguine suo placantibus
Romanus liberaretur exercitus 60: nullo modo superbient sancti martyres, tamquam dignum aliquid
pro illius patriae participatione fecerint, ubi aeterna est et vera felicitas, si usque ad sui sanguinis
effusionem non solum suos fratres, pro quibus fundebatur, verum et ipsos inimicos, a quibus
fundebatur, sicut eis praeceptum est, diligentes caritatis fide et fidei caritate certarunt? Si Marcus
Pulvillus dedicans aedem Iovis, Iunonis, Minervae falso sibi ab invidis morte filii nuntiata, ut illo
nuntio perturbatus abscederet atque ita dedicationis gloriam collega eius consequeretur, ita
contempsit, ut eum etiam proici insepultum iuberet (sic in eius corde orbitatis dolorem gloriae
cupiditas vicerat) 61: quid magnum se pro Evangelii sancti praedicatione, qua cives supernae
patriae de diversis liberantur et colliguntur erroribus, fecisse dicturus est, cui Dominus de sepultura
patris sui sollicito ait: Sequere me et sine mortuos sepelire mortuos suos 62? Si M. Regulus, ne
crudelissimos hostes iurando falleret, ad eos ab ipsa Roma reversus est, quoniam, sicut Romanis
eum tenere volentibus respondisse fertur, postea quam Afris servierat, dignitatem illic honesti civis
habere non posset, eumque Carthaginienses, quoniam contra eos in Romano senatu egerat,
gravissimis suppliciis necaverunt 63: qui cruciatus non sunt pro fide illius patriae contemnendi, ad
cuius beatitudinem fides ipsa perducit? Aut quid retribuetur Domino pro omnibus quae retribuit 64,
si pro fide quae illi debetur talia fuerit homo passus, qualia pro fide quam perniciosissimis inimicis
debebat passus est Regulus? Quo modo se audebit extollere de voluntaria paupertate Christianus,
ut in huius vitae peregrinatione expeditior ambulet viam, quae perducit ad patriam, ubi verae
divitiae Deus ipse est, cum audiat vel legat L. Valerium, qui in suo defunctus est consulatu, usque
adeo fuisse pauperem, ut nummis a populo collatis eius sepultura curaretur 65? Audiat vel legat
Quintium Cincinnatum, cum quattuor iugera possideret et ea suis manibus coleret, ab aratro esse
adductum, ut dictator fieret, maior utique honore quam consul, victisque hostibus ingentem gloriam
consecutum in eadem paupertate mansisse 66? Aut quid se magnum fecisse praedicabit, qui nullo
praemio mundi huius fuerit ab aeternae illius patriae societate seductus, cum Fabricium didicerit
tantis muneribus Pyrrhi, regis Epirotarum, promissa etiam quarta parte regni a Romana civitate non
potuisse develli ibique in sua paupertate privatum manere maluisse 67? Nam illud quod rem
publicam, id est rem populi, rem patriae, rem communem, cum haberent opulentissimam atque
ditissimam, sic ipsi in suis domibus pauperes erant, ut quidam eorum, qui iam bis consul fuisset, ex
illo senatu hominum pauperum pelleretur notatione censoria, quod decem pondo argenti in vasis
habere compertus est 68; ita idem ipsi pauperes erant, quorum triumphis publicum ditabatur
aerarium: nonne omnes Christiani, qui excellentiore proposito divitias suas communes faciunt
secundum id quod scriptum est in Actibus Apostolorum 69, ut distribuatur unicuique, sicut cuique
opus est, et nemo dicat aliquid proprium, sed sint illis omnia communia, intellegunt se nulla ob hoc
ventilari oportere iactantia, id faciendo pro obtinenda societate Angelorum, cum paene tale aliquid
illi fecerint pro conservanda gloria Romanorum?

...tamen diversa reddita mercede.
18. 3. Haec et alia, si qua huius modi reperiuntur in litteris eorum, quando sic innotescerent,
quando tanta fama praedicarentur, nisi Romanum imperium longe lateque porrectum magnificis
successibus augeretur? Proinde per illud imperium tam latum tamque diuturnum virorumque
tantorum virtutibus praeclarum atque gloriosum et illorum intentioni merces quam quaerebant est
reddita, et nobis proposita necessariae commonitionis exempla, ut, si virtutes, quarum istae
utcumque sunt similes, quas isti pro civitatis terrenae gloria tenuerunt, pro Dei gloriosissima
civitate non tenuerimus, pudore pungamur; si tenuerimus, superbia non extollamur; quoniam, sicut
dicit Apostolus, indignae sunt passiones huius temporis ad futuram gloriam, quae revelabitur in
nobis 70. Ad humanam vero gloriam praesentisque temporis satis digna vita aestimabatur illorum.
Unde etiam Iudaei, qui Christum occiderunt, revelante Testamento Novo quod in vetere velatum
fuit, ut non pro terrenis et temporalibus beneficiis, quae divina providentia permixte bonis malisque
concedit, sed pro aeterna vita muneribusque perpetuis et ipsius supernae civitatis societate colatur
Deus unus et verus, rectissime istorum gloriae donati sunt, ut hi, qui qualibuscumque virtutibus

82

