potuit, quae filias suas ad matrimonium conregionalibus et confinalibus suis negasset petitas, quam
cum ea, quae repetebat ablatas. Illud ergo potius fieret; ibi Mars filium suum pugnantem iuvaret, ut
coniugiorum negatorum armis ulcisceretur iniuriam, et eo modo ad feminas, quas voluerat,
perveniret. Aliquo enim fortasse iure belli iniuste negatas iuste victor auferret; nullo autem iure
pacis non datas rapuit et iniustum bellum cum earum parentibus iuste suscensentibus gessit. Hoc
sane utilius feliciusque successit, quod, etsi ad memoriam fraudis illius circensium spectaculum
mansit, facinoris tamen in illa civitate et imperio non placuit exemplum, faciliusque Romani in hoc
erraverunt, ut post illam iniquitatem deum sibi Romulum consecrarent, quam ut in feminis
rapiendis factum eius imitandum lege ulla vel more permitterent. Ex hoc iure ac bono post
expulsum cum liberis suis regem Tarquinium, cuius filius Lucretiam stupro violenter oppresserat,
Iunius Brutus consul Lucium Tarquinium Collatinum, maritum eiusdem Lucretiae, collegam suum,
bonum atque innocentem virum, propter nomen et propinquitatem Tarquiniorum coegit magistratu
se abdicare nec vivere in civitate permisit. Quod scelus favente vel patiente populo fecit, a quo
populo consulatum idem Collatinus sicut etiam ipse Brutus acceperat. Ex hoc iure ac bono Marcus
Camillus, illius temporis vir egregius, qui Veientes, gravissimos hostes populi Romani, post
decennale bellum, quo Romanus exercitus totiens male pugnando graviter afflictus est, iam ipsa
Roma de salute dubitante atque trepidante facillime superavit eorumque urbem opulentissimam
cepit, invidia obtrectatorum virtutis suae et insolentia tribunorum plebis reus factus est tamque
ingratam sensit quam liberaverat civitatem, ut de sua damnatione certissimus in exilium sponte
discederet et decem milia aeris absens etiam damnaretur, mox iterum a Gallis vindex patriae
futurus ingratae. Multa commemorare iam piget foeda et iniusta, quibus agitabatur illa civitas, cum
potentes plebem sibi subdere conarentur plebsque illis subdi recusaret, et utriusque partis
defensores magis studiis agerent amore vincendi, quam aequum et bonum quidquam cogitarent.

Sallustius testis est post deletam Carthaginem...
18. 1. Itaque habebo modum et ipsum Sallustium testem potius adhibebo, qui cum in laude
Romanorum dixisset, unde nobis iste sermo ortus est: Ius bonumque apud eos non legibus magis
quam natura valebat 31, praedicans illud tempus, quod expulsis regibus incredibiliter civitas brevi
aetatis spatio plurimum crevit, idem tamen in primo historiae suae libro atque ipso eius exordio
fatetur etiam tunc, cum ad consules a regibus esset translata res publica, post parvum intervallum
iniurias validiorum et ob eas discessionem plebis a patribus aliasque in Urbe dissensiones fuisse.
Nam cum optimis moribus et maxima concordia populum Romanum inter secundum et postremum
bellum Carthaginiense commemorasset egisse causamque huius boni non amorem iustitiae, sed
stante Carthagine metum pacis infidae fuisse dixisset (unde et Nasica ille ad reprimendam
nequitiam servandosque istos mores optimos, ut metu vitia cohiberentur, Carthaginem nolebat
everti): continuo subiecit idem Sallustius et ait: At Discordia et avaritia atque ambitio et cetera
secundis rebus oriri sueta mala post Carthaginis excidium maxime aucta sunt 32, ut intellegeremus
etiam ante oriri solere et augeri. Unde subnectens cur hoc dixerit: Nam iniuriae, inquit, Validiorum
et ob eas discessio plebis a patribus aliaeque dissensiones domi fuere iam inde a principio, neque
amplius quam regibus exactis, dum metus a Tarquinio et bellum grave cum Etruria positum est,
aequo et modesto iure agitatum 33. Vides quem ad modum etiam illo tempore brevi, ut regibus
exactis, id est eiectis, aliquantum aequo et modesto iure ageretur, metum dixit fuisse causam,
quoniam metuebatur bellum, quod rex Tarquinius regno atque Urbe pulsus Etruscis sociatus contra
Romanos gerebat. Attende itaque quid deinde contexat: Dein, inquit, servili imperio patres plebem
exercere, de vita atque tergo regio more consulere, agro pellere et ceteris expertibus soli in
imperio agere. Quibus saevitiis et maxime faenore oppressa plebes cum assiduis bellis tributum et
militiam simul toleraret, armata montem Sacrum atque Aventinum insedit, tumque tribunos plebis
et alia iura sibi paravit. Discordiarum et certaminis utrimque finis fuit secundum bellum Punicum.
Cernis ex quo tempore, id est parvo intervallo post reges exactos, quales Romani fuerint, de quibus
ait: Ius bonumque apud eos non legibus magis quam natura valebat 34.

...pravos fuisse mores...
18. 2. Porro si illa tempora talia reperiuntur, quibus pulcherrima atque optima fuisse praedicatur
Romana res publica, quid iam de consequenti aetate dicendum aut cogitandum arbitramur, cum
paulatim mutata, ut eiusdem historici verbis utar, ex pulcherrima atque optima pessima ac
flagitiosissima facta est 35, post Carthaginis videlicet, ut commemoravit, excidium? Quae tempora
ipse Sallustius quem ad modum breviter recolat et describat, in eius Historia legi potest; quantis
malis morum, quae secundis rebus exorta sunt, usque ad bella civilia demonstret esse perventum.
Ex quo tempore, ut ait, Maiorum mores non paulatim ut antea, sed torrentis modo praecipitati,
adeo iuventus luxu atque avaritia corrupta, ut merito dicatur genitos esse, qui neque ipsi habere
possent res familiares neque alios pati 36. Dicit deinde plura Sallustius de Sullae vitiis ceteraque
foeditate rei publicae, et alii scriptores in haec consentiunt, quamvis eloquio multum impari.

29

