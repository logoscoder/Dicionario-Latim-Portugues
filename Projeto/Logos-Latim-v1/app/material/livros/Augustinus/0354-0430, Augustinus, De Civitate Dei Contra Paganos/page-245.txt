ab Adam fuisset inventus, tot eius annumerati sunt filii, donec undenarius numerus impleretur, quo
significatur peccatum. Adduntur enim tres filii et una filia. Uxores autem aliud possunt significare,
non hoc quod nunc commendandum videtur. Nunc enim de generationibus loquimur; illae vero
unde sint genitae, tacitum est. Quoniam ergo lex denario numero praedicatur, unde est
memorabilis ille decalogus, profecto numerus undenarius, quoniam transgreditur denarium,
transgressionem legis ac per hoc peccatum significat. Hinc est quod in tabernaculo testimonii, quod
erat in itinere populi Dei velut templum ambulatorium, undecim vela cilicina fieri praecepta sunt 100.
In cilicio quippe recordatio est peccatorum propter haedos ad sinistram futuros 101 ;quod
confitentes in cilicio prosternimur tamquam dicentes quod in Psalmo scriptum est: Et peccatum
meum ante me est semper 102. Progenies ergo ex Adam per Cain sceleratum undenario numero
finitur, quo peccatum significatur; et ipse numerus femina clauditur, a quo sexu initium factum est
peccati, per quod omnes morimur. Commissum est autem, ut et voluptas carnis, quae spiritui
resisteret, sequeretur. Nam et ipsa filia Lamech Noema voluptas interpretatur 103. Per Seth autem
ab Adam usque ad Noe denarius insinuatur legitimus numerus. Cui Noe tres adiciuntur filii, unde
uno lapso duo benedicuntur a patre, ut remoto reprobo et probatis filiis ad numerum additis etiam
duodenarius numerus intimetur, qui et in Patriarcharum et in Apostolorum numero insignis est,
propter septenarii partes alteram per alteram multiplicatas. Nam ter quaterni vel quater terni ipsum
faciunt. His ita se habentibus video considerandum et commemorandum, ista utraque progenies,
quae distinctis generationibus duas insinuat civitates, unam terrigenarum, alteram regeneratorum,
quomodo postea sic commixta fuerit atque confusa, ut universum genus humanum exceptis octo
hominibus diluvio perire mereretur.

Duabus generationibus duae civitates significantur.
21. Primo autem intuendum est, quemadmodum, cum ex Cain generationes enumerarentur,
commemorato ante ceteros posteros eius illo, in cuius nomine condita est civitas, id est Enoch,
contexti sunt ceteri usque ad illum finem, de quo locutus sum, donec illud genus atque universa
propago diluvio deleretur; cum vero filius Seth unus commemoratus fuisset Enos 104, nondum usque
ad diluvium additis ceteris articulus quidam interponitur et dicitur: Hic liber nativitatis hominum,
qua die fecit Deus Adam, ad imaginem Dei fecit illum. Masculum et feminam fecit illos, et benedixit
illos, et cognominavit nomen eorum Adam, qua die fecit illos 105. Quod mihi videtur ad hoc
interpositum, ut hinc rursus inciperet ab ipso Adam dinumeratio temporum, quam noluit facere, qui
haec scripsit, in civitate terrena; tamquam eam Deus sic commemoraret, ut non computaret. Sed
quare hinc reditur ad istam recapitulationem, postea quam commemoratus est filius Seth, homo qui
speravit invocare nomen Domini Dei 106, nisi quia sic oportebat istas duas proponere civitates,
unam per homicidam usque ad homicidam (nam et Lamech duabus uxoribus suis se perpetrasse
homicidium confitetur 107 ), alteram per eum, qui speravit invocare nomen Domini Dei? Hoc est
quippe in hoc mundo peregrinantis civitatis Dei totum atque summum in hac mortalitate negotium,
quod per unum hominem, quem sane occisi resurrectio genuit, commendandum fuit. Homo quippe
ille unus totius supernae civitatis est unitas, nondum quidem completa, sed praemissa ista
prophetica praefiguratione complenda. Filius ergo Cain, hoc est filius possessionis (cuius nisi
terrenae?), habeat nomen in civitate terrena, quia in eius nomine condita est. De his est enim, de
quibus cantatur in Psalmo: Invocabunt nomina eorum in terris ipsorum 108; propter quod sequitur
eos quod in alio Psalmo scriptum est: Domine, in civitate tua imaginem eorum ad nihilum
rediges 109. Filius autem Seth, hoc est filius resurrectionis, speret invocare nomen Domini Dei; eam
quippe societatem hominum praefigurat quae dicit: Ego autem sicut oliva fructifera in domo Dei
speravi in misericordia Dei 110; vanas autem glorias famosi in terra nominis non requirat; beatus est
enim vir, cuius est nomen Domini spes eius, et non respexit in vanitates et insanias mendaces 111.
Propositis itaque duabus civitatibus, una in re huius saeculi, altera in spe Dei, tamquam ex
communi, quae aperta est in Adam, ianua mortalitatis egressis, ut procurrant et excurrant ad
discretos proprios ac debitos fines, incipit dinumeratio temporum; in qua et aliae generationes
adiciuntur, facta recapitulatione ex Adam, ex cuius origine damnata, veluti massa una meritae
damnationi tradita, facit Deus alia in contumeliam vasa irae, alia in honorem vasa misericordiae 112,
illis reddens quod debetur in poena, istis donans quod non debetur in gratia; ut ex ipsa etiam
comparatione vasorum irae superna civitas discat, quae peregrinatur in terris, non fidere libertate
arbitrii sui, sed speret invocare nomen Domini Dei. Quoniam voluntas in natura, quae facta est
bona a Deo bono, sed mutabilis ab immutabili, quia ex nihilo, et a bono potest declinare, ut faciat
malum, quod fit libero arbitrio, et a malo, ut faciat bonum, quod non fit sine divino adiutorio.
Quae in diluvio res gestae et praefigurationes sint (22-27)

Etiam pulchritudo bonum est sed infimum.
245

