...inter quae excidium Saguntinorum.
20. Sed in his omnibus belli Punici secundi malis nihil miserabilius ac miserabili querella dignius
quam exitium Saguntinorum fuit. Haec quippe Hispaniae civitas amicissima populi Romani, dum
eidem populo fidem servat, eversa est. Hinc enim Hannibal fracto foedere Romanorum causas
quaesivit, quibus eos irritaret ad bellum. Saguntum ergo ferociter obsidebat; quod ubi Romae
auditum est, missi legati ad Hannibalem, ut ab eius obsidione discederet. Contempti Carthaginem
pergunt querimoniamque deponunt foederis rupti infectoque negotio Romam redeunt. Dum hae
morae aguntur, misera illa civitas opulentissima, suae rei publicae Romanaeque carissima, octavo
vel nono a Poenis mense deleta est. Cuius interitum legere, quanto magis scribere, horroris est.
Breviter tamen eum commemorabo; ad rem quippe quae agitur multum pertinet. Primo fame
contabuit; nam etiam suorum cadaveribus a nonnullis pasta perhibetur. Deinde omnium fessa
rerum, ne saltem captiva in manus Hannibalis perveniret, ingentem rogum publice struxit, in quem
ardentem ferro etiam trucidatos omnes se suosque miserunt. Hic aliquid agerent dii helluones
atque nebulones, sacrificiorum adipibus inhiantes et fallacium divinationum caligine decipientes;
hic aliquid agerent, civitati populi Romani amicissimae subvenirent, fidei conservatione pereuntem
perire non sinerent. Ipsi utique medii praefuerunt, cum Romanae rei publicae interiecto foedere
copulata est. Custodiens itaque fideliter, quod ipsis praesidibus placito iunxerat, fide vinxerat,
iuratione constrinxerat, a perfido obsessa oppressa consumpta est. Si ipsi dii tempestate atque
fulminibus Hannibalem postea Romanis proximum moenibus terruerunt longeque miserunt: tunc
primum tale aliquid facerent. Audeo quippe dicere honestius illos pro amicis Romanorum ideo
periclitantibus, ne Romanis frangerent fidem, et nullam opem tunc habentibus quam pro ipsis
Romanis, qui pro se pugnabant atque adversus Hannibalem opulenti erant, potuisse tempestate
saevire. Si ergo tutores essent Romanae felicitatis et gloriae, tam grave ab ea crimen Saguntinae
calamitatis averterent; nunc vero quam stulte creditur, diis illis defensoribus Romam victore
Hannibale non perisse, qui Saguntinae urbi non potuerunt, ne pro eius periret amicitia, subvenire!
Si Saguntinorum Christianus populus esset et huius modi aliquid pro fide evangelica pateretur,
quamquam se ipse nec ferro nec ignibus corrupisset, sed tamen si pro fide evangelica excidium
pateretur: ea spe pateretur, qua in Christum crediderat, non mercede brevissimi temporis, sed
aeternitatis interminae. Pro istis autem diis, qui propterea coli perhibentur, propterea colendi
requiruntur, ut harum labentium atque transeuntium rerum felicitas tuta sit, quid nobis defensores
et excusatores eorum de Saguntinis pereuntibus respondebunt, nisi quod de illo Regulo exstincto?
Hoc quippe interest, quod ille unus homo, haec tota civitas; utriusque tamen interitus causa
conservatio fidei fuit. Propter hanc enim ad hostes et redire ille voluit, et noluit ista transire.
Conservata ergo provocat deorum iram fides? An possunt et diis propitiis perire non solum quique
homines, verum etiam integrae civitates? Utrum volunt, eligant. Si enim fidei servatae irascuntur illi
dii, quaerant perfidos, a quibus colantur; si autem etiam illis propitiis multis gravibusque cruciatibus
afflicti interire homines civitatesque possunt, nullo fructu felicitatis huius coluntur. Desinant igitur
suscensere, qui sacris deorum suorum perditis se infelices esse factos putant. Possent enim illis non
solum manentibus, verum etiam faventibus non sicut modo de miseria murmurare, sed sicut tunc
Regulus et Saguntini excruciati horribiliter etiam penitus interire.
A bellis civilibus ad Augustum res describuntur (21-31)

Ingrati animi et lascivi crimina enumerantur.
21. Porro inter secundum et postremum bellum Carthaginiense, quando Sallustius optimis moribus
et maxima concordia dixit egisse Romanos 90 (multa enim praetereo suscepti operis modum
cogitans), eodem ipso ergo tempore morum optimorum maximaeque concordiae Scipio ille Romae
Italiaeque liberator eiusdemque belli Punici secundi tam horrendi, tam exitiosi, tam periculosi
praeclarus mirabilisque confector, victor Hannibalis domitorque Carthaginis, cuius ab adulescentia
vita describitur 91 diis dedita templisque nutrita, inimicorum accusationibus cessit carensque patria,
quam sua virtute salvam et liberam reddidit, in oppido Linternensi egit reliquam complevitque
vitam, post insignem suum triumphum nullo illius urbis captus desiderio, ita ut iussisse perhibeatur,
ne saltem mortuo in ingrata patria funus fieret 92. Deinde tunc primum per Gneum Mallium
proconsulem de Gallo graecis triumphantem Asiatica luxuria Romam omni hoste peior irrepsit. Tunc
enim primum lecti aerati et pretiosa stragula visa perhibentur 93; tunc inductae in convivia psaltriae
et alia licentiosa nequitia. Sed nunc de his malis, quae intolerabiliter homines patiuntur, non de his,
quae libenter faciunt, dicere institui. Unde illud magis, quod de Scipione commemoravi, quod
cedens inimicis extra patriam, quam liberavit, mortuus est, ad praesentem pertinet disputationem,
quod ei Romana numina, a quorum templis avertit Hannibalem, non reddiderunt vicem, quae
propter istam tantummodo coluntur felicitatem. Sed quia Sallustius eo tempore ibi dixit mores
optimos fuisse, propterea hoc de Asiana luxuria commemorandum putavi, ut intellegatur etiam illud
a Sallustio in comparationem aliorum temporum dictum, quibus temporibus peiores utique in

49

