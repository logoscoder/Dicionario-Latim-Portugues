quadringentos voluit nominare. Et cetera, quae sequuntur in verbis praenuntiantis Dei, nullus
dubitaverit ad Israeliticum populum pertinere.

Timor Abrahae iudicium significat.
24. 4. Quod vero adiungitur: Cum autem iam sol erat ad occasum, flamma facta est, et ecce fornax
fumabunda et lampades ignis, quae pertransierunt per media divisa illa 92, significat iam in fine
saeculi per ignem iudicandos esse carnales. Sicut enim afflictio civitatis Dei, qualis antea numquam
fuit, quae sub Antichristo futura speratur, significatur tenebroso timore Abrahae circa solis
occasum, id est propinquante iam fine saeculi: sic ad solis occasum, id est ad ipsum iam finem,
significatur isto igne dies iudicii dirimens carnales per ignem salvandos et in igne damnandos.
Deinde testamentum factum ad Abraham terram Chanaan proprie manifestat et nominat in ea
undecim gentes a flumine Aegypti usque ad flumen magnum Euphraten. Non ergo a flumine magno
Aegypti, hoc est Nilo, sed a parvo, quod dividit inter Aegyptum et Palaestinam, ubi est civitas
Rhinocorura.

Nullum fuit crimen Abrahae cum Agar.
25. Iam hinc tempora consequuntur filiorum Abrahae, unius de Agar ancilla, alterius de Sara libera,
de quibus in libro superiore iam diximus 93. Quod autem attinet ad rem gestam, nullo modo est
inurendum de hac concubina crimen Abrahae. Usus est ea quippe ad generandam prolem, non ad
explendam libidinem, nec insultans, sed potius oboediens coniugi, quae suae sterilitatis credidit
esse solacium, si fecundum ancillae uterum, quoniam natura non poterat, voluntate faceret
suum 94, et eo iure, quo dicit Apostolus: Similiter et vir non habet potestatem corporis sui, sed
mulier 95, uteretur mulier ad pariendum ex altera, quod non poterat ex se ipsa. Nulla est hic cupido
lasciviae, nulla nequitiae turpitudo. Ab uxore causa prolis ancilla marito traditur, a marito causa
prolis accipitur; ab utroque non culpae luxus, sed naturae fructus exquiritur. Denique cum ancilla
gravida dominae sterili superbiret et hoc Sara suspicione muliebri viro potius imputaret, etiam ibi
demonstravit Abraham non se amatorem servum, sed liberum fuisse genitorem et in Agar Sarae
coniugi pudicitiam custodisse nec voluptatem suam, sed voluntatem illius implevisse; accepisse nec
petisse, accessisse nec haesisse, seminasse nec amasse. Ait enim: Ecce ancilla tua in manibus tuis,
utere ea quomodo tibi placuerit 96. O virum viriliter utentem feminis, coniuge temperanter, ancilla
obtemperanter, nulla intemperanter!

In testamento circumcisio includitur.
26. 1. Post haec natus est Ismael ex Agar, in quo putare posset impletum, quod ei promissum
fuerat, cum sibi vernaculum suum adoptare voluisset, Deo dicente: Non erit heres tuus hic; sed qui
exiet de te, ille erit heres tuus 97. Hoc ergo promissum ne in ancillae filio putaret impletum, iam
cum esset annorum nonaginta et novem, apparuit ei Dominus et dixit illi: Ego sum Deus, place in
conspectu meo et esto sine querela, et ponam testamentum meum inter me et inter te et implebo
te valde. Et procidit Abram in faciem suam. Et locutus est illi Deus dicens: Et ego, ecce
testamentum meum tecum, et eris pater multitudinis gentium; et non appellabitur adhuc nomen
tuum Abram, sed erit nomen tuum Abraham, quia patrem multarum gentium posui te; et augeam
te valde valde et ponam te in gentes, et reges ex te exibunt; et statuam testamentum meum inter
me et inter te et inter semen tuum post te in generationes eorum in testamentum aeternum, ut sim
tibi Deus et semini tuo post te. Et dabo tibi et semini tuo post te terram, in qua incola es, omnem
terram Chanaan in possessionem aeternam, et ero illis Deus. Et dixit Deus ad Abraham: Tu autem
testamentum meum conservabis, tu et semen tuum post te in progenies suas. Et hoc est
testamentum, quod conservabis inter me et vos et inter semen tuum post te in generationes suas:
Circumcidetur vestrum omne masculinum, et circumcidemini carnem praeputii vestri, et erit in
signo testamenti inter me et vos. Et puer octo dierum circumcidetur, vestrum omne masculinum in
progenies vestras. Vernaculus et empticius ab omni filio alieno, qui non est de semine tuo,
circumcisione circumcidetur vernaculus domus tuae et empticius. Et erit testamentum meum in
carne vestra in testamento aeterno. Et qui non fuerit circumcisus masculus, qui non circumcidetur
carnem praeputii sui octava die, interibit anima illa de genere eius, quia testamentum meum
dissipavit. Et dixit Deus ad Abraham: Sara uxor tua, non appellabitur nomen eius Sara, sed Sarra
erit nomen eius. Benedicam autem illam et dabo tibi ex ea filium, et benedicam illum, et erit in
nationes, et reges gentium ex eo erunt. Et procidit Abraham super faciem suam et risit et dixit in
animo suo dicens: Si mihi centum annos habenti nascetur filius, et si Sarra annorum nonaginta
pariet? Dixit autem Abraham ad Deum: Ismael hic vivat in conspectu tuo. Dixit autem Deus ad
Abraham: Ita, ecce Sarra uxor tua pariet tibi filium, et vocabis nomen eius Isaac; et statuam
testamentum meum ad illum in testamentum aeternum, esse illi Deus et semini eius post illum. De

266

