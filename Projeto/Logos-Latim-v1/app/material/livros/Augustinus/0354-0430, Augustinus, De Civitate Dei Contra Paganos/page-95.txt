Bacchantibus talia fieri non potuisse nisi mente commota. Haec tamen postea displicuerunt senatui
saniori, et ea iussit auferri 23. Saltem hic tandem forsitan senserunt quid immundi spiritus, dum pro
diis habentur, in hominum mentibus possint. Haec certe non fierent in theatris; ludunt quippe ibi,
non furiunt; quamvis deos habere, qui etiam ludis talibus delectentur, simile sit furoris.

...et de ritibus contra Silvanum...
9. 2. Quale autem illud est, quod cum religiosum a superstitioso ea distinctione discernat, ut a
superstitioso dicat timeri deos, a religioso autem tantum vereri ut parentes, non ut hostes timeri,
atque omnes ita bonos dicat, ut facilius sit eos nocentibus parcere quam laedere quemquam
innocentem 24, tamen mulieri fetae post partum tres deos custodes commemorat adhiberi, ne
Silvanus deus per noctem ingrediatur et vexet, eorumque custodum significandorum causa tres
homines noctu circuire limina domus et primo limen securi ferire, postea pilo, tertio deverrere
scopis, ut his datis culturae signis deus Silvanus prohibeatur intrare, quod neque arbores caeduntur
ac putantur sine ferro, neque far conficitur sine pilo, neque fruges coacervantur sine scopis; ab his
autem tribus rebus tres nuncupatos deos, Intercidonam a securis intercisione, Pilumnum a pilo,
Deverram ab scopis, quibus diis custodibus contra vim dei Silvani feta conservaretur 25? Ita contra
dei nocentis saevitiam non valeret custodia bonorum, nisi plures essent adversus unum eique
aspero horrendo inculto, utpote silvestri, signis culturae tamquam contrariis repugnarent. Itane ista
est innocentia deorum, ista concordia? Haeccine sunt numina salubria urbium, magis ridenda quam
ludibria theatrorum?

...et de diis primae noctis nuptiarum.
9. 3. Cum mas et femina coniunguntur, adhibetur deus Iugatinus; sit hoc ferendum. Sed domum est
ducenda quae nubit; adhibetur et deus Domiducus; ut in domo sit, adhibetur deus Domitius; ut
maneat cum viro, additur dea Manturna. Quid ultra quaeritur? Parcatur humanae verecundiae;
peragat cetera concupiscentia carnis et sanguinis procurato secreto pudoris. Quid impletur
cubiculum turba numinum, quando et paranymphi inde discedunt? Et ad hoc impletur, non ut
eorum praesentia cogitata maior sit cura pudicitiae, sed ut feminae sexu infirmae, novitate pavidae
illis cooperantibus sine ulla difficultate virginitas auferatur. Adest enim dea Virginensis et deus
pater Subigus, et dea mater Prema et dea Pertunda, et Venus et Priapus. Quid est hoc? Si omnino
laborantem in illo opere virum ab diis adiuvari oportebat, non sufficeret aliquis unus aut aliqua una?
Numquid Venus sola parum esset, quae ob hoc etiam dicitur nuncupata, quod sine vi femina virgo
esse non desinat 26? Si est ulla frons in hominibus, quae non est in numinibus, nonne, cum credunt
coniugati tot deos utriusque sexus esse praesentes et huic operi instantes, ita pudore afficiuntur, ut
et ille minus moveatur et illa plus reluctetur? Et certe si adest Virginensis dea, ut virgini zona
solvatur; si adest deus Subigus, ut viro subigatur; si adest dea Prema, ut subacta, ne se
commoveat, comprimatur: dea Pertunda ibi quid facit? Erubescat, eat foras; agat aliquid et maritus.
Valde inhonestum est, ut, quod vocatur illa, impleat quisquam nisi ille. Sed forte ideo toleratur, quia
dea dicitur esse, non deus. Nam si masculus crederetur et Pertundus vocaretur, maius contra pro
uxoris pudicitia posceret maritus auxilium quam feta contra Silvanum. Sed quid hoc dicam, cum ibi
sit et Priapus nimius masculus, super cuius immanissimum et turpissimum fascinum sedere nova
nupta iubebatur, more honestissimo et religiosissimo matronarum?

Sapientes dedignantur theologian theatricam et civilem...
9. 4. Eant adhuc et theologian civilem a theologia fabulosa, urbes a theatris, templa ab scaenis,
sacra pontificum a carminibus poetarum, velut res honestas a turpibus, veraces a fallacibus, graves
a levibus, serias a ludicris, appetendas a respuendis, qua possunt quasi conentur subtilitate
discernere. Intellegimus quid agant; illam theatricam et fabulosam theologian ab ista civili pendere
noverunt et ei de carminibus poetarum tamquam de speculo resultare, et ideo ista exposita, quam
damnare non audent, illam eius imaginem liberius arguunt et reprehendunt, ut, qui agnoscunt quid
velint, et hanc ipsam faciem, cuius illa imago est, detestentur; quam tamen dii ipsi tamquam in
eodem speculo se intuentes ita diligunt, ut qui qualesque sint in utraque melius videantur. Unde
etiam cultores suos terribilibus imperiis compulerunt, ut immunditiam theologiae fabulosae sibi
dicarent, in suis sollemnitatibus ponerent, in rebus divinis haberent, atque ita et se ipsos
immundissimos spiritus manifestius esse docuerunt, et huius urbanae theologiae velut electae et
probatae illam theatricam abiectam atque reprobatam membrum partemque fecerunt, ut, cum sit
universa turpis et fallax atque in se contineat commenticios deos, una pars eius sit in litteris
sacerdotum, altera in carminibus poetarum. Utrum habeat et alias partes, alia quaestio est: nunc
propter divisionem Varronis et urbanam et theatricam theologian ad unam civilem pertinere satis,

95

