scelerum consuetudine misericordiam posse impetrare divinam, ut ea quotidiana remissio
sequeretur, viderent se rem dicere absurdam atque ridiculam. Sic enim cogerentur fateri fieri
posse, ut opulentissimus homo decem nummulis diurnis in elemosynas impensis, homicidia et
adulteria et nefaria quaeque facta redimeret. Quod si absurdissimum atque insanissimum est
dicere, profecto si quaeratur, quae dignae sint pro peccatis elemosynae, de quibus etiam Christi
praecursor ille dicebat: Facite ergo fructus dignos paenitentiae 145, procul dubio non invenientur eas
facere, qui vitam suam usque ad mortem quotidianorum criminum perpetratione confodiunt;
primum, quia in auferendis rebus alienis longe plura diripiunt, ex quibus perexigua pauperibus
largiendo Christum se ad hoc pascere existimant, ut licentiam malefactorum ab illo se emisse vel
quotidie potius emere credentes securi damnabilia tanta committant. Qui si pro uno scelere omnia
sua distribuerent indigentibus membris Christi, nisi desisterent a talibus factis habendo caritatem,
quae non agit perperam, aliquid eis prodesse non posset 146. Qui ergo dignas pro suis peccatis
elemosynas facit, prius eas facere incipiat a se ipso. Indignum est enim, ut in se non faciat, qui facit
in proximum, cum audiat dicentem Deum: Diliges proximum tuum tamquam te ipsum 147; itemque
audiat: Miserere animae tuae placens Deo 148. Hanc elemosynam, id est, ut Deo placeat, non
faciens animae suae quomodo dignas pro peccatis suis elemosynas facere dicendus est? Ad hoc
enim et illud scriptum est: Qui sibi malignus est, cui bonus erit? 149. Orationes quippe adiuvant
elemosynae; et utique intuendum est quod legimus: Fili, peccasti, ne adicias iterum et de
praeteritis deprecare, ut tibi dimittantur 150. Propter hoc ergo elemosynae faciendae sunt, ut, cum
de praeteritis peccatis deprecamur, exaudiamur; non ut in eis perseverantes licentiam malefaciendi
nos per elemosynas comparare credamus.

... cum in Christo sit frater qui eget.
27. 3. Ideo autem Dominus et dextris elemosynas ab eis factas et sinistris non factas se
imputaturum esse praedixit, ut hinc ostenderet quantum valeant elemosynae ad priora delenda,
non ad perpetua impune committenda peccata. Tales autem elemosynas non dicendi sunt facere,
qui vitam nolunt a consuetudine scelerum in melius commutare. Quia et in hoc quod ait: Quando
uni ex minimis meis non fecistis, mihi non fecistis 151, ostendit eos non facere etiam quando se
facere existimant. Si enim Christiano esurienti panem tamquam Christiano darent, profecto sibi
panem iustitiae, quod ipse Christus est, non negarent; quoniam Deus, non cui detur, sed quo animo
detur, attendit. Qui ergo Christum diligit in Christiano, hoc animo ei porrigit elemosynam, quo
accedit ad Christum, non quo vult recedere impunitus a Christo. Tanto enim magis quisque deserit
Christum, quanto magis diligit quod improbat Christus. Nam quid cuiquam prodest, quod baptizatur,
si non iustificatur? Nonne qui dixit: Nisi quis renatus fuerit ex aqua et Spiritu, non intrabit in regnum
Dei 152; ipse etiam dixit: Nisi abundaverit iustitia vestra super scribarum et Pharisaeorum, non
intrabitis in regnum caelorum 153? Cur illud timendo multi currunt baptizari, et hoc non timendo non
multi curant iustificari? Sicut ergo non fratri suo dicit: Fatue, qui cum hoc dicit, non ipsi fraternitati,
sed peccato eius infensus est (alioquin reus erit gehennae ignis 154); ita e contrario, qui porrigit
elemosynam Christiano, non Christiano porrigit, qui non in eo diligit Christum; non autem diligit
Christum, qui iustificari recusat in Christo. Et quemadmodum si quis praeoccupatus fuerit hoc
delicto, ut fratri suo dicat: Fatue, id est, non eius peccatum volens auferre convicietur iniuste,
parum est illi ad hoc redimendum elemosynas facere, nisi etiam quod ibi sequitur remedium
reconciliationis adiungat (ibi enim sequitur: Si ergo offeres munus tuum ad altare et ibi recordatus
fueris, quia frater tuus habet aliquid adversum te, relinque ibi munus tuum ad altare et vade prius,
reconciliare fratri tuo, et tunc veniens offeres munus tuum 155); ita parum est elemosynas
quantaslibet facere pro quocumque scelere et in consuetudine scelerum permanere.

Nobis dimittetur si dimittamus...
27. 4. Oratio vero quotidiana, quam docuit ipse Iesus, unde et dominica nominatur, delet quidem
quotidiana peccata, cum quotidie dicitur: Dimitte nobis debita nostra, atque id quod sequitur non
solum dicitur, sed etiam fit: Sicut et nos dimittimus debitoribus nostris 156; sed quia fiunt peccata,
ideo dicitur, non ut ideo fiant, quia dicitur. Per hanc enim nobis voluit Salvator ostendere,
quantumlibet iuste in huius vitae caligine atque infirmitate vivamus, non nobis deesse peccata, pro
quibus dimittendis debeamus orare et eis, qui in nos peccant, ut et nobis ignoscatur, ignoscere.
Non itaque propterea Dominus ait: Si dimiseritis peccata hominibus, dimittet vobis et Pater vester
peccata vestra 157, ut de hac oratione confisi securi quotidiana scelera faceremus, vel potentia qua
non timeremus hominum leges vel astutia qua ipsos homines falleremus; sed ut per illam
disceremus non putare nos esse sine peccatis, etiamsi a criminibus essemus immunes; sicut etiam
Legis veteris sacerdotes hoc ipsum Deus de sacrificiis admonuit, quae iussit eos primum pro suis,
deinde pro populi offerre peccatis 158. Nam et ipsa verba tanti Magistri et Domini nostri vigilanter
intuenda sunt. Non enim ait: "Si dimiseritis peccata hominibus, et Pater vester dimittet vobis

394

