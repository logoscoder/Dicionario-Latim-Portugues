Ismael autem ecce exaudivi te; ecce benedixi eum et ampliabo illum et multiplicabo eum valde.
Duodecim gentes generabit, et dabo illum in magnam gentem. Testamentum autem meum
statuam ad Isaac, quem pariet tibi Sarra in tempore hoc ad annum sequentem 98.

Quid circumcisio significet.
26. 2. Hic apertiora promissa sunt de vocatione gentium in Isaac, id est in filio promissionis, quo
significatur gratia, non natura, quia de sene et anu sterili promittitur filius. Quamvis enim et
naturalem procreationis excursum Deus operetur: ubi tamen evidens opus Dei est vitiata et
cessante natura, ibi evidentius intellegitur gratia. Et quia hoc non per generationem, sed per
regenerationem futurum erat, ideo nunc imperata est circumcisio, quando de Sarra promissus est
filius. Et quod omnes non solum filios, verum etiam servos vernaculos et empticios circumcidi iubet,
ad omnes istam gratiam pertinere testatur. Quid enim aliud circumcisio significat quam naturam
exuta vetustate renovatam? Et quid aliud quam Christum octavus dies, qui hebdomade completa,
hoc est post sabbatum, resurrexit? Parentum mutantur et nomina: omnia resonant novitatem, et in
Testamento Vetere obumbratur Novum. Quid est enim quod dicitur Testamentum Vetus nisi Novi
occultatio? Et quid est aliud quod dicitur Novum nisi Veteris revelatio? Risus Abrahae exsultatio est
gratulantis, non irrisio diffidentis. Verba quoque eius illa in animo suo: Si mihi centum annos
habenti nascetur filius et si Sarra annorum nonaginta pariet, non sunt dubitantis, sed admirantis. Si
quem vero movet quod dictum est: Et dabo tibi et semini tuo post te terram, in qua tu incola es,
omnem terram Chanaan in possessionem aeternam 99, quomodo accipiatur impletum sive adhuc
exspectetur implendum, cum possessio quaecumque terrena aeterna cuilibet genti esse non possit:
sciat aeternum a nostris interpretari, quod Graeci appellant
, quod a saeculo derivatum
est;
quippe graece saeculum nuncupatur. Sed non sunt ausi Latini hoc dicere saeculare, ne
longe in aliud mitterent sensum. Saecularia quippe dicuntur multa, quae in hoc saeculo sic aguntur,
ut brevi etiam tempore transeant;
autem quod dicitur, aut non habet finem aut usque in
huius saeculi tenditur finem.

Circumcisio ab originali peccato redemit.
27. Item potest movere, quomodo intellegi oporteat quod hic dictum est: Masculus, qui non
circumcidetur carnem praeputii sui octava die, interibit anima illa de genere eius, quia
testamentum meum dissipavit 100, cum haec nulla culpa sit parvuli, cuius dixit animam perituram,
nec ipse dissipaverit testamentum Dei, sed maiores, qui eum circumcidere non curarunt; nisi quia
etiam parvuli, non secundum suae vitae proprietatem, sed secundum communem generis humani
originem omnes in illo uno testamentum Dei dissipaverunt, in quo omnes peccaverunt 101. Multa
quippe appellantur Testamenta Dei exceptis illis duobus magnis, Vetere et Novo, quod licet cuiquen
legendo cognoscere. Testamentum autem primum, quod factum est ad hominem primum, profecto
illud est: Qua die ederitis, morte moriemini 102. Unde scriptum est in libro, qui Ecclesiasticus
appellatur: Omnis caro sicut vestis veterescit. Testamentum enim a saeculo: Morte morieris 103.
Cum enim lex evidentior postea data sit, et dicat Apostolus: Ubi autem non est lex, nec
praevaricatio 104, quo pacto in Psalmo quod legitur verum est: Praevaricatores aestimavi omnes
peccatores terrae 105, nisi quia omnes legis alicuius praevaricatae sunt rei, qui aliquo peccato
tenentur obstricti? Quamobrem si etiam parvuli, quod vera fides habet, nascuntur non proprie, sed
originaliter peccatores, unde illis gratiam remissionis peccatorum necessariam confitemur: profecto
eo modo, quo sunt peccatores, etiam praevaricatores legis illius, quae in paradiso data est,
agnoscuntur; ut verum sit utrumque, quod scriptum est, et: Praevaricatores aestimavi omnes
peccatores terrae, et: Ubi lex non est, nec praevaricatio. Ac per hoc, quia circumcisio signum
regenerationis fuit et non immerito parvulum propter originale peccatum, quo primum Dei
dissipatum est testamentum, generatio disperdet, nisi regeneratio liberet: sic intellegenda sunt
haec verba divina, tamquam dictum sit: Qui non fuerit regeneratus, interibit anima illa de genere
eius, quia testamentum Dei dissipavit, quando in Adam cum omnibus etiam ipse peccavit. Si enim
dixisset: Quia hoc testamentum meum dissipavit, non nisi de ista circumcisione intellegi cogeret;
nunc vero, quoniam non expressit cuiusmodi testamentum parvulus dissipaverit, liberum est
intellegere de illo testamento dictum, cuius dissipatio pertinere posset ad parvulum. Si autem hoc
quisquam non nisi de ista circumcisione dictum esse contendit, quod in ea testamentum Dei,
quoniam non est circumcisus, dissipaverit parvulus: quaerat locutionis aliquem modum, quo non
absurde possit intellegi, ideo dissipasse testamentum, quia licet non ab illo, tamen in illo est
dissipatum. Verum sic quoque animadvertendum est nulla in se neglegentia sua iniuste interire
incircumcisi animam parvuli nisi originalis obligatione peccati.

Mutantur nomina Abrahae et Sarae.
267

