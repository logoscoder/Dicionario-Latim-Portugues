seu falsis istis criminibus suis, inter theatricos plausus cantantur atque saltantur. Haec Varro non
credit, ne deorum naturae seu moribus credat incongrua 34; et tamen non fabulosam, sed
historicam rationem de Athenarum vocabulo reddens tantam Neptuni et Minervae litem suis litteris
inserit, de cuius nomine potius illa civitas vocaretur, ut, cum prodigiorum ostentatione
contenderent, inter eos iudicare nec Apollo consultus auderet, sed deorum iurgium finiendum, sicut
memoratarum trium dearum ad Paridem Iuppiter, ita et iste ad homines mitteret, ubi vinceret
Minerva suffragiis et in poena suarum suffragatricium vinceretur, quae in adversariis suis viris
obtinere Athenas potuit, et amicas suas feminas Athenaeas habere non potuit. His temporibus, ut
Varro scribit, regnante Atheniensibus Cranao, successore Cecropis, ut autem nostri Eusebius et
Hieronymus, adhuc eodem Cecrope permanente, diluvium fuit, quod appellatum est Deucalionis, eo
quod ipse regnabat in earum terrarum partibus, ubi maxime factum est. Hoc autem diluvium
nequaquam ad Aegyptum atque ad eius vicina pervenit 35.

Quae fuerint regna a Moyse ad Iosue.
11. Eduxit ergo Moyses ex Aegypto populum Dei novissimo tempore Cecropis Atheniensium regis,
cum apud Assyrios regnaret Ascatades, apud Sicyonios Marathus, apud Argivos Triopas. Educto
autem populo in monte Sina divinitus acceptam tradidit legem, quod Vetus dicitur Testamentum,
quia promissiones terrenas habet, et per Iesum Christum futurum fuerat Testamentum Novum, quo
regnum caelorum promitteretur. Hunc enim ordinem servari oportebat, sicut in uno quoque homine,
qui in Deum proficit, id agitur, quod ait Apostolus, ut non sit prius quod spiritale est; sed quod
animale, postea spiritale; quoniam sicut dicit et verum est, primus homo de terra, terrenus;
secundus homo de caelo 36. Rexit autem populum Moyses per annos quadraginta in deserto et
mortuus est annorum centum et viginti 37, cum Christum etiam ipse prophetasset per figuras
observationum carnalium in tabernaculo et sacerdotio et sacrificiis aliisque mysticis plurimisque
mandatis. Moysi successit Iesus Nave et in terra promissionis introductum populum collocavit ex
auctoritate divina debellatis gentibus, a quibus eadem loca tenebantur. Qui cum populum rexisset
post mortem Moysi viginti et septem annos, etiam ipse defunctus est regnante apud Assyrios
octavo decimo Amynta, apud Sicyonios sexto decimo Corace, apud Argivos decimo Danao, apud
Athenienses quarto Erichthonio.

Qui dei colerentur tempore Iosue...
12. Per haec tempora, id est ab exitu Israel ex Aegypto usque ad mortem Iesu Nave, per quem
populus idem terram promissionis accepit, sacra sunt instituta diis falsis a regibus Graeciae, quae
memoriam diluvii et ab eo liberationis hominum vitaeque tunc aerumnosae modo ad alta, modo ad
plana migrantium solemni celebritate revocarunt. Nam et Lupercorum per sacram viam ascensum
atque descensum sic interpretantur, ut ab eis significari dicant homines, qui propter aquae
inundationem summa montium petiverunt et rursus eadem residente ad ima redierunt. His
temporibus Dionysum, qui etiam Liber pater dictus est et post mortem deus habitus, vitem ferunt
ostendisse in Attica terra hospiti suo. Tunc Apollini Delphico instituti sunt ludi musici, ut placaretur
ira eius, qua putabant afflictas esse sterilitate Graeciae regiones, quia non defenderint templum
eius, quod rex Danaus, cum easdem terras bello invasisset, incendit. Hos autem ludos ut
instituerent, oraculo sunt eius admoniti. In Attica vero rex Erichthonius ei ludos primus instituit, nec
ei tantum, sed etiam Minervae, ubi praemium victoribus oleum ponebatur, quod eius fructus
inventricem Minervam, sicut vini Liberum tradunt. Per eos annos a rege Xantho Cretensium, cuius
apud alios aliud nomen invenimus, rapta perhibetur Europa, et inde geniti Rhadamanthus,
Sarpedon et Minos, quos magis ex eadem muliere filios Iovis esse vulgatum est. Sed talium deorum
cultores illud, quod de rege Cretensium diximus, historicae veritati, hoc autem, quod de Iove
poetae cantant, theatra concrepant, populi celebrant, vanitati deputant fabularum, ut esset unde
ludi fierent placandis numinibus etiam falsis eorum criminibus. His temporibus Hercules in Syria
clarus habebatur; sed nimirum alius, non ille, de quo supra locuti sumus 38. Secretiore quippe
historia plures fuisse dicuntur et Liberi patres et Hercules. Hunc sane Herculem, cuius ingentia
duodecim facta numerant, inter quae Antaei Afri necem non commemorant, quod ea res ad alterum
Herculem pertinet, in Oeta monte a se ipso incensum produnt suis litteris, cum ea virtute, qua
multa subegerat, morbum tamen, quo languebat, sustinere non posset. Illo tempore vel rex vel
potius tyrannus Busiris suis diis suos hospites immolabat, quem filium perhibent fuisse Neptuni ex
matre Libya, filia Epaphi. Verum non credatur hoc stuprum perpetrasse Neptunus, ne dii
accusentur; sed poetis et theatris ista tribuantur, ut sit unde placentur. Erichthonii regis
Atheniensium, cuius novissimis annis Iesus Nave mortuus reperitur, Vulcanus et Minerva parentes
fuisse dicuntur. Sed quoniam Minervam virginem volunt, in amborum contentione Vulcanum
commotum effudisse aiunt semen in terram atque inde homini nato ob eam causam tale inditum
nomen. Graeca enim lingua
contentio, et
terra est, ex quibus duobus compositum
vocabulum est Erichthonius. Verum, quod fatendum est, refellunt et a suis diis repellunt ista

302

