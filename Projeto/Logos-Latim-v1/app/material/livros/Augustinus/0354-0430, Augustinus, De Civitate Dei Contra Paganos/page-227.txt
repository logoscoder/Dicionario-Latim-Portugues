animus ex vitiosis suis partibus non obtemperat, quam cum ei corpus, quod alterum ab illo est
atque infra illum est et cuius sine illo natura non vivit, volenti iubentique non cedit.

Haec pudice legantur.
23. 3. Sed cum alia membra retinentur voluntatis imperio, sine quibus illa, quae contra voluntatem
libidine concitantur, id quod appetunt implere non possunt, pudicitia custoditur, non amissa, sed
non permissa delectatione peccati. Hunc renisum, hanc repugnantiam, hanc voluntatis et libidinis
rixam vel certe ad voluntatis sufficientiam libidinis indigentiam procul dubio, nisi culpabilis
inoboedientia poenali inoboedientia plecteretur, in paradiso nuptiae non haberent, sed voluntati
membra, ut cetera, ita cuncta servirent. Ita genitale arvum vas in hoc opus creatum seminaret, ut
nunc terram manus 151, et quod modo de hac re nobis volentibus diligentius disputare verecundia
resistit et compellit veniam honore praefato a pudicis auribus poscere, cur id fieret nulla causa
esset, sed in omnia, quae de huiusmodi membris sensum cogitantis attingerent, sine ullo timore
obscenitatis liber sermo ferretur, nec ipsa verba essent, quae vocarentur obscena, sed quidquid
inde diceretur, tam honestum esset, quam de aliis cum loquimur corporis partibus. Quisquis ergo
ad has litteras impudicus accedit, culpam refugiat, non naturam; facta denotet suae turpitudinis,
non verba nostrae necessitatis; in quibus mihi facillime pudicus et religiosus lector vel auditor
ignoscit, donec infidelitatem refellam, non de fide rerum inexpertarum, sed de sensu expertarum
argumentantem. Legit enim haec sine offensione, qui non exhorret Apostolum horrenda feminarum
flagitia reprehendentem, quae immutaverunt naturalem usum in eum usum, qui est contra
naturam 152, praecipue quia nos non damnabilem obscenitatem nunc, sicut ille, commemoramus
atque reprehendimus, sed in explicandis, quantum possumus, humanae generationis effectibus,
verba tamen, sicut ille, obscena vitamus.

Voluntate libido cohibetur.
24. 1. Seminaret igitur prolem vir, susciperet femina genitalibus membris, quando id opus esset et
quantum opus esset, voluntate motis, non libidine concitatis. Neque enim ea sola membra
movemus ad nutum, quae compactis articulata sunt ossibus, sicut manus et pedes et digitos,
verum etiam illa, quae mollibus remissa sunt nervis, cum volumus, movemus agitando et
porrigendo producimus et torquendo flectimus et constringendo duramus, sicut ea sunt, quae in ore
ac facie, quantum potest, voluntas movet. Pulmones denique ipsi omnium, nisi medullarum,
mollissimi viscerum et ob hoc antro pectoris communiti, ad spiritum ducendum ac remittendum
vocemque emittendam seu modificandam, sicut folles fabrorum vel organorum, flantis, respirantis,
loquentis, clamantis, cantantis serviunt voluntati. Omitto quod animalibus quibusdam naturaliter
inditum est, ut tegmen, quo corpus omne vestitur, si quid in quocumque loco eius senserint
abigendum, ibi tantum moveant, ubi sentiunt, nec solum insidentes muscas, verum etiam
haerentes hastas cutis tremore discutiant. Numquid quia id non potest homo, ideo Creator quibus
voluit animantibus donare non potuit? Sic ergo et ipse homo potuit oboedientiam etiam inferiorum
habere membrorum, quam sua inoboedientia perdidit. Neque enim Deo difficile fuit sic illum
condere, ut in eius carne etiam illud non nisi eius voluntate moveretur, quod nunc nisi libidine non
movetur.

Quorumdam naturae raritate mirabiles.
24. 2. Nam et hominum quorumdam naturas novimus multum ceteris dispares et ipsa raritate
mirabiles nonnulla ut volunt de corpore facientium, quae alii nullo modo possunt et audita vix
credunt. Sunt enim, qui et aures moveant vel singulas vel ambas simul. Sunt qui totam caesariem
capite immoto, quantum capilli occupant, deponunt ad frontem revocantque cum volunt. Sunt qui
eorum quae voraverint incredibiliter plurima et varia paululum praecordiis contrectatis tamquam de
sacculo quod placuerit integerrimum proferunt. Quidam voces avium pecorumque et aliorum
quorumlibet hominum sic imitantur atque exprimunt, ut, nisi videantur, discerni omnino non
possint. Nonnulli ab imo sine paedore ullo ita numerosos pro arbitrio sonitus edunt, ut ex illa etiam
parte cantare videantur. Ipse sum expertus sudare hominem solere, cum vellet. Notum est
quosdam flere, cum volunt, atque ubertim lacrimas fundere. Iam illud multo est incredibilius, quod
plerique fratres memoria recentissima experti sunt. Presbyter fuit quidam nomine Restitutus in
paroecia Calamensis ecclesiae. Quando ei placebat (rogabatur autem ut hoc faceret ab eis, qui rem
mirabilem coram scire cupiebant), ad imitatas quasi lamentantis cuiuslibet hominis voces ita se
auferebat a sensibus et iacebat simillimus mortuo, ut non solum vellicantes atque pungentes
minime sentiret, sed aliquando etiam igne ureretur admoto sine ullo doloris sensu nisi postmodum
ex vulnere; non autem obnitendo, sed non sentiendo non movere corpus eo probabatur, quod
tamquam in defuncto nullus inveniebatur anhelitus; hominum tamen voces, si clarius loquerentur,
tamquam de longinquo se audire postea referebat. Cum itaque corpus etiam nunc quibusdam, licet

227

