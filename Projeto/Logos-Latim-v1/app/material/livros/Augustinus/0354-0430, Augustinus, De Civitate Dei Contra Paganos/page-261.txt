civitatem Nachor 58. Isto et aliis sacrae huius historiae testimoniis ostenditur etiam Nachor frater
Abrahae exisse de regione Chaldaeorum sedesque constituisse in Mesopotamia, ubi cum patre suo
habitaverat Abraham. Cur ergo eum Scriptura non commemoravit, quando ex gente Chaldaea cum
suis profectus est Thara et habitavit in Mesopotamia; ubi non solum Abraham filius eius, verum
etiam Sara nurus et Loth nepos eius commemorantur, quod eos duxerit secum? Cur, putamus, nisi
forte quod a paterna et fraterna pietate desciverat et superstitioni adhaeserat Chaldaeorum et
postea inde sive paenitendo sive persecutionem passus, quod suspectus haberetur, et ipse
emigravit? In libro enim qui inscribitur Iudith, cum quaereret Holofernes, hostis Israelitarum,
quaenam illa gens esset, utrum adversus eam bellandum fuisset, sic ei respondit Achior dux
Ammanitarum : Audiat dominus noster verbum de ore pueri sui, et referam tibi veritatem de
populo, qui habitat iuxta te montanam hanc, et non exibit mendacium de ore servi tui. Haec enim
progenies populi est Chaldaeorum, et antea habitaverunt Mesopotamiam, quia noluerunt sequi
deos patrum suorum, qui fuerunt in terra Chaldaeorum gloriosi, sed declinaverunt de via parentum
suorum et adoraverunt Deum caeli, quem cognoverunt, et proiecerunt eos a facie deorum suorum
et fugerunt Mesopotamiam et habitaverunt ibi dies multos. Dixitque illis Deus eorum, ut exirent de
habitatione sua et irent in terram Chanaan, et illic habitaverunt 59, et cetera, quae narrat Achior
Ammanites. Unde manifestum est domum Tharae persecutionem passam fuisse a Chaldaeis pro
vera pietate, qua unus et verus ab eis colebatur Deus.

Quomodo de Abraham computentur annorum numeri.
14. Defuncto autem Thara in Mesopotamia, ubi vixisse perhibetur ducentos et quinque annos, iam
incipiunt indicari ad Abraham factae promissiones Dei, quod ita scriptum est: Et fuerunt dies Tharae
in Charra quinque et ducenti anni, et mortuus est Thara in Charra 60. Non sic autem accipiendum
est, quasi omnes hos dies ibi egerit, sed quia omnes dies vitae suae, qui fuerunt anni ducenti
quinque, ibi compleverit; alioquin nescietur quot annos vixerit Thara, quoniam non legitur quoto
anno vitae suae in Charran venerit; et absurdum est existimare in ista serie generationum, ubi
diligenter commemoratur quot annos quisque vixerit, huius solius numerum annorum vitae non
commendatum esse memoriae. Quod enim quorundam, quos eadem Scriptura commemorat,
tacentur anni, non sunt in hoc ordine, in quo temporum dinumeratio decessione gignentium et
genitorum successione contexitur. Iste autem ordo, qui dirigitur ab Adam usque ad Noe et inde
usque ad Abraham, sine numero annorum vitae suae neminem continet.

Abrahae anni vitae computantur.
15. 1. Quod vero commemorata morte Tharae, patris Abraham, deinde legitur: Et dixit Dominus ad
Abram: Exi de terra tua et de cognatione tua et de domo patris tui 61, et cetera; non quia hoc
sequitur in sermone libri, hoc etiam in rerum gestarum tempore sequi existimandum est. Erit
quippe, si ita est, insolubilis quaestio. Post haec enim verba Dei, quae ad Abraham facta sunt,
Scriptura sic loquitur: Et exiit Abram, quemadmodum locutus est ei Dominus, et abiit cum eo Loth.
Abram autem erat quinque et septuaginta annorum, cum exiit ex Charra 62. Quomodo potest hoc
esse verum, si post mortem patris sui exiit de Charra? Cum enim esset Thara septuaginta annorum,
sicut supra intimatum est, genuit Abraham; cui numero additis septuaginta quinque annis, quos
agebat Abraham, quando egressus est de Charra, fiunt anni centum quadraginta quinque. Tot igitur
annorum erat Thara, quando exiit Abraham de illa Mesopotamiae civitate; agebat enim annum
aetatis suae septuagesimum quintum, ac per hoc pater eius, qui eum septuagesimo anno suo
genuerat, agebat, ut dictum est, centesimum quadragesimum et quintum. Non ergo inde post
mortem patris, id est post ducentos quinque annos, quibus pater eius vixit, egressus est; sed annus
de illo loco profectionis eius, quoniam ipsius septuagesimus quintus erat, procul dubio patris eius,
qui eum septuagesimo suo anno genuerat, centesimus quadragesimus quintus fuisse colligitur. Ac
per hoc intellegendum est more suo Scripturam redisse ad tempus, quod iam narratio illa
transierat; sicut superius, cum filios filiorum Noe commemorasset, dixit illos fuisse in linguis et
gentibus suis 63, et tamen postea, quasi hoc etiam in ordine temporum sequeretur: Et erat, inquit,
omnis terra labium unum et vox una omnibus 64. Quomodo ergo secundum suas gentes et
secundum suas linguas erant, si una erat omnibus, nisi quia ad illud quod iam transierat
recapitulando est reversa narratio? Sic ergo et hic cum dictum esset: Et fuerunt dies Tharae in
Charra quinque et ducenti anni, et mortuus est Thara in Charra 65, deinde Scriptura redeundo ad id,
quod ideo praetermiserat, ut prius de Thara id quod incohatum fuerat compleretur: Et dixit, inquit,
Dominus ad Abram: Exi de terra tua, et cetera. Post quae Dei verba subiungitur: Et exiit Abram,
quemadmodum locutus est illi Dominus, et abiit cum eo Loth. Abram autem erat quinque et
septuaginta annorum, cum exiit ex Charra 66. Tunc itaque factum est, quando pater eius
centesimum quadragesimum et quintum annum agebat aetatis; tunc enim fuit huius
septuagesimus quintus. Soluta est autem ista quaestio et aliter, ut septuaginta quinque anni

261

