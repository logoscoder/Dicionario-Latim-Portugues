nomine mystice intellegitur Christus, eo quod in huius mortalitatis abysso velut in aquarum
profunditate vivus, hoc est sine peccato, esse potuerit.

Veritas quae sit in carminibus Sibyllae.
23. 2. Haec autem Sibylla sive Erythraea sive, ut quidam magis credunt, Cumaea ita nihil habet in
toto carmine suo, cuius exigua ista particula est, quod ad deorum falsorum sive factorum cultum
pertineat, quin immo ita etiam contra eos et contra cultores eorum loquitur, ut in eorum numero
deputanda videatur, qui pertinent ad civitatem Dei. Inserit etiam Lactantius operi suo quaedam de
Christo vaticinia Sibyllae, quamvis non exprimat cuius. Sed quae ipse singillatim posuit, ego
arbitratus sum coniuncta esse ponenda, tamquam unum sit prolixum, quae ille plura
commemoravit et brevia. In manus iniquas, inquit, infidelium postea veniet; dabunt autem Deo
alapas manibus incestis et impurato ore exspuent venenatos sputus; dabit vero ad verbera
simpliciter sanctum dorsum. Et colaphos accipiens tacebit, ne quis agnoscat, quod verbum vel unde
venit, ut inferis loquatur et corona spinea coronetur. Ad cibum autem fel et ad sitim acetum
dederunt; inhospitalitatis hanc monstrabunt mensam. Ipsa enim insipiens tuum Deum non
intellexisti, ludentem mortalium mentibus, sed et spinis coronasti et horridum fel miscuisti. Templi
vero velum scindetur; et medio die nox erit tenebrosa nimis in tribus horis. Et morte morietur tribus
diebus somno suscepto; et tunc ab inferis regressus ad lucem veniet primus resurrectionis principio
revocatis ostenso 57. Ista Lactantius carptim per intervalla disputationis suae, sicut ea poscere
videbantur, quae probare intenderat, adhibuit testimonia Sibyllina, quae nos nihil interponentes,
sed in unam seriem connexa ponentes solis capitibus, si tamen scriptores deinceps ea servare non
neglegant, distinguenda curavimus. Nonnulli sane Erythraeam Sibyllam non Romuli, sed belli
Troiani tempore fuisse scripserunt.

Tempore Romuli regnum Israel consumptum fuit.
24. Eodem Romulo regnante Thales Milesius fuisse perhibetur, unus e septem sapientibus, qui post
theologos poetas, in quibus Orpheus maxime omnium nobilitatus est,
appellati sunt 58, quod
est latine Sapientes. Per idem tempus decem tribus, quae in divisione populi vocatae sunt Israel,
debellatae a Chaldaeis et in eas terras captivae ductae sunt 59, remanentibus in Iudaea terra
duabus illis tribubus, quae nomine Iudae vocabantur sedemque regni habebant Ierusalem. Mortuum
Romulum, cum et ipse non comparuisset, in deos, quod et vulgo notissimum est 60, rettulere
Romani; quod usque adeo fieri iam desierat, nec postea nisi adulando, non errando, factum est
temporibus Caesarum, ut Cicero magnis Romuli laudibus tribuat 61, quod non rudibus et indoctis
temporibus, quando facile homines fallebantur, sed iam expolitis et eruditis meruerit hos honores,
quamvis nondum efferbuerat ac pullulaverat philosophorum subtilis et acuta loquacitas 62. Sed
etiamsi posteriora tempora deos homines mortuos non instituerunt, tamen ab antiquis institutos
colere ut deos et habere non destiterunt; quin etiam simulacris, quae veteres non habebant 63,
auxerunt vanae atque impiae superstitionis illecebram, id efficientibus immundis in eorum corde
daemonibus per fallacia quoque oracula decipientibus, ut fabulosa etiam crimina deorum, quae iam
urbaniore saeculo non fingebantur, per ludos tamen in eorumdem falsorum numinum obsequium
turpiter agerentur. Regnavit deinde Numa post Romulum, qui cum illam civitatem putaverit deorum
profecto falsorum numerositate muniendam, in eamdem turbam referri mortuus ipse non meruit,
tamquam ita putatus sit caelum multitudine numinum constipasse, ut locum ibi reperire non posset.
Hoc regnante Romae et apud Hebraeos initio regni Manasse, a quo impio rege propheta Isaias
perhibetur occisus 64, Samiam fuisse Sibyllam ferunt 65.

Regnantibus Sedecia et Tarquinio Prisco septem sapientes fuerunt.
25. Regnante vero apud Hebraeos Sedechia et apud Romanos Tarquinio Prisco, qui successerat
Anco Martio, ductus est captivus in Babyloniam populus Iudaeorum eversa Ierusalem et templo illo
a Salomone constructo 66. Increpantes enim eos Prophetae de iniquitatibus et impietatibus suis
haec eis ventura praedixerant, maxime Ieremias, qui etiam numerum definivit annorum 67. Eo
tempore Pittacus Mitylenaeus, alius e septem sapientibus, fuisse perhibetur. Et quinque ceteros,
qui, ut septem numerentur, Thaleti, quem supra commemoravimus, et huic Pittaco adduntur, eo
tempore fuisse scribit Eusebius, quo captivus Dei populus in Babylonia tenebatur 68. Hi sunt autem:
Solon Atheniensis, Chilon Lacedaemonius, Periandrus Corinthius, Cleobulus Lindius, Bias Prienaeus.
Omnes hi, septem appellati sapientes, post poetas theologos claruerunt, quia genere vitae quodam
laudabili praestabant hominibus ceteris et morum nonnulla praecepta sententiarum brevitate
complexi sunt. Nihil autem monumentorum, quod ad litteras attinet, posteris reliquerunt, nisi quod
Solon quasdam leges Atheniensibus dedisse perhibetur; Thales vero physicus fuit et suorum

308

