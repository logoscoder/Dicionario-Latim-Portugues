Stant circum 16.
Electus est videlicet locus tantae deae sacratus, non unde captivos non liceret educere, sed ubi
captivos liberet includere. Compara nunc asylum illud non cuiuslibet dei gregalis vel de turba
plebis, sed Iovis ipsius sororis et coniugis et reginae omnium deorum cum memoriis nostrorum
Apostolorum. Illuc incensis templis et diis erepta spolia portabantur, non donanda victis, sed
dividenda victoribus; huc autem et quod alibi ad ea loca pertinere compertum est cum honore et
obsequio religiosissimo reportatum est. Ibi amissa, hic servata libertas; ibi clausa, hic interdicta
captivitas; ibi possidendi a dominantibus hostibus premebantur, huc liberandi a miserantibus
ducebantur: postremo illud Iunonis templum sibi elegerat avaritia et superbia levium Graeculorum,
istas Christi basilicas misericordia et humilitas etiam immanium barbarorum. Nisi forte Graeci
quidem in illa sua victoria templis deorum communium pepercerunt atque illo confugientes miseros
victosque Troianos ferire vel captivare non ausi sunt, sed Vergilius poetarum more illa mentitus est.
Immo vero morem hostium civitates evertentium ille descripsit.

Quae sit immanitas bellorum civilium.
5. Quem morem etiam Cato, sicut scribit Sallustius, nobilitatae veritatis historicus, sententia sua,
quam de coniuratis in senatu habuit, commemorare non praetermittit: Rapi virgines pueros, divelli
liberos a parentum complexu, matres familiarum pati quae victoribus collibuisset, fana atque
domos spoliari, caedem incendia fieri: postremo armis cadaveribus cruore atque luctu omnia
compleri 17. Hic si fana tacuisset, deorum sedibus solere hostes parcere putaremus. Et haec non ab
alienigenis hostibus, sed a Catilina et sociis eius, nobilissimis senatoribus et Romanis civibus,
Romana templa metuebant. Sed hi videlicet perditi et patriae parricidae.

Nec Romanorum pietas templis hostium pepercit.
6. Quid ergo per multas gentes, quae inter se bella gesserunt et nusquam victis in deorum suorum
sedibus pepercerunt, noster sermo discurrat? Romanos ipsos videamus, ipsos, inquam, recolamus
respiciamusque Romanos, de quorum praecipua laude dictum est:
Parcere subiectis et debellare superbos 18,
et quod accepta iniuria ignoscere quam persequi malebant 19: quando tot tantasque urbes, ut late
dominarentur, expugnatas captasque everterunt, legatur nobis quae templa excipere solebant, ut
ad ea quisquis confugisset liberaretur. An illi faciebant et scriptores earundem rerum gestarum ista
reticebant? Ita vero, qui ea quae laudarent maxime requirebant, ista praeclarissima secundum
ipsos pietatis indicia praeterirent? Egregius Romani nominis Marcus Marcellus, qui Syracusas urbem
ornatissimam cepit, refertur eam prius flevisse ruituram et ante eius sanguinem suas illi lacrimas
effudisse. Gessit et curam pudicitiae etiam in hoste servandae. Nam priusquam oppidum victor
iussisset invadi, constituit edicto, ne quis corpus liberum violaret 20. Eversa est tamen civitas more
bellorum, nec uspiam legitur ab imperatore tam casto atque clementi fuisse praeceptum, ut
quisquis ad illud vel illud templum fugisset haberetur illaesus 21. Quod utique nullo modo
praeteriretur, quando nec eius fletus nec quod edixerat pro pudicitia minime violanda potuit taceri.
Fabius, Tarentinae urbis eversor, a simulacrorum depraedatione se abstinuisse laudatur. Nam cum
ei scriba suggessisset quid de signis deorum, quae multa capta fuerant, fieri iuberet, continentiam
suam etiam iocando condivit. Quaesivit enim cuius modi essent, et cum ei non solum multa
grandia, verum etiam renuntiarentur armata: Relinquamus, inquit, Tarentinis deos iratos 22. Cum
igitur nec illius fletum nec huius risum, nec illius castam misericordiam nec huius facetam
continentiam Romanarum rerum gestarum scriptores tacere potuerint: quando praetermitteretur, si
aliquibus hominibus in honorem cuiuspiam deorum suorum sic pepercissent, ut in quoquam templo
caedem vel captivitatem fieri prohiberent?

In templis christianorum iure belli barbari non sunt usi.
7. Quidquid ergo vastationis, trucidationis, depraedationis, concremationis, afflictionis in ista
recentissima Romana clade commissum est, fecit hoc consuetudo bellorum; quod autem novo more
factum est, quod inusitata rerum facie immanitas barbara tam mitis apparuit, ut amplissimae
basilicae implendae populo cui parceretur eligerentur et decernerentur, ubi nemo feriretur, unde
nemo raperetur, quo liberandi multi a miserantibus hostibus ducerentur, unde captivandi ulli nec a
crudelibus hostibus abducerentur; hoc Christi nomini, hoc Christiano tempori tribuendum quisquis
non videt, caecus; quisquis videt nec laudat, ingratus; quisquis laudanti reluctatur, insanus est.
Absit, ut prudens quisquam hoc feritati imputet barbarorum. Truculentissimas et saevissimas
mentes ille terruit, ille frenavit, ille mirabiliter temperavit, qui per Prophetam tanto ante dixit:
visitabo in virga iniquitates eorum et in flagellis peccata eorum; misericordiam autem meam non
dispergam ab eis 23.

7

