septimus ab Adam, qui translatus refertur esse, non mortuus, genuit filios et filias antequam
transferretur; in quibus fuit Mathusalam, per quem generationum memorandarum ordo transcurrit.

Pauci sunt in progenie Cain.
20. 2. Cur ergo tanta paucitas successionum commemoratur in generationibus ex Cain, si eas
usque ad diluvium perduci oportebat, nec erat diuturna aetas praeveniens pubertatem, quae
centum vel amplius annos vacaret a fetibus? Nam si non intendebat auctor libri huius aliquem, ad
quem necessario perduceret seriem generationum, sicut in illis, quae veniunt de semine Seth,
intendebat pervenire ad Noe, a quo rursus ordo necessarius sequeretur: quid opus erat
praetermittere primogenitos filios, ut perveniretur ad Lamech, in cuius filiis finitur illa contextio,
octava generatione scilicet ex Adam, septima ex Cain, quasi esset inde aliquid deinceps
connectendum, unde perveniretur vel ad Israeliticum populum, in quo caelesti civitati etiam terrena
Ierusalem figuram propheticam praebuit, vel ad Christum secundum carnem, qui est super omnia
Deus benedictus in saecula 98, supernae Ierusalem fabricator atque regnator, cum tota progenies
Cain diluvio sit deleta? Unde videri potest in eodem ordine generationum primogenitos fuisse
commemoratos. Cur ergo tam pauci sunt? Non enim usque ad diluvium tot esse potuerunt, non
vacantibus usque ad centenariam pubertatem patribus ab officio generandi, si non erat tunc
proportione longaevitatis illius etiam sera pubertas. Ut enim peraeque triginta annorum fuerint,
cum filios generare coeperunt, octiens triceni (quoniam octo sunt generationes cum Adam et cum
eis quos genuit Lamech) ducenti et quadraginta sunt anni: num itaque toto deinde tempore usque
ad diluvium non generaverunt? Qua tandem causa, qui haec scripsit, generationes commemorare
noluit quae sequuntur? Nam ex Adam usque ad diluvium computantur anni secundum codices
nostros duo milia ducenti sexaginta duo; secundum Hebraeos autem mille sescenti quinquaginta
sex. Ut ergo istum numerum minorem credamus esse veriorem, de mille sescentis quinquaginta
sex annis ducenti quadraginta detrahantur: numquid credibile est per mille quadringentos, et quod
excurrit, annos, qui restant usque diluvium, progeniem Cain a generationibus vacare potuisse?

Quaedam solutiones proponuntur.
20. 3. Sed qui ex hoc movetur, meminerit, cum quaererem, quomodo credendum sit antiquos illos
homines per tam multos annos a gignendis filiis cessare potuisse, duobus modis istam solutam esse
quaestionem: aut de sera pubertate, proportione tam longae vitae, aut de filiis qui commemorantur
in generationibus, quod non fuerint primogeniti, sed hi, per quos ad eum, quem intendebat auctor
libri, poterat perveniri, sicut ad Noe in generationibus Seth. Proinde in generationibus Cain, si non
occurrit qui deberet intendi, ad quem praetermissis primogenitis per eos, qui commemorati sunt,
perveniri oportebat, sera pubertas intellegenda restabit, ut aliquanto post centum annos puberes
habilesque ad gignendum facti fuerint, ut ordo generationum per primogenitos curreret et usque
diluvium ad numerum annorum tantae quantitatis occurreret. Quamvis fieri possit, ut propter
aliquam secretiorem causam, quae me latet, usque ad Lamech et eius filios generationum
perveniente contextu commendaretur haec civitas, quam dicimus esse terrenam, ac deinde
cessaret scriptor libri commemorare ceteras, quae usque ad diluvium esse potuerunt. Potest et illa
esse causa, cur non ordo generationum per primogenitos duceretur, ut necesse non sit in illis
hominibus tam seram credere pubertatem, quod scilicet eadem civitas, quam Cain in nomine Enoch
filii sui condidit, longe lateque regnare potuerit et reges habere non simul plures, sed suis aetatibus
singulos, quos genuissent sibi successuros quicumque regnassent. Horum regum primus esse
potuit ipse Cain, secundus filius eius Enoch, in cuius nomine, ubi regnaretur, condita est civitas;
tertius Gaidad, quem genuit Enoch; quartus Mevia, quem genuit Gaidad; quintus Mathusael, quem
genuit Mevia; sextus Lamech, quem genuit Mathusael, qui est septimus ab Adam per Cain 99. Non
autem erat consequens, ut primogeniti regum regnantibus succederent patribus, sed quos regnandi
meritum propter virtutem terrenae utilem civitati vel sors aliqua reperiret, vel ille potissimum
succederet patri hereditario quodam iure regnandi, quem prae ceteris filiis dilexisset. Potuit autem
vivente adhuc Lamech atque regnante fieri diluvium, ut ipsum cum aliis omnibus hominibus,
exceptis qui in arca fuerunt, quem perderet inveniret. Neque enim mirandum est, si varia
quantitate numerositatis annorum interposita per tam longam aetatem ab Adam usque diluvium
non aequalis numeri generationes habuit utraque progenies, sed per Cain septem, per Seth autem
decem; septimus est enim, ut iam dixi, ab Adam Lamech, decimus Noe; et ideo non unus filius
Lamech, sicut in ceteris superius, sed plures commemorati sunt, quia incertum erat quis ei fuisset
mortuo successurus, si regnandi tempus inter ipsum et diluvium remansisset.

Undenario numero significatur peccatum.
20. 4. Sed quoquo modo se habeat sive per primogenitos sive per reges ex Cain generationum
ordo decurrens, illud mihi nullo pacto praetereundum silentio videtur, quod, cum Lamech septimus

244

