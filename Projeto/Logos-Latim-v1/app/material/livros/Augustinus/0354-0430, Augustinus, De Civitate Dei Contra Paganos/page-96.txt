ut opinor, ostendi. Unde, quia sunt ambae similis turpitudinis absurditatis, indignitatis falsitatis,
absit a veris religiosis, ut sive ab hac sive ab illa vita speretur aeterna.

...sicut etiam Varro.
9. 5. Denique et ipse Varro commemorare et enumerare deos coepit a conceptione hominis,
quorum numerum est exorsus a Iano, eamque seriem perduxit usque ad decrepiti hominis mortem,
et deos ad ipsum hominem pertinentes clausit ad Neniam deam, quae in funeribus senum cantatur;
deinde coepit deos alios ostendere, qui pertinerent non ad ipsum hominem, sed ad ea, quae sunt
hominis, sicuti est victus atque vestitus et quaecumque alia huic vitae sunt necessaria 27,
ostendens in omnibus, quod sit cuiusque munus et propter quid cuique debeat supplicari; in qua
universa diligentia nullos demonstravit vel nominavit deos, a quibus vita aeterna poscenda sit,
propter quam unam proprie nos Christiani sumus. Quis ergo usque adeo tardus sit, ut non intellegat
istum hominem civilem theologian tam diligenter exponendo et aperiendo eamque illi fabulosae,
indignae atque probrosae, similem demonstrando atque ipsam fabulosam partem esse huius satis
evidenter docendo non nisi illi naturali, quam dicit ad philosophos pertinere, in animis hominum
moliri locum, ea subtilitate, ut fabulosam reprehendat, civilem vero reprehendere quidem non
audeat, sed prodendo reprehensibilem ostendat, atque ita utraque iudicio recte intellegentium
reprobata sola naturalis remaneat eligenda? De qua suo loco in adiutorio Dei veri diligentius
disserendum est 28.
Quid de diis Seneca senserit (10-12)

Seneca evirationem dedignatur...
10. 1. Libertas sane, quae huic defuit, ne istam urbanam theologian theatricae simillimam aperte
sicut illam reprehendere auderet, Annaeo Senecae, quem nonnullis indiciis invenimus Apostolorum
nostrorum claruisse temporibus, non quidem ex toto, verum ex aliqua parte non defuit. Adfuit enim
scribenti, viventi defuit. Nam in eo libro, quem contra superstitiones condidit, multo copiosius atque
vehementius reprehendit ipse civilem istam et urbanam theologian quam Varro theatricam atque
fabulosam 29. Cum enim de simulacris ageret: Sacros, inquit, immortales, inviolabiles in materia
vilissima atque immobili dedicant, habitus illis hominum ferarumque et piscium, quidam vero mixto
sexu, diversis corporibus induunt; numina vocant, quae si spiritu accepto subito occurrerent,
monstra haberentur. Deinde aliquanto post, cum theologian naturalem praedicans quorundam
philosophorum sententias digessisset, opposuit sibi quaestionem et ait: Hoc loco dicit aliquis:
credam ego caelum et terram deos esse et supra lunam alios, infra alios? Ego feram aut Platonem
aut Peripateticum Stratonem, quorum alter fecit deum sine corpore, alter sine animo? Et ad hoc
respondens: Quid ergo tandem, inquit, veriora tibi videntur Titi Tatii aut Romuli aut Tulli Hostilii
somnia? Cluacinam Tatius dedicavit deam, Picum Tiberinumque Romulus, Hostilius Pavorem atque
Pallorem taeterrimos hominum affectus, quorum alter mentis territae motus est, alter corporis ne
morbus quidem, sed color. Haec numina potius credes et caelo recipies? De ipsis vero ritibus
crudeliter turpibus quam libere scripsit! Ille, inquit, viriles sibi partes amputat, ille lacertos secat.
Ubi iratos deos timent, qui sic propitios merentur? Dii autem nullo debent coli genere, si et hoc
volunt. Tantus est perturbatae mentis et sedibus suis pulsae furor, ut sic dii placentur, quem ad
modum ne quidem homines saeviunt taeterrimi et in fabulas traditae crudelitatis. Tyramni
laceraverunt aliquorum membra, neminem sua lacerare iusserunt. In regiae libidinis voluptatem
castrati sunt quidam; sed nemo sibi, ne vir esset, iubente domino manus attulit. Se ipsi in templis
contrucidant, vulneribus suis ac sanguine supplicant. Si cui intueri vacet, quae faciunt quaeque
patiuntur, inveniet tam indecora honestis, tam indigna liberis, tam dissimilia sanis, ut nemo fuerit
dubitaturus furere eos, si cum paucioribus furerent; nunc sanitatis patrocinium est insanientium
turba.

...et superstitionum mores...
10. 2. Iam illa, quae in ipso Capitolio fieri solere commemorat et intrepide omnino coarguit, quis
credat nisi ab irridentibus aut furentibus fieri? Nam cum in sacris Aegyptiis Osirim lugeri perditum,
mox autem inventum magno esse gaudio derisisset, cum perditio eius inventioque fingatur, dolor
tamen ille atque laetitia ab eis, qui nihil perdiderunt nihilque invenerunt, veraciter exprimatur:
Hunc tamen, inquit, furori certum tempus est. Tolerabile est semel anno insanire. In Capitolium
perveni, pudebit publicatae dementiae, quod sibi vanus furor attribuit officii. Alius nomina Deo
subicit, alius horas Iovi nuntiat: alius lictor est, alius unctor, qui vano motu bracchiorum imitatur
unguentem. Sunt quae Iunoni ac Minervae capillos disponant (longe a templo, non tantum a
simulacro stantes digitos movent ornantium modo), Sunt quae speculum teneant; sunt qui ad

96

