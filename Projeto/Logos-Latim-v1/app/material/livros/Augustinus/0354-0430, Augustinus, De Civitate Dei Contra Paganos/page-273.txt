Amen, amen, dico vobis, videbitis caelum apertum et angelos Dei ascendentes et descendentes
super filium hominis 156.

Quae fuerit Iacob familia.
38. 3. Perrexit ergo Iacob in Mesopotamiam, ut inde acciperet uxorem. Unde autem illi acciderit
quattuor habere feminas, de quibus duodecim filios et unam filiam procreavit, cum earum nullam
concupisset illicite, indicat Scriptura divina. Ad unam quippe accipiendam venerat; sed cum illi
altera pro altera supposita fuisset, nec ipsam dimisit, qua nesciens usus fuerat in nocte, ne ludibrio
eam videretur habuisse, et eo tempore, quando multiplicandae posteritatis causa plures uxores lex
nulla prohibebat, accepit etiam illam, cui uni iam futuri coniugii fidem fecerat. Quae cum esset
sterilis, ancillam suam, de qua filios ipsa susciperet, marito dedit; quod etiam maior soror eius,
quamvis peperisset, imitata, quoniam multiplicare prolem cupiebat, effecit. Nullam Iacob legitur
petisse praeter unam, nec usus plurimis nisi gignendae prolis officio, coniugali iure servato, ut
neque hoc faceret, nisi uxores eius id fieri flagitassent, quae corporis viri sui habebant legitimam
potestatem 157. Genuit ergo duodecim filios et unam filiam ex quattuor mulieribus 158. Deinde
ingressus est in Aegyptum per filium suum Ioseph, qui venditus ab invidentibus fratribus eo
perductus fuit atque ibidem sublimatus.

Iacob qui et Israel typum Christi gerit.
39. Iacob autem etiam Israel, sicut paulo ante dixi, vocabatur, quod nomen magis populus ex illo
procreatus obtinuit. Hoc autem nomen illi ab angelo impositum est, qui cum illo fuerat in itinere de
Mesopotamia redeunte luctatus 159, typum Christi evidentissime gerens. Nam quod ei praevaluit
Iacob, utique volenti, ut mysterium figuraret, significat passionem Christi, ubi visi sunt ei praevalere
Iudaei. Et tamen benedictionem ab eodem angelo, quem superaverat, impetravit; ac sic huius
nominis impositio benedictio fuit. Interpretatur autem Israel videns Deum, quod erit in fine
praemium sanctorum omnium. Tetigit porro illi idem angelus veluti praevalenti latitudinem femoris
eumque isto modo claudum reddidit. Erat itaque unus atque idem Iacob et benedictus et claudus;
benedictus in eis, qui in Christum ex eodem populo crediderunt, atque in infidelibus claudus. Nam
femoris latitudo generis multitudo est. Plures quippe sunt in ea stirpe, de quibus prophetice
praedictum est: Et claudicaverunt a semitis suis 160.

Iacob progenies in Aegypto fuit.
40. Ingressi itaque referuntur in Aegyptum simul cum ipso Iacob septuaginta quinque homines,
annumerato ipso filiis suis. In quo numero duae tantum feminae commemorantur, una filia, neptis
altera. Sed res diligenter considerata non indicat, quod tantus numerus fuerit in progenie Iacob die
vel anno quo ingressus est Aegyptum. Commemorati sunt quippe in eis etiam pronepotes Ioseph,
qui nullo modo iam tunc esse potuerunt, quoniam tunc centum triginta annorum erat Iacob, filius
vero eius Ioseph triginta novem; quem cum accepisse tricesimo anno suo vel amplius constet
uxorem, quomodo potuit per novem annos habere pronepotes de filiis, quos ex eadem uxore
suscepit? Cum igitur nec filios haberent Ephraem et Manasses, filii Ioseph, sed eos pueros infra
quam novennes Iacob Aegyptum ingressus invenerit, quo pacto eorum non solum filii, sed etiam
nepotes in illis septuaginta quinque numerantur, qui tunc Aegyptum ingressi sunt cum Iacob? Nam
commemoratur ibi Machir, filius Manasse, nepos Ioseph, et eiusdem Machir filius, id est Galaad,
nepos Manasse, pronepos Ioseph; ibi est et quem genuit Ephraem, alter filius Ioseph, id est
Utalaam, nepos Ioseph, et filius ipsius Utalaae Edem, nepos Ephraem, pronepos Ioseph; qui nullo
modo esse potuerunt, quando Iacob in Aegyptum venit et filios Ioseph, nepotes suos, avos istorum,
minores quam novem annorum pueros invenit. Sed nimirum introitus Iacob in Aegyptum, quando
eum in septuaginta quinque hominibus Scriptura commemorat, non unus dies vel unus annus, sed
totum illud est tempus, quamdiu vixit Ioseph, per quem factum est ut intrarent. Nam de ipso Ioseph
eadem Scriptura sic loquitur: Et habitavit Ioseph in Aegypto, ipse et fratres eius et omnis
cohabitatio patris eius, et vixit annos centum decem, et vidit Ioseph Ephraem filios usque in tertiam
generationem. Ipse est ille pronepos eius ab Ephraem tertius. Generationem quippe tertiam dicit
filium, nepotem, pronepotem. Deinde sequitur: Et filii Machir, filii Manasse, nati sunt supra femora
Ioseph 161. Et hic ille ipse est nepos Manasse, pronepos Ioseph. Sed pluraliter appellati sunt, sicut
Scriptura consuevit, quae unam quoque filiam Iacob filias nuncupavit; sicut in latinae linguae
consuetudine liberi dicuntur pluraliter filii, etiamsi non sint uno amplius. Cum ergo ipsius Ioseph
praedicetur felicitas, quia potuit videre pronepotes, nullo modo putandi sunt iam fuisse tricesimo
nono anno proavi sui Ioseph, quando ad eum in Aegyptum Iacob pater eius advenit. Illud autem est,
quod fallit minus ista diligenter intuentes, quoniam scriptum est: Haec autem nomina filiorum
Israel, qui intraverunt in Aegyptum simul cum Iacob patre suo 162. Hoc enim dictum est, quia simul

273

