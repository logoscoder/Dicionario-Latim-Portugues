communia, et illa bona quaerere, quae bonorum, atque illa mala maxime fugere, quae propria sunt
malorum. Cum vero ad illud Dei iudicium venerimus, cuius tempus iam proprie dies iudicii et
aliquando dies Domini nuncupatur; non solum quaecumque tunc iudicabuntur, verum etiam
quaecumque ab initio iudicata et quaecumque usque ad illud tempus adhuc iudicanda sunt,
apparebunt esse iustissima. Ubi hoc quoque manifestabitur, quam iusto iudicio Dei fiat, ut nunc tam
multa ac paene omnia iusta iudicia Dei lateant sensus mentesque mortalium, cum tamen in hac re
piorum fidem non lateat, iustum esse quod latet.

Quid senserit Salomon de hac vita.
3. Nempe Salomon, sapientissimus rex Israel, qui regnavit in Hierusalem, librum, qui vocatur
Ecclesiastes et a Iudaeis quoque habetur in sacrarum canone litterarum, sic exorsus est: Vanitas
vanitatum, dixit Ecclesiastes; vanitas vanitatum, omnia vanitas. Quae abundantia homini in omni
labore suo, quo laborat sub sole? 10. Et cum ex hac sententia connecteret cetera, commemorans
aerumnas erroresque vitae huius et vanescentes interea temporum lapsus, ubi nihil solidum, nihil
stabile retinetur; in ea rerum vanitate sub sole illud etiam deplorat quodam modo, quod, cum sit
abundantia sapientiae super insipientiam, sicut abundantia lucis super tenebras, sapientisque oculi
sint in capite ipsius et stultus in tenebris ambulet, unus tamen incursus incurrat omnibus, utique in
hac vita quae sub sole agitur, significans videlicet ea mala, quae bonis et malis videmus esse
communia 11. Dicit etiam illud, quod et boni patiantur mala, tamquam mali sint, et mali, tamquam
boni sint, adipiscantur bona, ita loquens: Est, inquit, vanitas, quae facta est super terram, quia sunt
iusti, super quos venit sicut factum impiorum, et sunt impii, super quos venit sicut factum iustorum.
Dixi quoniam hoc quoque vanitas 12. In hac vanitate, cui quantum satis visum est intimandae totum
istum librum vir sapientissimus deputavit (non utique ob aliud, nisi ut eam vitam desideremus,
quae vanitatem non habet sub hoc sole, sed veritatem sub illo qui fecit hunc solem), in hac ergo
vanitate numquid nisi iusto Dei rectoque iudicio similis eidem vanitati factus vanesceret homo 13? In
diebus tamen vanitatis suae interest plurimum, utrum resistat an ottemperet veritati, et utrum sit
expers verae pietatis an particeps; non propter vitae huius vel bona adquirenda vel mala vitanda
vanescendo transeuntia, sed propter futurum iudicium, per quod erunt et bonis bona et malis mala
sine fine mansura. Denique iste sapiens hunc librum sic conclusit, ut diceret: Deum time et
mandata eius custodi, quia hoc est omnis homo; quia omne hoc opus Deus adducet in iudicium in
omni despecto, sive bonum sive malum 14. Quid brevius, verius, salubrius dici potuit? Deum, inquit,
time et mandata eius custodi, quia hoc est omnis homo. Quicumque enim est, hoc est, custos
utique mandatorum Dei; quoniam qui hoc non est, nihil est; non enim ad veritatis imaginem
reformatur, remanens in similitudine vanitatis. Quia omne hoc opus, id est, quod ab homine fit in
hac vita, sive bonum sive malum, Deus adducet in iudicium in omni despecto, id est, in omni etiam
qui contemptibilis hic videtur et ideo nec videtur; quoniam Deus et ipsum videt nec eum despicit
nec cum iudicat praeterit.

Prius nova deinde vetera adducentur praeconia.
4. Huius itaque ultimi iudicii Dei testimonia de Scripturis sanctis, quae ponere institui, prius
eligenda sunt de libris instrumenti novi, postea de veteris. Quamvis enim vetera priora sint
tempore, nova tamen anteponenda sunt dignitate, quoniam illa vetera praeconia sunt novorum.
Nova igitur ponentur prius, quae ut firmius probemus, assumentur et vetera. In veteribus habentur
Lex et Prophetae, in novis Evangelium et apostolicae litterae. Ait autem Apostolus: Per legem enim
cognitio peccati. Nunc autem sine lege iustitia Dei manifestata est, testificata per Legem et
Prophetas; iustitia autem Dei per fidem Iesu Christi in omnes qui credunt 15. Haec iustitia Dei ad
Novum pertinet Testamentum et testimonium habet a veteribus libris, hoc est, Lege ac Prophetis.
Prius igitur ipsa causa ponenda est, et postea testes introducendi. Hunc et ipse Christus Iesus
ordinem servandum esse demonstrans: Scriba, inquit, eruditus in regno Dei similis est viro patri
familias proferenti de thesauro suo nova et vetera 16. Non dixit: "Vetera et nova", quod utique
dixisset, nisi maluisset meritorum ordinem servare quam temporum.
Novi Testamenti praeconia recensentur (5-20)

Quae Iesus in Matthaeo dixerit de iudicio bonorum et malorum...
5. 1. Ergo ipse Salvator cum obiurgaret civitates, in quibus virtutes magnas fecerat neque
crediderant, et eis alienigenas anteponeret: Verumtamen, inquit, dico vobis, Tyro et Sidoni
remissius erit in die iudicii quam vobis 17; et paulo post alteri civitati: Amen, inquit, dico vobis, quia
terrae Sodomorum remissius erit in die iudicii quam tibi 18 (hic evidentissime praedicat diem iudicii
esse venturum); et alio loco: Viri Ninevitae, inquit, surgent in iudicio cum generatione ista et

349

