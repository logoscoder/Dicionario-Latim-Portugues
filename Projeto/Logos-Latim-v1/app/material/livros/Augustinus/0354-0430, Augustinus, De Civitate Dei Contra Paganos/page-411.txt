autem dixerimus ad dominici corporis modum etiam quorumque maiora corpora redigenda, peribit
de multorum corporibus plurimum, cum ipse nec capillum periturum esse promiserit. Restat ergo,
ut suam recipiat quisque mensuram, quam vel habuit in iuventute, etiamsi senex est mortuus, vel
fuerat habiturus, si est ante defunctus, atque illud, quod commemoravit Apostolus de mensura
aetatis plenitudinis Christi 58, aut propter aliud intellegamus dictum esse, id est, ut illi capiti in
populis Christianis accedente omnium perfectione membrorum aetatis eius mensura compleatur,
aut, si hoc de resurrectione corporum dictum est, sic accipiamus dictum, ut nec infra nec ultra
iuvenilem formam resurgant corpora mortuorum, sed in eius aetate et robore, usque ad quam
Christum hic pervenisse cognovimus (circa triginta quippe annos definierunt esse etiam saeculi
huius doctissimi homines iuventutem; quae cum fuerit spatio proprio terminata, inde iam hominem
in detrimenta vergere gravioris ac senilis aetatis); et ideo non esse dictum in mensuram corporis
vel in mensuram staturae, sed in mensuram aetatis plenitudinis Christi.

Efficiemur immortalitate conformes.
16. Illud etiam, quod ait praedestinatos conformes fieri imaginis filii Dei 59, potest et secundum
interiorem hominem intellegi (unde nobis alio loco dicit: Nolite conformari huic saeculo, sed
reformamini in novitate mentis vestrae 60; ubi ergo reformamur, ne conformemur huic saeculo, ibi
conformamur Dei Filio). Potest et sic accipi, ut, quemadmodum nobis ille mortalitate, ita nos illi
efficiamur immortalitate conformes; quod quidem et ad ipsam resurrectionem corporum pertinet. Si
autem etiam in his verbis, qua forma resurrectura sint corpora, sumus admoniti, sicut illa mensura,
ita et ista conformatio non quantitatis intellegenda est, sed aetatis. Resurgent itaque omnes tam
magni corpore, quam vel erant vel futuri erant in iuvenili aetate; quamvis nihil oberit, etiamsi erit
infantilis vel senilis corporis forma, ubi nec mentis nec ipsius corporis ulla remanebit infirmitas.
Unde etiam si quis in eo corporis modo, in quo defunctus est, resurrecturum unumquemque
contendit, non est cum illo laboriosa contradictione pugnandum.

Erunt mulieres in immortalitate.
17. Nonnulli propter hoc, quod dictum est: Donec occurramus omnes in unitatem fidei, in virum
perfectum, in mensuram aetatis plenitudinis Christi 61; et: Conformes imaginis filii Dei 62, nec in
sexu femineo resurrecturas feminas credunt, sed in virili omnes aiunt, quoniam Deus solum virum
fecit ex limo, feminam ex viro. Sed mihi melius sapere videntur, qui utrumque sexum
resurrecturum esse non dubitant. Non enim libido ibi erit, quae confusionis est causa. Nam
priusquam peccassent, nudi erant, et non confundebantur vir et femina. Corporibus ergo illis vitia
detrahentur, natura servabitur. Non est autem vitium sexus femineus, sed natura, quae tunc
quidem et a concubitu et a partu immunis erit; erunt tamen membra feminea, non accommodata
usui veteri, sed decori novo, quo non alliciatur aspicientis concupiscentia, quae nulla erit, sed Dei
laudetur sapientia atque clementia, qui et quod non erat fecit et liberavit a corruptione quod fecit.
Ut enim in exordio generis humani de latere viri dormientis costa detracta femina fieret 63, Christum
et Ecclesiam tali facto iam tunc prophetari oportebat. Sopor quippe ille viri mors erat Christi 64,
cuius exanimis in cruce pendentis latus lancea perforatum est atque inde sanguis et aqua
defluxit 65; quae sacramenta esse novimus, quibus aedificatur Ecclesia. Nam hoc etiam verbo
Scriptura usa est, ubi non legitur "formavit" aut "finxit", sed: Aedificavit eam in mulierem 66; unde
et Apostolus aedificationem dicit corporis Christi, quod est Ecclesia 67. Creatura est ergo Dei femina
sicut vir; sed ut de viro fieret, unitas commendata; ut autem illo modo fieret, Christus, ut dictum
est, et Ecclesia figurata est. Qui ergo utrumque sexum instituit, utrumque restituet. Denique ipse
Iesus interrogatus a Sadducaeis, qui negabant resurrectionem, cuius septem fratrum erit uxor,
quam singuli habuerunt, dum quisque eorum vellet defuncti semen, sicut lex praeceperat, excitare:
Erratis, inquit, nescientes Scripturas, neque virtutem Dei 68; et cum locus esset, ut diceret: "De qua
enim me interrogatis, vir erit etiam ipsa, non mulier", non hoc dixit, sed dixit: In resurrectione enim
neque nubent neque uxores ducent, sed sunt sicut angeli Dei in caelo 69; aequales utique angelis
immortalitate ac felicitate, non carne; sicut nec resurrectione, qua non indiguerunt angeli, quoniam
nec mori potuerunt. Nuptias ergo Dominus futuras esse negavit in resurrectione, non feminas, et ibi
negavit, ubi talis quaestio vertebatur, ut eam negato sexu muliebri celeriore facilitate dissolveret, si
eum ibi praenosceret non futurum; immo etiam futurum esse firmavit dicendo: Non nubent, quod
ad feminas pertinet, nec uxores ducent, quod ad viros. Erunt ergo, quae vel nubere hic solent, vel
ducere uxores; sed ibi non facient.

Conformabimus quia corpus sumus Christi.
18. Proinde quod ait Apostolus, occursuros nos omnes in virum perfectum, totius ipsius
circumstantiam lectionis considerare debemus, quae ita se habet: Qui descendit, inquit, ipse est et

411

