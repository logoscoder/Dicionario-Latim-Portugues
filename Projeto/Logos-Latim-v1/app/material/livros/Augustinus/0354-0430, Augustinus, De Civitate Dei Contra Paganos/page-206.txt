corporibus eas adseruit in sempiternum esse victuras 42. Nec tamen ista qualicumque opinione
praecepit saltem ne diis corporatis religionis obsequio subderentur. Quid ita, nisi quia eas, quamvis
nulli corpori sociatas, non credidit illis esse meliores? Quapropter, si non audebunt isti, sicut eos
ausuros esse non arbitror, diis beatissimis et tamen in aeternis corporibus constitutis humanas
animas anteponere: cur eis videtur absurdum, quod fides Christiana praedicat, et primos homines
ita fuisse conditos, ut, si non peccassent, nulla morte a suis corporibus solverentur, sed pro meritis
oboedientiae custoditae immortalitate donati cum eis viverent in aeternum; et talia sanctos in
resurrectione habituros ea ipsa, in quibus hic laboraverunt, corpora, ut nec eorum carni aliquid
corruptionis vel difficultatis nec eorum beatitudini aliquid doloris et infelicitatis possit accidere?

Corpus in resurrectione spiritale est.
20. Proinde nunc sanctorum animae defunctorum ideo non habent gravem mortem, qua separatae
sunt a corporibus suis, quia caro eorum requiescit in spe 43, quaslibet sine ullo iam sensu
contumelias accepisse videatur. Non enim, sicut Platoni visum est, corpora oblivione desiderant,
sed potius, quia meminerunt quid sibi ab eo sit promissum, qui neminem fallit, qui eis etiam de
capillorum suorum integritate securitatem dedit 44, resurrectionem corporum, in quibus multa dura
perpessi sunt, nihil in eis ulterius tale sensuri desiderabiliter et patienter exspectant. Si enim
carnem suam non oderant 45, quando eam suae menti infirmitate resistentem spiritali iure
cohercebant, quanto magis eam diligunt etiam ipsam spiritalem futuram! Sicut enim spiritus carni
serviens non incongrue carnalis, ita caro spiritui serviens recte appellabitur spiritalis, non quia in
spiritum convertetur, sicut nonnulli putant ex eo quod scriptum est: Seminatur corpus animale,
surget corpus spiritale 46, sed quia spiritui summa et mirabili obtemperandi facilitate subdetur
usque ad implendam immortalitatis indissolubilis securissimam voluntatem, omni molestiae sensu,
omni corruptibilitate et tarditate detracta. Non solum enim non erit tale, quale nunc est in quavis
optima valetudine, sed nec tale quidem, quale fuit in primis hominibus ante peccatum, qui licet
morituri non essent, nisi peccassent, alimentis tamen ut homines utebantur, nondum spiritalia, sed
adhuc animalia corpora terrena gestantes. Quae licet senio non veterescerent, ut necessitate
perducerentur ad mortem (qui status eis de ligno vitae, quod in medio paradiso cum arbore vetita
simul erat, mirabili Dei gratia praestabatur), tamen et alios sumebant cibos praeter unam arborem,
quae fuerat interdicta, non quia ipsa erat malum, sed propter commendandum purae et simplicis
oboedientiae bonum, quae magna virtus est rationalis creaturae sub Creatore Domino constitutae.
Nam ubi nullum malum tangebatur, profecto, si prohibitum tangeretur, sola inoboedientia
peccabatur. Agebatur ergo aliis quae sumebant, ne animalia corpora molestiae aliquid esuriendo ac
sitiendo sentirent; de ligno autem vitae propterea gustabatur, ne mors eis undecumque subreperet
vel senectute confecta decursis temporum spatiis interirent; tamquam cetera essent alimento, illud
sacramento; ut sic fuisse accipiatur lignum vitae in paradiso corporali, sicut in spiritali, hoc est
intellegibili, paradiso sapientia Dei, de qua scriptum est: Lignum vitae est amplectentibus eam 47.

Quidam ad intellegibilia paradisum referunt.
21. Unde nonnulli totum ipsum paradisum, ubi primi homines parentes generis umani sanctae
Scripturae veritate fuisse narrantur, ad intellegibilia referunt arboresque illas et ligna fructifera in
virtutes vitae moresque convertunt; tamquam visibilia et corporalia illa non fuerint, sed
intellegibilium significandorum causa eo modo dicta vel scripta sint. Quasi propterea non potuerit
esse paradisus corporalis, quia potest etiam spiritalis intellegi; tamquam ideo non fuerint duae
mulieres, Agar et Sarra, et ex eis duo filii Abrahae, unus de ancilla, alius de libera, quia duo
Testamenta in eis figurata dicit Apostolus 48; aut ideo de nulla petra Moyse percutiente aqua
defluxerit 49, quia potest illic figurata significatione etiam Christus intellegi, eodem Apostolo
dicente: Petra autem erat Christus 50. Nemo itaque prohibet intellegere paradisum vitam beatorum,
quattuor eis flumina quattuor virtutes, prudentiam, fortitudinem, temperantiam atque iustitiam, et
ligna eius omnes utiles disciplinas et lignorum fructus mores piorum et lignum vitae ipsam bonorum
omnium matrem sapientiam et lignum scientiae boni et mali transgressi mandati experimentum.
Poenam enim peccatoribus bene utique, quoniam iuste, constituit Deus, sed non suo bono experitur
homo. Possunt haec etiam in ecclesia intellegi, ut ea melius accipiamus tamquam prophetica
indicia praecedentia futurorum; paradisum scilicet ipsam ecclesiam, sicut de illa legitur in Cantico
canticorum 51; quattuor autem paradisi flumina quattuor Evangelia, ligna fructifera sanctos, fructus
autem eorum opera eorum, lignum vitae Sanctum sanctorum utique Christum, lignum scientiae
boni et mali proprium voluntatis arbitrium. Nec se ipso quippe homo divina voluntate contempta
nisi perniciose uti potest atque ita discit, quid intersit, utrum inhaereat communi omnibus bono an
proprio delectetur. Se quippe amans donatur sibi, ut inde timoribus maeroribusque completus
cantet in Psalmo, si tamen mala sua sentit: Ad me ipsum turbata est anima mea 52; correctusque
iam dicat: Fortitudinem meam ad te custodiam 53. Haec et si qua alia commodius dici possunt de

206

