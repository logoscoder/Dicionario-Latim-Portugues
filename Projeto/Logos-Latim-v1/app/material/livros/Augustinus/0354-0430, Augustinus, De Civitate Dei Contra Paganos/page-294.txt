corpus eius offertur et participantibus ministratur. Nam istum Ecclesiastem in hac sententia
manducandi et bibendi, quam saepe repetit plurimumque commendat, non sapere carnalis epulas
voluptatis, satis illud ostendit, ubi ait: Melius est ire in domum luctus quam ire in domum potus; et
paulo post: Cor, inquit, sapientium in domo luctus et cor insipientium in domo epularum 208. Sed
illud magis commemorandum existimo de hoc libro, quod pertinet ad civitates duas, unam diaboli,
alteram Christi, et earum reges diabolum et Christum: Vae tibi, terra, inquit, cuius rex adulescens,
et principes tui mane comedunt. Beata tu, terra, cuius rex tuus filius ingenuorum, et principes tui in
tempore comedunt, in fortitudine, et non in confusione 209. Adulescentem dixit diabolum propter
stultitiam et superbiam et temeritatem et petulantiam ceteraque vitia, quae huic aetati adsolent
abundare; Christum autem filium ingenuorum, sanctorum scilicet Patriarcharum, pertinentium ad
liberam civitatem, ex quibus est in carne progenitus 210. Principes illius civitatis mane manducantes,
id est ante horam congruam, quia non exspectant opportunam, quae vera est, in futuro saeculo
felicitatem, festinanter beari huius saeculi celebritate cupientes; principes autem civitatis Christi
tempus non fallacis beatitudinis patienter exspectant. Hoc ait: In fortitudine, et non in confusione,
quia non eos fallit spes, de qua dicit Apostolus: Spes autem non confundit 211; dicit et Psalmus:
Etenim qui te exspectant, non confundentur 212. Iam vero Canticum canticorum spiritalis quaedam
sanctarum est voluptas mentium in coniugio illius regis et reginae civitatis, quod est Christus et
Ecclesia. Sed haec voluptas allegoricis tegminibus involuta est, ut desideretur ardentius nudeturque
iucundius, et appareat sponsus, cui dicitur in eodem Cantico: Aequitas dilexit te 213, et sponsa, quae
ibi audit: Caritas in deliciis tuis 214. Tacita multa transimus cura huius operis terminandi.

Quae fuerint regna Iudae et Israel.
21. Ceteri post Salomonem reges Hebraeorum vix inveniuntur per aliqua aenigmata dictorum
suorum rerumve gestarum, quod ad Christum et Ecclesiam pertineat, prophetasse, sive in Iuda sive
in Israel. Sic enim appellatae sunt illius populi partes, ex quo propter Salomonis offensam tempore
filii eius Roboam, qui patri successit in regnum, Deo vindicante divisus est. Proinde tribus decem,
quas accepit Hieroboam, servus Salomonis, rex eis in Samaria constitutus, proprie vocabantur
Israel, quamvis hoc universi illius populi nomen esset. Duabus vero tribubus, Iudae scilicet et
Beniamin, quae propter David, ne penitus regnum stirpis eius fuisset eradicatum, remanserat
subiacentes civitati Ierusalem, Iudae nomen fuit, quia ipsa erat tribus unde David. Beniamin vero
tribus altera ad idem regnum, sicut dixi, pertinens erat, unde fuit Saul rex ante David. Sed simul
istae duae tribus, ut dictum est, Iuda vocabantur, et hoc nomine discernebantur ab Israel, quod
appellabantur proprie decem tribus habentes suum regem. Nam tribus Levi, quoniam sacerdotalis
fuit, Dei, non regum servitio mancipata, tertia decima numerabatur. Ioseph quippe unus ex
duodecim filiis Israel, non unam, sicut ceteri singulas, sed duas tribus fecit, Ephraem et Manassen.
Verum tamen etiam tribus Levi ad regnum Ierosolymitanum pertinebat magis, ubi erat Dei
templum, cui serviebat. Diviso igitur populo primus regnavit in Ierusalem Roboam, rex Iuda, filius
Salomonis, et in Samaria Hieroboam, rex Israel, servus Salomonis. Et cum voluisset Roboam
tamquam tyrannidem divisae illius partis bello persequi, prohibitus est populus pugnare cum
fratribus suis dicente Deo per prophetam se hoc fecisse. Unde apparuit nullum in ea re vel regis
Israel vel populi fuisse peccatum, sed voluntatem Dei vindicantis impletam 215. Qua cognita pars
utraque inter se pacata conquievit; non enim religionis, sed regni fuerat facta divisio.

Elias reprobat idolorum cultum in regno Israel.
22. Verum rex Israel Hieroboam mente perversa non credens Deo, quem veracem promisso sibi
regno datoque probaverat, timuit ne veniendo ad templum Dei, quod erat in Ierusalem, quo
secundum divinam legem sacrificandi causa universae illi genti veniendum fuit, seduceretur ab eo
populus et stirpi David tamquam regio semini redderetur 216, et instituit idolatriam in regno suo et
populum Dei secum simulacrorum cultu obstrictum nefanda impietate decepit. Nec tamen
omnimodo cessavit Deus non solum illum regem, verum etiam successores eius et impietatis
imitatores populumque ipsum arguere per Prophetas. Nam ibi exstiterunt et magni illi insignesque
Prophetae, qui etiam mirabilia multa fecerunt, Helias et Helisaeus discipulus eius; ibi etiam dicenti
Heliae: Domine, prophetas tuos occiderunt, altaria tua suffoderunt, et ego relictus sum solus, et
quaerunt animam meam, responsum est esse illic septem milia virorum, qui non curvaverunt genua
contra Bahal 217.

Quae fuerint res gestae regnorum Israel et Iudae.
23. Iterumque in regno Iuda pertinente ad Ierusalem etiam regum succedentium temporibus non
defuerunt Prophetae; sicut Deo placebat eos mittere vel ad praenuntiandum, quod opus erat, vel ad
corripiendam peccata praecipiendamque iustitiam. Nam et illic, etsi longe minus quam in Israel,

294

