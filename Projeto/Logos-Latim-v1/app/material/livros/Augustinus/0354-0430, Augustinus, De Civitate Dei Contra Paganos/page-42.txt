proprio, malas mentes quatenus sinantur isti daemones vel terrere vel excitare; sed si semper hoc
possent nec aliud secretiore ac superiore potestate contra eorum conatum saepe aliter ageretur,
semper in potestate haberent paces bellicasque victorias, quae semper fere per humanorum
animorum motus accidunt; quas tamen plerumque contra eorum fieri voluntatem non solae fabulae
multa mentientes et vix veri aliquid vel indicantes vel significantes, sed etiam ipsa Romana
confitetur historia.

Dii passionibus subsunt.
11. Neque enim aliunde Apollo ille Cumanus, cum adversus Achivos regemque Aristonicum
bellaretur, quatriduo flevisse nuntiatus est 22; quo prodigio haruspices territi cum id simulacrum in
mare putavissent esse proiciendum, Cumani senes intercesserunt atque rettulerunt tale prodigium
et Antiochi et Persis bello in eodem apparuisse figmento, et quia Romanis feliciter provenisset, ex
senatus consulto eidem Apollini suo dona missa esse testati sunt. Tunc velut peritiores acciti
haruspices responderunt simulacri Apollinis fletum ideo prosperum esse Romanis, quoniam Cumana
colonia Graeca esset, suisque terris, unde accitus esset, id est ipsi Graeciae, luctum et cladem
Apollinem significasse plorantem. Deinde mox regem Aristonicum victum et captum esse nuntiatum
est, quem vinci utique Apollo nolebat et dolebat et hoc sui lapidis etiam lacrimis indicabat. Unde
non usquequaque incongrue quamvis fabulosis, tamen veritati similibus mores daemonum
describuntur carminibus poetarum. Nam Camillam Diana doluit apud Vergilium et Pallantem
moriturum Hercules flevit 23. Hinc fortassis et Numa Pompilius pace abundans, sed quo donante
nesciens nec requirens, cum cogitaret otiosus, quibusnam diis tuendam Romanam salutem
regnumque committeret, nec verum illum atque omnipotentem summum Deum curare opinaretur
ista terrena, atque recoleret Troianos deos, quos Aeneas advexerat, neque Troianum neque
Laviniense ab ipso Aenea conditum regnum diu conservare potuisse: alios providendos existimavit,
quos illis prioribus, qui sive cum Romulo iam Romam transierant, sive quandoque Alba eversa
fuerant transituri, vel tamquam fugitivis custodes adhiberet vel tamquam invalidis adiutores.

Peregrini dii mala non leniunt.
12. Nec his sacris tamen Roma dignata est esse contenta, quae tam multa illic Pompilius
constituerat. Nam ipsius summum templum nondum habebat Iovis; rex quippe Tarquinius ibi
Capitolium fabricavit 24; Aesculapius autem ab Epidauro ambivit ad Romam 25, ut peritissimus
medicus in urbe nobilissima artem gloriosius exerceret; mater etiam deum nescio unde a
Pessinunte 26; indignum enim erat, ut, cum eius filius iam colli Capitolino praesideret, adhuc ipsa in
loco ignobili latitaret. Quae tamen si omnium deorum mater est, non solum secuta est Romam
quosdam filios suos, verum et alios praecessit etiam secuturos. Miror sane, si ipsa peperit
Cynocephalum, qui longe postea venit ex Aegypto. Utrum etiam dea Febris ex illa nata sit, viderit
Aesculapius pronepos eius; sed undecumque nata sit, non, opinor, audebunt eam dicere ignobilem
dii peregrini deam civem Romanam. Sub hoc tot deorum praesidio (quos numerare quis potest,
indigenas et alienigenas, caelites terrestres, infernos marinos, fontanos fluviales, et, ut Varro dicit,
certos atque incertos, in omnibusque generibus deorum, sicut in animalibus, mares et feminas 27? )
Sub hoc ergo tot deorum praesidio constituta Roma non tam magnis et horrendis cladibus, quales
ex multis paucas commemorabo, agitari affligique debuit. Nimis enim multos deos grandi fumo suo
tamquam signo dato ad tuitionem congregaverat, quibus templa altaria, sacrificia sacerdotes
instituendo atque praebendo summum verum deum, cui uni haec rite gesta debentur, offenderet.
Et felicior quidem cum paucioribus vixit, sed quanto maior facta est, sicut navis nautas, tanto plures
adhibendos putavit; credo, desperans pauciores illos, sub quibus in comparatione peioris vitae
melius vixerat, non sufficere ad opitulandum granditati suae. Primo enim sub ipsis regibus, excepto
Numa Pompilio, de quo iam supra locutus sum, quantum malum discordiosi certaminis fuit, quod
fratrem Romuli coegit occidi!
A Sabinis mulieribus raptis ad bella punica res pensantur (13-20)

Immane facinus fuit raptus virginum Sabinarum.
13. Quo modo nec Iuno, quae cum Iove suo iam
fovebat
Romanos rerum dominos gentemque togatam 28,
nec Venus ipsa Aeneidas suos potuit adiuvare, ut bono et aequo more coniugia mererentur,
cladesque tanta irruit huius inopiae, ut ea dolo raperent moxque compellerentur pugnare cum
soceris, ut miserae feminae nondum ex iniuria maritis conciliatae iam parentum sanguine
dotarentur 29? At enim vicerunt in hac conflictione Romani vicinos suos. Quantis et quam multis

42

