Aug. Firmo ei transmittens libros De Civitate Dei cum breviculo totius operis simul docens quomodo
dividendi sint quibusque ad describendos dari oporteat.
DOMINO EXIMIO MERITOQUE HONORABILI AC SUSCIPIENDO FILIO FIRMO,
AUGVSTINUS IN DOMINO SALUTEM
Libros De civitate Dei quos a me studiosissime flagitasti etiam mihi relectos sicut promiseram misi,
quod ut fieret, adiuvante quidem Deo, filius meus germanus tuus Cyprianus vere sic institit
quemadmodum mihi ut instaretur volebam. Quaterniones sunt XXII quos in unum corpus redigere
multum est. Et si duos vis codices fieri, ita dividendi sunt ut decem libros habeat unus, alius
duodecim. Decem quippe illis vanitates refutatae sunt impiorum, reliquis autem demonstrata atque
defensa est nostra religio, quamvis et in illis hoc factum sit ubi opportunius fuit, et in istis illud. Si
autem corpora malueris esse plura quam duo, iam quinque oportet codices facias, quorum primus
contineat quinque libros priores quibus adversus eos est disputatum qui felicitati vitae huius non
plane deorum sed daemoniorum cultum prodesse contendunt, secundus sequentes alios quinque
qui vel tales vel qualescumque plurimos deos propter vitam quae post mortem futura est per sacra
et sacrificia colendos putant. Iam tres alii codices qui sequuntur quaternos libros habere debebunt.
Sic enim a nobis pars eadem distributa est ut quattuor ostenderent exortum illius civitatis
totidemque procursum sive dicere maluimus excursum, quattuor vero ultimi debitos fines. Si ut
fuisti diligens ad habendos hos libros ita fueris ad legendos, quantum adiuvent experimento potius
tuo quam mea promissione cognosces. Quos tamen nostri fratres ibi apud Carthaginem ad hoc
opus pertinentes quod est De civitate Dei nondum habent, rogo ut petentibus ad describendum
dignanter libenterque concedas. Non enim multis dabis sed vix uni vel duobus et ipsi iam ceteris
dabunt. Amicis vero tuis sive in populo Christiano se desiderent instrui, sive qualibet superstitione
teneantur unde videbuntur posse per hunc nostrum laborem Dei gratia liberari, quomodo impertias
ipse videris. Ego scriptis meis, si Dominus voluerit, crebro curabo requirere quantum accesseris in
legendo. Non te autem latet ut eruditum virum quantum adiuvet ad cognoscendum quod legitur
repetitio lectionis. Aut enim nulla aut certe minima est intellegendi difficultas ubi est legendi
facilitas, quae tanto maior fit quanto magis iteratur, ut assiduitate [maturescat quod indiligentia]
fuerat immaturum. Domine eximie meritoque honorabilis ac suscipiende fili Firme, ad eos sane
libros quos De Academicis recenti nostra conversione conscripsi, quoniam eximietati tuae prioribus
ad me litteris innotuisse monstrasti, quomodo perveneris quaeso rescribas. Quantum autem
collegerit viginti duorum librorum conscriptio missus breviculus indicabit.

3 LIBER I
BREVICULUS
Praefatio. De suscepti operis consilio et argumento.
1. De adversariis nominis Christi, quibus in vastatione Urbis propter Christum barbari pepercerunt.
2. Quod nulla umquam bella ita gesta sint, ut victores propter deos eorum, quos vicerunt, parcerent
victis.
3. Quam imprudenter Romani deos penates, qui Troiam custodire non potuerant, sibi crediderint
profuturos.
4. De asylo Iunonis in Troia, quod neminem liberavit a Graecis, et basilicis Apostolorum, quae
omnes ad se confugientes a barbaris defenderunt.
5. De generali consuetudine hostium victas civitates evertentium quid Cato senserit.
6. Quod ne Romani quidem ita ullas ceperint civitates, ut in templis earum parcerent victis.
7. Quod in eversione Urbis, quae aspere gesta sunt, de consuetudine acciderint belli; quae vero
clementer, de potentia provenerint nominis Christi.
8. De commodis atque incommodis, quae bonis ac malis plerumque communia sunt.
9. De causis correptionum, propter quas et boni et mali pariter flagellantur.

3

