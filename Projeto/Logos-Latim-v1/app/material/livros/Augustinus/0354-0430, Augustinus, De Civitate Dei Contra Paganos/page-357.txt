dicimus propter mysticum chrisma, sic omnes sacerdotes, quoniam membra sunt unius sacerdotis;
de quibus apostolus Petrus: Plebs, inquit, sancta, regale sacerdotium 100. Sane, licet breviter atque
transeunter, insinuavit esse Deum Christum dicendo: Sacerdotes Dei et Christi, hoc est, Patris et
Filii; quamvis propter formam servi 101 sicut hominis filius, ita etiam sacerdos Christus effectus sit in
aeternum secundum ordinem Melchisedech 102. De qua re in hoc opere non semel diximus 103.

Quid sint Gog, Magog et novissima persecutio.
11. Et cum finiti fuerint, inquit, mille anni, solvetur satanas de custodia sua, et exibit ad
seducendas nationes, quae sunt in quattuor angulis terrae, Gog et Magog, et trahet eos in bellum,
quorum numerus est ut harena maris 104. Ad hoc ergo tunc seducet, ut in hoc bellum trahat. Nam et
antea modis quibus poterat per mala multa et varia seducebat. Exibit autem dictum est "in apertam
persecutionem de latebris erumpet odiorum". Haec enim erit novissima persecutio, novissimo
imminente iudicio, quam sancta Ecclesia toto terrarum orbe patietur, universa scilicet civitas Christi
ab universa diaboli civitate, quantacumque erit utraque super terram. Gentes quippe istae, quas
appellat Gog et Magog, non sic sunt accipiendae, tamquam sint aliqui in aliqua parte terrarum
barbari constituti, sive quos quidam suspicantur Getas et Massagetas propter litteras horum
nominum primas, sive aliquos alios alienigenas et a Romano iure seiunctos. Toto namque orbe
terrarum significati sunt isti esse, cum dictum est: Nationes quae sunt in quattuor angulis terrae,
easque subiecit esse Gog et Magog. Quorum interpretationem nominum esse comperimus Gog
"tectum", Magog "de tecto"; tamquam domus et ipse qui procedit de domo. Gentes ergo sunt, in
quibus diabolum velut in abysso superius intellegebamus inclusum, et ipse de illis quodam modo
sese efferens et procedens; ut illae sint tectum, ipse de tecto. Si autem utrumque referamus ad
gentes, non unum horum ad illas, alterum ad diabolum: et tectum ipsae sunt, quia in eis nunc
includitur et quodam modo tegitur inimicus antiquus; et de tecto ipsae erunt, quando in apertum
odium de operto erupturae sunt. Quod vero ait: Et ascenderunt supra terrae latitudinem et
cinxerunt castra sanctorum et dilectam civitatem 105; non utique ad unum locum venisse vel venturi
esse significati sunt, quasi uno aliquo loco futura sint castra sanctorum et dilecta civitas, cum haec
non sit nisi Christi Ecclesia toto terrarum orbe diffusa; ac per hoc ubicumque tunc erit, quae in
omnibus gentibus erit, quod significatum est nomine latitudinis terrae, ibi erunt castra sanctorum,
ibi erit dilecta Deo civitas eius, ibi ab omnibus inimicis suis, quia et ipsi in omnibus cum illa gentibus
erunt, persecutionis illius immanitate cingetur, hoc est, in angustias tribulationis artabitur,
urguebitur, concludetur; nec militiam suam deseret, quae vocabulo est appellata castrorum.

Ignis de caelo est firmitas sanctorum.
12. Quod vero ait: Et descendit ignis de caelo et comedit eos 106; non extremum putandum est id
esse supplicium, quod erit, cum dicetur: Discedite a me, maledicti, in ignem aeternum! 107 Tunc
quippe in ignem mittentur ipsi, non ignis de caelo veniet super ipsos. Hic autem bene intellegitur
ignis de caelo de ipsa firmitate sanctorum, qua non cessuri sunt saevientibus, ut eorum faciant
voluntatem. Firmamentum est enim caelum, cuius firmitate illi cruciabuntur ardentissimo zelo,
quoniam non poterunt attrahere in partes Antichristi sanctos Christi. Et ipse erit ignis, qui comedet
eos, et hoc a Deo, quia Dei munere insuperabiles fiunt sancti, unde excruciantur inimici. Sicut enim
in bono positum est: Zelus domus tuae comedit me 108; ita e contrario: Zelus occupavit plebem
ineruditam, et nunc ignis contrarios comedet 109. Et nunc utique, excepto scilicet ultimi illius igne
iudicii. Aut si eam plagam, qua percutiendi sunt Ecclesiae persecutores veniente iam Christo, quos
viventes inveniet super terram, quando interficiet Antichristum spiritu oris sui 110, ignem appellavit
descendentem de caelo eosque comedentem; neque hoc ultimum supplicium erit impiorum, sed
illud quod facta corporum resurrectione passuri sunt.

Mille et tres anni cum dimidio computantur.
13. Haec persecutio novissima, quae futura est ab Antichristo (sicut iam diximus 111, quia et in hoc
libro superius 112 et apud Danielem prophetam positum est 113), tribus annis et sex mensibus erit.
Quod tempus, quamvis exiguum, utrum ad mille annos pertineat, quibus et diabolum ligatum dicit
et sanctos regnare cum Christo, an eisdem annis hoc parvum spatium superaddatur atque extra sit,
merito ambigitur; quia, si dixerimus ad eosdem annos hoc pertinere, non tanto tempore, sed
prolixiore cum Christo regnum sanctorum reperietur extendi quam diabolus alligari. Profecto enim
sancti cum suo rege etiam in ipsa praecipue persecutione regnabunt mala tanta vincentes, quando
diabolus iam non erit alligatus, ut eos persequi omnibus viribus possit. Quomodo ergo ista Scriptura
eisdem mille annis utrumque determinat, diaboli scilicet alligationem regnumque sanctorum, cum
trium annorum et sex mensium intervallo prius desinat alligatio diaboli quam regnum sanctorum in
his annis mille cum Christo? Si autem dixerimus parvum persecutionis huius hoc spatium non

357

