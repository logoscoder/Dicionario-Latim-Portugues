quosdam bonos, quosdam malos esse dixerunt 1, daemones quoque appellaverunt nomine deorum,
quamquam et deos, sed rarius, nomine daemonum, ita ut ipsum Iovem, quem volunt esse regem ac
principem ceterorum, ab Homero fateantur daemonem nuncupatum 2. Hi autem, qui omnes deos
non nisi bonos esse asserunt et longe praestantiores eis hominibus, qui perhibentur boni, merito
moventur daemonum factis, quae negare non possunt, eaque nullo modo a diis, quos omnes bonos
volunt, committi posse existimantes differentiam inter deos et daemones adhibere coguntur, ut,
quidquid eis merito displicet in operibus vel affectibus pravis, quibus vim suam manifestant occulti
spiritus, id credant esse daemonum, non deorum. Sed quia eosdem daemones inter homines et
deos ita medios constitutos putant, tamquam nullus deus homini misceatur, ut hinc perferant
desiderata, inde referant impetrata, atque hoc Platonici, praecipui philosophorum ac nobilissimi,
sentiunt, cum quibus velut cum excellentioribus placuit istam examinare quaestionem, utrum
cultus plurimorum deorum prosit ad consequendam vitam beatam quae post mortem futura est:
libro superiore quaesivimus, quo pacto daemones, qui talibus gaudent, qualia boni et prudentes
homines aversantur et damnant, id est sacrilega flagitiosa facinerosa non de quolibet homine, sed
de ipsis diis figmenta poetarum et magicarum artium sceleratam puniendamque violentiam, possint
quasi propinquiores et amiciores diis bonis conciliare homines bonos, et hoc nulla ratione posse
compertum est.

An daemones boni esse possit quaerendum.
2. Proinde hic liber, sicut in illius fine promisimus, disputationem continere debebit de differentia (si
quam volunt esse) non deorum inter se, quos omnes bonos dicunt, nec de differentia deorum et
daemonum, quorum illos ab hominibus longe alteque seiungunt, istos inter deos et homines
collocant; sed de differentia ipsorum daemonum, quod ad praesentem pertinet quaestionem. Apud
plerosque enim usitatum est dici, alios bonos alios malos daemones; quae sive sit etiam
Platonicorum, sive quorumlibet sententia, nequaquam eius est neglegenda discussio, ne quisquam
velut daemones bonos sequendos sibi esse arbitretur, per quos tamquam medios diis, quos omnes
bonos credit, dum conciliari affectat et studet, ut quasi cum eis possit esse post mortem, irretitus
malignorum spirituum deceptusque fallacia longe aberret a vero deo, cum quo solo et in quo solo et
de quo solo anima humana, id est rationalis et intellectualis, beata est.
Daemones passionibus agitantur (3-11)

Daemones animo perturbantur.
3. Quae igitur est differentia daemonum bonorum et malorum? Quando quidem Platonicus Apuleius
de his universaliter disserens et tam multa loquens de aeriis eorum corporibus de virtutibus tacuit
animorum, quibus essent praediti, si essent boni. Tacuit ergo beatitudinis causam, indicium vero
miseriae tacere non potuit, confitens eorum mentem, qua rationales esse perhibuit, non saltem
imbutam munitamque virtute passionibus animi irrationalibus nequaquam cedere, sed ipsam
quoque, sicut stultarum mentium mos est, procellosis quodam modo perturbationibus agitari.
Verba namque eius de hac re ista sunt: Ex hoc ferme daemonum numero, inquit, poetae solent
haudquaquam procul a veritate osores et amatores quorumdam hominum deos fingere; hos
prosperare et evehere, illos contra adversari et affligere; igitur et misereri et indignari, et angi et
laetari omnemque humani animi faciem pati, simili motu cordis et salo mentis per omnes
cogitationum aestus fluctuare. Quae omnes turbelae tempestatesque procul a deorum caelestium
tranquillitate exsulant 3. Num est in his verbis ulla dubitatio, quod non animorum aliquas inferiores
partes, sed ipsas daemonum mentes, quibus rationalia sunt animalia, velut procellosum salum dixit
passionum tempestate turbari? Ut ne hominibus quidem sapientibus comparandi sint, qui huius
modi perturbationibus animorum, a quibus humana non est immunis infirmitas, etiam cum eas
huius vitae condicione patiuntur, mente imperturbata resistunt, non eis cedentes ad aliquid
approbandum vel perpetrandum, quod exorbitet ab itinere sapientiae et lege iustitiae; sed stultis
mortalibus et iniustis non corporibus, sed moribus similes (ut non dicam deteriores, eo quo
vetustiores et debita poena insanabiles) ipsius quoque mentis, ut iste appellavit, salo fluctuant, nec
in veritate atque virtute, qua turbulentis et pravis affectionibus repugnatur, ex ulla animi parte
consistunt.

Quae philosophi de perturbationibus praeceperint.
4. 1. Duae sunt sententiae philosophorum de his animi motibus, quae Graeci
, nostri autem
quidam, sicut Cicero 4, perturbationes, quidam affectiones vel affectus 5, quidam vero, sicut iste, de
graeco expressius passiones vocant 6. Has ergo perturbationes sive affectiones sive passiones
quidam philosophi dicunt etiam in sapientem cadere, sed moderatas rationique subiectas, ut eis

133

