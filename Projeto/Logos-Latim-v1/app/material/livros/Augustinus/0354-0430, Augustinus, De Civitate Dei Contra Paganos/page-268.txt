28. Facta igitur promissione tam magna tamque dilucida ad Abraham, cui evidentissime dictum
est: Patrem multarum gentium posui te; et augeam te valde valde et ponam te in gentes, et reges
ex te exibunt. Et dabo tibi ex Sarra filium, et benedicam illum, et erit in nationes, et reges gentium
ex eo erunt 106 : quam promissionem nunc in Christo cernimus reddi; ex illo deinceps illi coniuges
non vocantur in Scripturis, sicut antea vocabantur, Abram et Sara, sed sicut eos nos ab initio
vocavimus, quoniam sic iam vocantur ab omnibus, Abraham et Sarra. Cur autem mutatum sit
nomen Abrahae, reddita est ratio: Quia patrem, inquit, multarum gentium posui te. Hoc ergo
significare intellegendum est Abraham; Abram vero, quod ante vocabatur, interpretatur Pater
excelsus. De nomine autem mutato Sarrae non est reddita ratio; sed, sicut aiunt, qui scripserunt
interpretationes nominum Hebraeorum, quae his sacris Litteris continentur, Sara interpretatur
Princeps mea, Sarra autem Virtus. Unde scriptum est in Epistula ad Hebraeos: Fide et ipsa Sarra
virtutem accepit ad emissionem seminis 107. Ambo enim seniores erant, sicut Scriptura testatur; sed
illa etiam sterilis et cruore menstruo iam destituta, propter quod iam parere non posset, etiam si
sterilis non fuisset. Porro si femina ita sit provectioris aetatis, ut ei solita mulierum adhuc fluant, de
iuvene parere potest, de seniore non potest; quamvis adhuc possit ille senior, sed de adulescentula
gignere, sicut Abraham post mortem Sarrae de Cettura potuit, quia vividam eius invenit
aetatem 108. Hoc ergo est, quod mirum commendat Apostolus, et ad hoc dicit Abrahae iam fuisse
corpus emortuum, quoniam non ex omni femina, cui adhuc esset aliquod pariendi tempus
extremum, generare ipse in illa aetate adhuc posset 109. Ad aliquid enim emortuum corpus
intellegere debemus, non ad omnia. Nam si ad omnia, non iam senectus vivi, sed cadaver est
mortui. Quamvis etiam sic solvi soleat ista quaestio, quod de Cettura postea genuit Abraham, quia
donum gignendi, quod a Domino accepit, etiam post obitum mansit uxoris. Sed propterea mihi
videtur illa, quam secuti sumus, huius quaestionis solutio praeferenda, quia centenarius quidem
senex, sed temporis nostri, de nulla potest femina gignere; non tunc, quando adhuc tamdiu
vivebant, ut centum anni nondum facerent hominem decrepitae senectutis.

Quomodo divinitas Abrahae et Loth appareat.
29. Item Deus apparuit Abrahae ad quercum Mambre in tribus viris 110, quos dubitandum non est
angelos fuisse; quamvis quidam existiment unum in eis fuisse Dominum Christum, asserentes eum
etiam ante indumentum carnis fuisse visibilem. Est quidem divinae potestatis et invisibilis,
incorporalis immutabilisque naturae, sine ulla sui mutatione etiam mortalibus aspectibus apparere,
non per id quod est, sed per aliquid quod sibi subditum est; quid autem illi subditum non est?
Verum tamen si propterea confirmant horum trium aliquem fuisse Christum, quia, cum tres vidisset,
ad Dominum singulariter est locutus; sic enim scriptum est: Et ecce tres viri stabant super eum, et
videns procucurrit in obviam illis ab ostio tabernaculi sui, et adoravit super terram et dixit: Domine,
si inveni gratiam ante te 111, et cetera: cur non et illud advertunt, duos ex eis venisse, ut Sodomitae
delerentur, cum adhuc Abraham ad unum loqueretur, Dominum appellans et intercedens, ne simul
iustum cum impio in Sodomis perderet? Illos autem duos sic suscepit Loth, ut etiam ipse in
colloquio cum illis suo singulariter Dominum appellet. Nam cum eis pluraliter dixisset: Ecce, domini,
declinate in domum pueri vestri, et cetera quae ibi dicuntur 112, postea tamen ita legitur: Et
tenuerunt angeli manum eius et manum uxoris eius et manus duarum filiarum eius, in eo quod
parceret Dominus ipsi. Et factum est, mox ut eduxerunt illum foras, et dixerunt: Salvam fac
animam tuam, ne respexeris retro, nec steteris in tota regione; in monte salvum te fac, ne quando
comprehendaris. Dixit autem Loth ad illos: Oro, Domine, quia invenit puer tuus misericordiam ante
te 113, et quae sequuntur. Deinde post haec verba singulariter illi respondet et Dominus, cum in
duobus angelis esset, dicens: Ecce miratus sum faciem tuam 114, et cetera. Unde multo est
credibilius, quod et Abraham in tribus et Loth in duobus viris Dominum agnoscebant, cui per
singularem numerum loquebantur, etiam cum eos homines esse arbitrarentur; neque enim aliam
ob causam sic eos susceperunt, ut tamquam mortalibus et humana refectione indigentibus
ministrarent; sed erat profecto aliquid, quo ita excellebant, licet tamquam homines, ut in eis esse
Dominum, sicut assolet in Prophetis, hi, qui hospitalitatem illis exhibebant, dubitare non possent;
atque ideo et ipsos aliquando pluraliter et in eis Dominum aliquando singulariter appellabant.
Angelos autem fuisse Scriptura testatur, non solum in hoc Genesis libro, ubi haec gesta narrantur,
verum etiam in Epistula ad Hebraeos, ubi, cum hospitalitas laudaretur: Per hanc, inquit, etiam
quidam nescientes hospitio receperunt angelos 115. Per illos igitur tres viros, cum rursus filius Isaac
de Sarra promitteretur Abrahae, divinum datum est etiam tale responsum, ut diceretur: Abraham
erit in magnam gentem et multam, et benedicentur in eo omnes gentes terrae 116. Et hic duo illa
brevissime plenissimeque promissa sunt, gens Israel secundum carnem et omnes gentes secundum
fidem.

Sodoma igne deleta est.

268

