inde patiantur, salvi fiant autem, quoniam Christum in fundamento stabiliter positum praecellenti
caritate tenuerunt. Si autem salvi fient, profecto et ad dexteram stabunt et cum ceteris audient:
Venite, benedicti Patris mei, possidete paratum vobis regnum, non ad sinistram, ubi illi erunt, qui
salvi non erunt et ideo audient: Discedite a me, maledicti, in ignem aeternum. Nemo quippe ab illo
igne salvabitur, quia in supplicium aeternum ibunt illi omnes, ubi vermis eorum non moritur et ignis
non exstinguitur, quo cruciabuntur die ac nocte in saecula saeculorum.

... quae purgatorio urentur igne.
26. 4. Post istius sane corporis mortem, donec ad illum veniatur, qui post resurrectionem corporum
futurus est damnationis et remunerationis ultimus dies, si hoc temporis intervallo spiritus
defunctorum eiusmodi ignem dicuntur perpeti, quem non sentiant illi, qui non habuerunt tales
mores et amores in huius corporis vita, ut eorum ligna et fenum et stipula consumatur; alii vero
sentiant, qui eiusmodi secum aedificia portaverunt, sive ibi tantum sive et hic et ibi sive ideo hic ut
non ibi saecularia, quamvis a damnatione venialia, concremantem ignem transitoriae tribulationis
inveniant; non redarguo, quia forsitan verum est. Potest quippe ad istam tribulationem pertinere
etiam mors ipsa carnis, quae de primi peccati perpetratione concepta est, ut secundum cuiusque
aedificium tempus quod eam sequitur ab unoquoque sentiatur. Persecutiones quoque, quibus
martyres coronati sunt et quas patiuntur quicumque Christiani, probant utraque aedificia velut ignis
et alia consumunt cum ipsis aedificatoribus, si Christum in eis non inveniunt fundamentum; alia
sine ipsis, si inveniunt, quia licet cum damno salvi erunt ipsi; alia vero non consumunt, quia talia
reperiunt quae maneant in aeternum. Erit etiam in fine saeculi tribulatio tempore Antichristi, qualis
numquam antea fuit 140. Quam multa erunt tunc aedificia, sive aurea sive fenea, super optimum
fundamentum, quod est Christus Iesus, ut ignis ille probet utraque et de aliis gaudium, de aliis
inferat damnum, neutros tamen perdat, in quibus haec inveniet, propter stabile fundamentum!
Quicumque autem, non dico uxorem, cuius etiam commixtione carnis ad carnalem utitur
voluptatem, sed ipsa quae ab eiusmodi delectationibus aliena sunt nomina pietatis humano more
carnaliter diligendo Christo anteponit, non eum habet in fundamento et ideo non per ignem salvus
erit, sed salvus non erit, quia esse cum Salvatore non poterit, qui de hac re apertissime loquens ait:
Qui amat patrem aut matrem plus quam me, non est me dignus; et qui amat filium aut filiam super
me, non est me dignus 141. Verum qui has necessitudines sic amat carnaliter, ut tamen eas Christo
Domino non praeponat, malitque ipsis carere quam Christo, si ad hunc fuerit articulum temptationis
adductus, per ignem erit salvus, quia ex earum amissione tantum necesse est urat dolor, quantum
haeserat amor. Porro qui patrem, matrem, filios, filias secundum Christum dilexerit, ut ad eius
regnum obtinendum eique cohaerendum illis consulat, vel hoc in eis diligat, quod membra sunt
Christi: absit ut ista dilectio reperiatur in lignis, feno et stipula consumenda, sed prorsus aedificio
aureo, argenteo, gemmeo deputabitur. Quomodo autem potest eos plus amare quam Christum,
quos amat utique propter Christum?.

6) Quotidiana peccata, si magna, eleemosyna non dimittuntur. ..
27. 1. Restat eis respondere, qui dicunt aeterno igne illos tantummodo arsuros, qui pro peccatis
suis facere dignas elemosynas neglegunt, propter illud quod ait apostolus Iacobus: Iudicium autem
sine misericordia illi, qui non fecit misericordiam 142. Qui ergo fecit, inquiunt, quamvis non correxerit
perditos mores, sed nefarie ac nequiter inter ipsas suas elemosynas vixerit, cum misericordia illi
futurum est iudicium, ut aut non damnetur omnino aut post aliquod tempus a damnatione
novissima liberetur. Nec ob aliud existimant Christum de solo dilectu atque neglectu elemosynarum
discretionem inter dextros et sinistros esse facturum, quorum alios in regnum, alios in supplicium
mittat aeternum. Ut autem quotidiana sibi opinentur, quae facere omnino non cessant,
qualiacumque et quantacumque sint, per elemosynas dimitti posse peccata, orationem, quam
docuit ipse Dominus, et suffragatricem sibi adhibere conantur et testem. Sicut enim nullus est,
inquiunt, dies, quo a Christianis haec oratio non dicatur: ita nullum est quotidianum qualecumque
peccatum, quod per illam non dimittatur, cum dicimus: Dimitte nobis debita nostra, si quod sequitur
facere curemus: Sicut et nos dimittimus debitoribus nostris 143. Non enim ait Dominus, inquiunt: Si
dimiseritis peccata hominibus, dimittet vobis Pater vester quotidiana parva peccata, sed: Dimittet,
inquit, vobis peccata vestra 144. Qualiacumque ergo vel quantacumque sint, etiamsi quotidie
perpetrentur nec ab eis vita discedat in melius commutata; per elemosynam veniae non negatae
remitti sibi posse praesumunt.

... si in peccato quis perseverat...
27. 2. Sed bene, quod isti dignas pro peccatis elemosynas commonent esse faciendas; quoniam si
dicerent qualescumque elemosynas pro peccatis et quotidianis et magnis et quantacumque

393

