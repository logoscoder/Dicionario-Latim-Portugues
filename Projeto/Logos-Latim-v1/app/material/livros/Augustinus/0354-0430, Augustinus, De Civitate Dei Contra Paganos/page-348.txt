1. 1. De die ultimi iudicii Dei quod ipse donaverit locuturi eumque asserturi adversus impios et
incredulos tamquam in aedificii fundamento prius ponere testimonia divina debemus; quibus qui
nolunt credere, humanis ratiunculis falsis atque fallacibus contravenire conantur, ad hoc ut aut
aliud significare contendant quod adhibetur testimonium de litteris sacris, aut omnino divinitus esse
dictum negent. Nam nullum existimo esse mortalium, qui cum ea, sicut dicta sunt, intellexerit et a
summo ac vero Deo per animas sanctas dicta esse crediderit, non eis cedat atque consentiat, sive
id etiam ore fateatur sive aliquo vitio fateri erubescat aut metuat, vel etiam pervicacia simillima
insaniae id, quod falsum esse novit aut credit, contra id, quod verum esse novit aut credit, etiam
contentiosissime defendere moliatur.

De novissimo iudicio in hoc libro agitur.
1. 2. Quod ergo in confessione ac professione tenet omnis Ecclesia Dei veri Christum de caelo esse
venturum ad vivos ac mortuos iudicandos 1, hunc divini iudicii ultimum diem dicimus, id est,
novissimum tempus. Nam per quot dies hoc iudicium tendatur, incertum est; sed Scripturarum
more sanctarum "diem" poni solere pro "tempore" nemo, qui illas litteras quamlibet neglegenter
legerit, nescit. Ideo autem, cum diem iudicii Dei dicimus, addimus ultimum vel novissimum, quia et
nunc iudicat et ab humani generis initio iudicavit dimittens de paradiso et a ligno vitae separans
primos homines peccati magni perpetratores 2; immo etiam quando angelis peccantibus non
pepercit 3, quorum princeps homines a se ipso subversus invidendo subvertit, procul dubio
iudicavit; nec sine illius alto iustoque iudicio et in hoc aerio caelo et in terris et daemonum et
hominum miserrima est vita, erroribus aerumnisque plenissima. Verum etsi nemo peccasset, non
sine bono rectoque iudicio universam rationalem creaturam perseverantissime sibi suo Domino
cohaerentem in aeterna beatitudine retineret. Iudicat etiam non solum universaliter de genere
daemonum atque hominum, ut miseri sint propter primorum meritum peccatorum; sed etiam de
singulorum operibus propriis, quae gerunt arbitrio voluntatis. Nam et daemones ne torqueantur
precantur 4, nec utique iniuste vel parcitur eis vel pro sua quique improbitate torquentur; et
homines plerumque aperte, semper occulte, luunt pro suis factis divinitus poenas sive in hac vita
sive post mortem: quamvis nullus hominum agat recte, nisi divino adiuvetur auxilio; nullus
daemonum aut hominum agat inique, nisi divino eodemque iustissimo iudicio permittatur. Sicut
enim ait Apostolus: Non est iniquitas apud Deum 5; etiam sicut ipse alibi dicit: Inscrutabilia sunt
iudicia eius et investigabiles viae eius 6. Non igitur in hoc libro de illis primis nec de istis mediis Dei
iudiciis, sed de ipso novissimo, quantum ipse tribuerit, disputabo, quando Christus de caelo
venturus est vivos iudicaturus et mortuos 7. Iste quippe dies iudicii proprie iam vocatur, eo quod
nullus ibi erit imperitae querellae locus, cur iniustus ille sit felix et cur ille iustus infelix. Omnium
namque tunc nonnisi bonorum vera et plena felicitas et omnium nonnisi malorum digna et summa
infelicitas apparebit.

Qui sit modus huius vitae ad Dei iudicium.
2. Nunc autem et mala aequo animo ferre discimus, quae patiuntur et boni, et bona non
magnipendere, quae adipiscuntur et mali; ac per hoc etiam in his rebus, in quibus non apparet
divina iustitia, salutaris est divina doctrina. Nescimus enim quo iudicio Dei bonus ille sit pauper,
malus ille sit dives; iste gaudeat, quem pro suis perditis moribus cruciari debuisse maeroribus
arbitramur, contristetur ille, quem vita laudabilis gaudere debuisse persuadet; exeat de iudicio non
solum inultus, verum etiam damnatus innocens, aut iniquitate iudicis pressus aut falsis obrutus
testimoniis, e contrario scelestus adversarius eius non solum impunitus, verum etiam vindicatus
insultet; impius optime valeat, pius languore tabescat; latrocinentur sanissimi iuvenes, et qui nec
verbo quemquam laedere potuerunt, diversa morborum atrocitate affligantur infantes; utilis rebus
humanis immatura morte rapiatur, et qui videtur nec nasci debuisse, diutissime insuper vivat;
plenus criminibus sublimetur honoribus, et hominem sine querella tenebrae ignobilitatis
abscondant, et cetera huiusmodi, quae quis colligit, quis enumerat? Quae si haberent in ipsa velut
absurditate constantiam, ut in hac vita, in qua: Homo, sicut sacer Psalmus eloquitur, vanitati similis
factus est et dies eius velut umbra praetereunt 8, non nisi mali adipiscerentur transitoria bona ista
atque terrena, nec nisi boni talia paterentur mala; posset hoc referri ad iudicium iustum Dei sive
etiam benignum, ut, qui non erant assecuturi bona aeterna, quae faciunt beatos, temporalibus vel
deciperentur pro malitia sua vel pro Dei misericordia consolarentur bonis, et qui non erant passuri
aeterna tormenta, temporalibus vel pro suis quibuscumque et quantuliscumque peccatis
affligerentur vel propter implendas virtutes exercerentur malis. Nunc vero, quando non solum in
malo sunt boni et in bono mali, quod videtur iniustum, verum etiam plerumque et malis mala
eveniunt et bonis bona proveniunt; magis inscrutabilia fiunt iudicia Dei et investigabiles viae eius 9.
Quamvis ergo nesciamus quo iudicio Deus ista vel faciat vel fieri sinat, apud quem summa virtus
est, summa sapientia, summa iustitia, nulla infirmitas, nulla temeritas, nulla iniquitas; salubriter
tamen discimus non magnipendere seu bona seu mala, quae videmus esse bonis malisque

348

