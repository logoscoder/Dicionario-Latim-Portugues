adhuc moriuntur, qui, quantum attinet ad corporis mortem, de qua nunc disserimus, iam sunt a
corporibus separati. Sed hoc est, quod dixi explicari aliqua locutione non posse, quonam modo vel
morientes dicantur vivere vel iam mortui etiam post mortem adhuc esse dicantur in morte.
Quomodo enim post mortem, si adhuc in morte? praesertim cum eos nec morientes dicamus, sicuti
eos, qui in somno sunt, dicimus dormientes, et qui in languore, languentes, et qui in dolore, utique
dolentes, et qui in vita, viventes; at vero mortui, priusquam resurgant, esse dicuntur in morte, nec
tamen possunt appellari morientes. Unde non importune neque incongrue arbitror accidisse, etsi
non humana industria, iudicio fortasse divino, ut hoc verbum, quod est moritur, in latina lingua nec
grammatici declinare potuerint, ea regula qua cetera talia declinantur. Namque ab eo quod est
oritur, fit verbum praeteriti temporis, ortus est; et si qua similia sunt, per temporis praeteriti
participia declinantur. Ab eo vero, quod est moritur, si quaeramus praeteriti temporis verbum,
responderi assolet, mortuus est, u littera geminata. Sic enim dicitur mortuus, quomodo fatuus,
arduus, conspicuus et si qua similia, quae non sunt praeteriti temporis, sed quoniam nomina sunt,
sine tempore declinantur. Illud autem, quasi ut declinetur, quod declinari non potest, pro participio
praeteriti temporis ponitur nomen. Convenienter itaque factum est, ut, quemadmodum id quod
significat non potest agendo, ita ipsum verbum non posset loquendo declinari. Agi tamen potest in
adiutorio gratiae Redemptoris nostri, ut saltem secundam mortem declinare possimus. Illa est enim
gravior et omnium malorum pessima, quae non fit separatione animae et corporis, sed in aeternam
poenam potius utriusque complexu. Ibi e contrario non erunt homines ante mortem atque post
mortem, sed semper in morte; ac per hoc numquam viventes, numquam mortui, sed sine fine
morientes. Numquam enim erit homini peius in morte, quam ubi erit mors ipsa sine morte.
Mors ex peccato est (12-18)

Prima mors corporis, secunda animae.
12. Cum ergo requiritur, quam mortem Deus primis hominibus fuerit comminatus, si ab eo
mandatum transgrederentur acceptum nec oboedientiam custodirent, utrum animae an corporis an
totius hominis an illam quae appellatur secunda: respondendum est: Omnes. Prima enim constat ex
duabus, secunda ex omnibus tota. Sicut enim universa terra ex multis terris et universa ecclesia ex
multis constat ecclesiis: sic universa mors ex omnibus. Quoniam prima constat ex duabus, una
animae, altera corporis; ut sit prima totius hominis mors, cum anima sine Deo et sine corpore ad
tempus poenas luit; secunda vero, ubi anima sine Deo cum corpore poenas aeternas luit. Quando
ergo dixit Deus primo illi homini, quem in paradiso constituerat, de cibo vetito: Quacumque die
ederitis ex illo, morte moriemini 27 : non tantum primae mortis partem priorem, ubi anima privatur
Deo, nec tantum posteriorem, ubi corpus privatur anima, nec solam ipsam totam primam, ubi
anima et a Deo et a corpore separata punitur; sed quidquid mortis est usque ad novissimam, quae
secunda dicitur, qua est nulla posterior, comminatio illa complexa est.

Ex peccato praevaricatio fuit.
13. Nam postea quam praecepti facta trasgressio est, confestim gratia deserente divina de
corporum suorum nuditate confusi sunt 28. Unde etiam foliis ficulneis, quae forte a perturbatis prima
comperta sunt, pudenda texerunt; quae prius eadem membra erant, sed pudenda non erant.
Senserunt ergo novum motum inoboedientis carnis suae, tamquam reciprocam poenam
inoboedientiae suae. Iam quippe anima libertate in perversum propria delectata et Deo dedignata
servire pristino corporis servitio destituebatur, et quia superiorem dominum suo arbitrio deseruerat,
inferiorem famulum ad suum arbitrium non tenebat, nec omni modo habebat subditam carnem,
sicut semper habere potuisset, si Deo subdita ipsa mansisset. Tunc ergo coepit caro concupiscere
adversus spiritum 29, cum qua controversia nati sumus, trahentes originem mortis et in membris
nostris vitiataque natura contentionem eius sive victoriam de prima praevaricatione gestantes.

Hominis ex primo homine vitiata natura est.
14. Deus enim creavit hominem rectum, naturarum auctor, non utique vitiorum; sed sponte
depravatus iusteque damnatus depravatos damnatosque generavit. Omnes enim fuimus in illo uno,
quando omnes fuimus ille unus, qui per feminam lapsus est in peccatum, quae de illo facta est ante
peccatum. Nondum erat nobis singillatim creata et distributa forma, in qua singuli viveremus; sed
iam erat natura seminalis, ex qua propagaremur; qua scilicet propter peccatum vitiata et vinculo
mortis obstricta iusteque damnata non alterius condicionis homo ex homine nasceretur. Ac per hoc
a liberi arbitrii malo usu series calamitatis huius exorta est, quae humanum genus origine
depravata, velut radice corrupta, usque ad secundae mortis exitium, quae non habet finem, solis
eis exceptis qui per Dei gratiam liberantur, miseriarum connexione perducit.

202

