qualiacumque peccata", sed ait: Peccata vestra. Quotidianam quippe orationem docebat et
iustificatis utique discipulis loquebatur. Quid est ergo: Peccata vestra nisi "peccata sine quibus nec
vos eritis, qui iustificati et sanctificati estis"? Ubi ergo illi, qui per hanc orationem occasionem
perpetrandorum quotidie scelerum quaerunt, dicunt Dominum significasse etiam magna peccata,
quoniam non dixit: "Dimittet vobis parva", sed peccata vestra: ibi nos considerantes qualibus
loquebatur et audientes dictum peccata vestra nihil aliud debemus existimare quam parva,
quoniam talium iam non erant magna. Verumtamen nec ipsa magna, a quibus omnino mutatis in
melius moribus recedendum est, dimittuntur orantibus, nisi fiat quod ibi dicitur: Sicut et nos
dimittimus debitoribus nostris. Si enim minima peccata, sine quibus non est etiam vita iustorum,
aliter non remittuntur: quanto magis multis et magnis criminibus involuti, etiamsi ea perpetrare iam
desinant, nullam indulgentiam consequuntur, si ad remittendum aliis, quod in eos quisque
peccaverit, inexorabiles fuerint, cum dicat Dominus: Si autem non dimiseritis hominibus, neque
Pater vester dimittet vobis 159. Ab hoc enim valet quod etiam Iacobus apostolus ait iudicium
futurum sine misericordia illi, qui non fecit misericordiam 160. Venire quippe debet in mentem etiam
servus ille, cui debitori dominus eius relaxavit decem milia talentorum 161, quae postea iussit ut
redderet, quia ipse non misertus est conservi sui, qui ei debebat centum denarios. In his ergo, qui
filii sunt promissionis et vasa misericordiae 162, valet quod ait idem Apostolus consequenter
adiungens: Superexsultat autem misericordia iudicio 163, quoniam et illi iusti, qui tanta sanctitate
vixerunt, ut alios quoque recipiant in tabernacula aeterna, a quibus amici facti sunt de mammona
iniquitatis 164, ut tales essent, misericordia liberati sunt ab eo, qui iustificat impium, imputans
mercedem secundum gratiam, non secundum debitum 165. In eorum quippe numero est Apostolus,
qui dicit: Misericordiam consecutus sum, ut fidelis essem 166.

... et sanctis nos commendamus...
27. 5. Illi autem, qui recipiuntur a talibus in tabernacula aeterna, fatendum est quod non sint his
moribus praediti, ut eis liberandis sine suffragio sanctorum sua possit vita sufficere, ac per hoc
multo amplius in eis superexsultat misericordia iudicio. Nec tamen ideo putandus est quisquam
sceleratissimus, nequaquam vita vel bona vel tolerabiliore mutatus, recipi in tabernacula aeterna,
quoniam obsecutus est sanctis de mammona iniquitatis, id est de pecunia vel divitiis, quae male
fuerant adquisitae, aut etiamsi bene, non tamen veris, sed quas iniquitas putat esse divitias,
quoniam nescit quae sint verae divitiae, quibus illi abundabant, qui et alios recipiunt in tabernacula
aeterna. Est itaque quidam vitae modus nec tam malae, ut his qui eam vivunt nihil prosit ad
capessendum regnum caelorum largitas elemosynarum, quibus etiam iustorum sustentatur inopia
et fiunt amici qui in tabernacula aeterna suscipiant, nec tam bonae, ut ad tantam beatitudinem
adipiscendam eis ipsa sufficiat, nisi eorum meritis, quos amicos fecerint, misericordiam
consequantur. (Mirari autem soleo etiam apud Virgilium reperiri istam Domini sententiam, ubi ait:
Facite vobis amicos de mammona iniquitatis, ut et ipsi recipiant vos in tabernacula aeterna 167; cui
est et illa simillima: Qui recipit prophetam in nomine prophetae, mercedem prophetae accipiet; et
qui recipit iustum in nomine iusti, mercedem iusti accipiet 168. Nam cum Elysios campos poeta ille
describeret, ubi putant habitare animas beatorum, non solum ibi posuit eos, qui propriis meritis ad
illas sedes pervenire potuerunt, sed adiecit atque ait:
Quique sui memores alios fecere merendo 169,
id est, qui promeruerunt alios eosque sui memores promerendo fecerunt; prorsus tamquam eis
dicerent, quod frequentatur ore christiano, cum se cuique sanctorum humilis quisque commendat
et dicit: "Memor mei esto", atque id ut esse possit promerendo efficit). Sed quis iste sit modus, et
quae sint ipsa peccata, quae ita impediunt perventionem ad regnum Dei, ut tamen sanctorum
amicorum meritis impetrent indulgentiam, difficillimum est invenire, periculosissimum definire. Ego
certe usque ad hoc tempus cum inde satagerem ad eorum indaginem pervenire non potui. Et
fortassis propterea latent, ne studium proficiendi ad omnia cavenda peccata pigrescat. Quoniam si
scirentur quae vel qualia sint delicta, pro quibus etiam permanentibus nec provectu vitae melioris
absumptis intercessio sit inquirenda et speranda iustorum, eis secura se obvolveret humana
segnitia, nec evolvi talibus implicamentis ullius virtutis expeditione curaret, sed tantummodo
quaereret aliorum meritis liberari, quos amicos sibi de mammona iniquitatis elemosynarum
largitate fecisset. Nunc vero dum venialis iniquitatis, etiamsi perseveret, ignoratur modus, profecto
et studium in meliora proficiendi orando et instando vigilantius adhibetur et faciendi de mammona
iniquitatis sanctos amicos cura non spernitur.

... pro diversitate meritorum.
27. 6. Verum ista liberatio, quae fit sive suis quibusque orationibus sive intercedentibus sanctis, id
agit ut in ignem quisque non mittatur aeternum, non ut, cum fuerit missus, post quantumcumque
inde tempus eruatur. Nam et illi, qui putant sic intellegendum esse quod scriptum est, afferre

395

