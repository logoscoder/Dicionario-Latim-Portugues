multiplicantur, et mille sunt. Porro si centum ipsa pro universitate aliquando ponuntur, quale illud
est, quod Dominus omnia sua dimittenti et eum sequenti promisit, dicens: Accipiet in hoc saeculo
centuplum 48, quod exponens quodam modo Apostolus ait: Quasi nihil habentes, et omnia
possidentes 49; quia et ante iam dictum erat: Fidelis hominis totus mundus divitiarum est 50; quanto
magis mille pro universitate ponuntur, ubi est soliditas ipsius denariae quadraturae? Unde nec illud
melius intellegitur, quod in Psalmo legitur: Memor fuit in saeculum testamenti sui verbi, quod
mandavit in mille generationes 51, id est, in omnes.

Quid sit diabolus in abysso...
7. 3. Et misit illum, inquit, in abyssum; utique diabolum misit in abyssum, quo nomine significata
est multitudo innumerabilis impiorum, quorum in malignitate adversus Ecclesiam Dei multum
profunda sunt corda; non quia ibi diabolus ante non erat; sed ideo illuc dicitur missus, quia exclusus
a credentibus plus coepit impios possidere. Plus namque possidetur a diabolo, qui non solum est
alienatus a Deo, verum etiam gratis odit servientes Deo. Et clausit, inquit, et signavit super eum, ut
non seduceret iam gentes, donec finiantur mille anni 52. Clausit super eum dictum est "interdixit ei,
ne posset exire", id est, vetitum transgredi. Signavit autem, quod addidit, significasse mihi videtur,
quod occultum esse voluit, qui pertineant ad partem diaboli, et qui non pertineant. Hoc quippe in
saeculo isto prorsus latet, quia et qui videtur stare, utrum sit casurus, et qui videtur iacere, utrum
sit surrecturus, incertum est 53. Ab eis autem gentibus seducendis huius interdicti vinculo et
claustro diabolus prohibetur atque cohibetur, quas pertinentes ad Christum seducebat antea vel
tenebat. Has enim Deus elegit ante mundi constitutionem 54 eruere de potestate tenebrarum et
transferre in regnum Filii caritatis suae 55, sicut Apostolus dicit. Nam seducere illum gentes etiam
nunc et secum trahere in aeternam poenam, sed non praedestinatas in aeternam vitam, quis fidelis
ignorat? Nec moveat, quod saepe diabolus seducit etiam illos, qui regenerati iam in Christo vias
ingrediuntur Dei. Novit enim Dominus qui sunt eius 56; ex his in aeternam damnationem neminem
ille seducit. Sic enim eos novit Dominus, ut Deus, quem nihil latet etiam futurorum, non ut homo,
qui hominem ad praesens videt (si tamen videt, cuius cor non videt), qualis autem postea sit
futurus nec se ipsum videt. Ad hoc ergo ligatus est diabolus et inclusus in abysso, ut iam non
seducat gentes, ex quibus constat Ecclesia, quas antea seductas tenebat, antequam essent
Ecclesia. Neque enim dictum est "ut non seduceret aliquem", sed ut non seduceret, inquit, iam
gentes, in quibus Ecclesiam procul dubio voluit intellegi, donec finiantur, inquit, mille anni, id est,
aut quod remanet de sexto die, qui constat ex mille annis, aut omnes anni, quibus deinceps hoc
saeculum peragendum est.

... ne seducat gentes.
7. 4. Nec sic accipiendum est quod ait: Ut non seduceret gentes, donec finiantur mille anni 57, quasi
postea sit seducturus eas dumtaxat gentes, ex quibus praedestinata constat Ecclesia, a quibus
seducendis illo est vinculo claustroque prohibitus. Sed aut illa locutione dictum est, quae in
Scripturis aliquotiens invenitur, qualis est in Psalmo: Sic oculi nostri ad Dominum Deum nostrum,
donec misereatur nostri 58; neque enim, cum misertus fuerit, non erunt oculi servorum eius ad
Dominum Deum suum; aut certe iste est ordo verborum: Et clausit et signavit super eum, donec
finiantur mille anni; quod vero interposuit: Ut non seduceret iam gentes, ita se habet, ut ab huius
ordinis connexione sit liberum et seorsus intellegendum, velut si post adderetur, ut sic se haberet
tota sententia: Et clausit et signavit super eum, donec finiantur mille anni, ut non seduceret iam
gentes; id est, ideo clausit donec finiantur mille anni, ut non seduceret iam gentes.

Quid dicendum de diabolo alligato et Ecclesia.
8. 1. Post haec, inquit, oportet eum solvi brevi tempore 59. Si hoc est diabolo ligari et includi,
Ecclesiam non posse seducere, haec ergo erit solutio eius, ut possit? Absit; numquam enim ab illo
Ecclesia seducetur praedestinata et electa ante mundi constitutionem 60, de qua dictum est: Novit
Dominus qui sunt eius 61. Et tamen hic erit etiam illo tempore, quo solvendus est diabolus, sicut, ex
quo est instituta, hic fuit et erit omni tempore, in suis utique qui succedunt nascendo morientibus.
Nam paulo post dicit, quod solutus diabolus seductas gentes toto orbe terrarum attrahet in bellum
adversus eam, quorum hostium numerus erit ut harena maris. Et ascenderunt, inquit, supra terrae
latitudinem, et cinxerunt castra sanctorum et dilectam civitatem, et descendit ignis de caelo a Deo
et comedit eos; et diabolus, qui seducebat eos, missus est in stagnum ignis et sulphuris, ubi et
bestia et pseudopropheta; et cruciabuntur die et nocte in saecula saeculorum 62. Sed hoc iam ad
iudicium novissimum pertinet, quod nunc propterea commemorandum putavi, ne quis existimet eo
ipso parvo tempore, quo solvetur diabolus, in hac terra Ecclesiam non futuram, illo hic eam vel non

353

