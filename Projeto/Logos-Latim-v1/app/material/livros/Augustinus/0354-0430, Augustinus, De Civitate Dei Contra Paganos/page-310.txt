in novissimis diebus 81. Nihil est ista prophetia manifestius, cum David regis nomine significatus
intellegitur Christus, quia factus est, sicut dicit Apostolus, ex semine David secundum carnem 82.
Praenuntiavit iste propheta etiam tertio die Christi resurrectionem futuram, sicut eam prophetica
altitudine praenuntiari oportebat, ubi ait: Sanabit nos post biduum, in die tertio resurgemus 83.
Secundum hoc enim nobis dicit Apostolus: Si resurrexistis cum Christo, quae sursum sunt
quaerite 84. Amos quoque de rebus talibus sic prophetat: Praepara, inquit, te, ut invoces Deum
tuum Israel; quia ecce ego firmans tonitrum et creans spiritum et annuntians in hominibus
Christum suum 85; et alio loco: In illa die, inquit, resuscitabo tabernaculum David, quod cecidit, et
reaedificabo, quae ceciderunt eius, et destructa eius resuscitabo et reaedificabo ea sicut dies
saeculi; ita ut exquirant me residui hominum et omnes gentes, in quibus invocatum est nomen
meum super eos, dicit Dominus faciens haec 86.

Quid Isaias de Christi passione praeviderit...
29. 1. Isaias propheta non est in libro duodecim Prophetarum, qui propterea dicuntur minores, quia
sermones eorum sunt breves, in eorum comparatione, qui maiores ideo vocantur, quia prolixa
volumina condiderunt; ex quibus est hic Isaias, quem propter eadem prophetiae tempora subiungo
supradictis duobus. Isaias ergo inter illa, quae arguit iniqua et iusta praecepit et peccatori populo
mala futura praedixit, etiam de Christo et Ecclesia, hoc est de rege et ea quam condidit civitate,
multo plura quam ceteri prophetavit, ita ut a quibusdam evangelista quam propheta potius
diceretur. Sed propter rationem operis terminandi unum de multis hoc loco ponam. Ex persona
quippe Dei Patris loquens: Ecce, inquit, intelleget puer meus et exaltabitur et glorificabitur valde.
Quemadmodum stupescent super te multi, ita gloria privabitur ab hominibus species tua et gloria
tua ab hominibus; ita mirabuntur gentes multae super eum et continebunt reges os suum; quoniam
quibus non est nuntiatum de illo, videbunt, et qui non audierunt, intellegent. Domine, quis credidit
auditui nostro, et brachium Domini cui revelatum est? Annuntiavimus coram illo, ut infans, ut radix
in terra sitienti: non est species illi neque gloria. Et vidimus eum, et non habebat speciem neque
decorem; sed species eius sine honore, deficiens prae omnibus hominibus. Homo in plaga positus
et sciens ferre infirmitatem; quoniam aversa est facies eius, inhonoratus est nec magni aestimatus
est. Hic peccata nostra portat et pro nobis dolet; et nos existimavimus illum esse in dolore et in
plaga et in afflictione. Ipse autem vulneratus est propter iniquitates nostras et infirmatus est
propter peccata nostra. Eruditio pacis nostrae in eo; livore eius nos sanati sumus. Omnes ut oves
erravimus, homo a via sua erravit; et Dominus tradidit illum pro peccatis nostris; et ipse, propter
quod afflictus est, non aperuit os. Ut ovis ad immolandum ductus est et ut agnus ante eum, qui se
tonderet, sine voce, sic non aperuit os suum. In humilitate iudicium eius sublatum est.
Generationem eius quis enarrabit? Quoniam tolletur de terra vita eius. Ab iniquitatibus populi mei
ductus est ad mortem. Et dabo malignos pro sepultura eius et divites pro morte eius. Quoniam
iniquitatem non fecit nec dolum in ore suo; et Dominus vult purgare eum de plaga. Si dederitis pro
peccato animam vestram, videbitis semen longaevum; et Dominus vult auferre a dolore animam
eius, ostendere illi lucem et formare intellectum, iustificare iustum bene servientem pluribus; et
peccata eorum ipse portabit. Propterea ipse hereditabit plures et fortium dividet spolia, propter
quod tradita est ad mortem anima eius, et inter iniquos aestimatus est et ipse peccata multorum
portavit, et propter peccata eorum traditus est 87. Haec de Christo.

...et de Ecclesia.
29. 2. Iam vero de Ecclesia, quod sequitur, audiamus: Laetare, inquit, sterilis, quae non paris;
erumpe et exclama, quae non parturis; quoniam multi filii desertae magis quam eius, quae habet
virum. Dilata locum tabernaculi tui et aulaearum tuarum; fige, noli parcere, prolonga funiculos tuos
et palos tuos conforta, adhuc in dextram et sinistram partem extende. Et semen tuum hereditabit
gentes, et civitates desertas inhabitabis. Ne timeas, quoniam confusa es, neque reverearis, quia
exprobrata es; quoniam confusionem aeternam oblivisceris et opprobrium viduitatis tuae non eris
memor. Quoniam Dominus faciens te, Dominus Sabaoth nomen ei; et qui eruit te, ipse Deus Israel
universae terrae vocabitur 88; et cetera. Verum ista sint satis; et in eis sunt exponenda nonnulla;
sed sufficere arbitror quae ita sunt aperta, ut etiam inimici intellegere cogantur inviti.

Michaeas de Messia et Bethleem loquitur.
30. 1. Michaeas propheta Christum in figura ponens magni cuiusdam montis haec loquitur: Erit in
novissimis diebus manifestus mons Domini, paratus super vertices montium et exaltabitur super
colles. Et festinabunt ad eum plebes, et ibunt gentes multae et dicent: Venite, ascendamus in
montem Domini et in domum Dei Iacob, et ostendet nobis viam suam, et ibimus in semitis eius;
quia ex Sion procedet lex et verbum Domini ex Ierusalem. Et iudicabit inter plebes multas, et

310

