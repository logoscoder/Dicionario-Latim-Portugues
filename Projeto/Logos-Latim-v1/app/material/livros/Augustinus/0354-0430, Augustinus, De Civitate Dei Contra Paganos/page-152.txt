homini. Quamvis itaque miracula visibilium naturarum videndi assiduitate viluerint, tamen, cum ea
sapienter intuemur, inusitatissimis rarissimisque maiora sunt. Nam et omni miraculo, quod fit per
hominem, maius miraculum est homo. Quapropter Deus, qui fecit visibilia caelum et terram, non
dedignatur facere visibilia miracula in caelo vel terra, quibus ad se invisibilem colendum excitet
animam adhuc visibilibus deditam; ubi vero et quando faciat, incommutabile consilium penes ipsum
est, in cuius dispositione iam tempora facta sunt quaecumque futura sunt. Nam temporalia movens
temporaliter non movetur, nec aliter novit facienda quam facta, nec aliter invocantes exaudit quam
invocaturos videt. Nam et cum exaudiunt Angeli eius, ipse in eis exaudit, tamquam in vero nec
manu facto templo suo, sicut in hominibus sanctis suis, eiusque temporaliter fiunt iussa aeterna
eius lege conspecta 85.

...et in hominum rebus gestis...
13. Nec movere debet, quod, cum sit invisibilis, saepe visibiliter patribus apparuisse memoratur 86.
Sicut enim sonus, quo auditur sententia in silentio intellegentiae constituta, non est hoc quod ipsa:
ita et species, qua visus est Deus in natura invisibili constitutus, non erat quod ipse. Verum tamen
ipse in eadem specie corporali videbatur, sicut illa sententia ipsa in sono vocis auditur; nec illi
ignorabant invisibilem Deum in specie corporali, quod ipse non erat, se videre. Nam et loquebatur
cum loquente Moyses et ei tamen dicebat: Si inveni gratiam ante te, ostende mihi temet ipsum,
scienter ut videam te 87. Cum igitur oporteret Dei legem in edictis Angelorum terribiliter dari 88, non
uni homini paucisve sapientibus, sed universae genti et populo ingenti: coram eodem populo
magna facta sunt in monte, ubi lex per unum dabatur 89, conspiciente multitudine metuenda et
tremenda quae fiebant. Non enim populus Israel sic Moysi credidit, quem ad modum suo Lycurgo
Lacedaemonii, quod a Iove seu Apolline leges, quas condidit, accepisset 90. Cum enim lex dabatur
populo, qua coli unus iubebatur Deus, in conspectu ipsius populi, quantum sufficere divina
providentia iudicabat, mirabilibus rerum signis et motibus apparebat ad eamdem legem dandam
Creatori servire creaturam.

...ut suam providentiam nobis edoceat...
14. Sicut autem unius hominis, ita humani generis, quod ad Dei populum pertinet, recta eruditio
per quosdam articulos temporum tamquam aetatum profecit accessibus, ut a temporalibus ad
aeterna capienda et a visibilibus ad invisibilia surgeretur 91; ita sane ut etiam illo tempore, quo
visibilia promittebantur divinitus praemia, unus tamen colendus commendaretur Deus, ne mens
humana vel pro ipsis terrenis vitae transitoriae beneficiis cuiquam nisi vero animae Creatori et
Domino subderetur. Omnia quippe, quae praestare hominibus vel Angeli vel homines possunt, in
unius esse Omnipotentis potestate quisquis diffitetur, insanit. De providentia certe Plotinus
Platonicus disputat eamque a summo Deo, cuius est intellegibilis atque ineffabilis pulchritudo,
usque ad haec terrena et ima pertingere flosculorum atque foliorum pulchritudine comprobat; quae
omnia quasi abiecta et velocissime pereuntia decentissimos formarum suarum numeros habere non
posse confirmat, nisi inde formentur, ubi forma intellegibilis et incommutabilis simul habens omnia
perseverat 92. Hoc Dominus Iesus ibi ostendit, ubi ait: Considerate lilia agri, non laborant neque
nent. Dico autem vobis, quia nec Salomon in tota gloria sua sic amictus est, sicut unum ex eis.
Quod si faenum agri, quod hodie est et cras in clibanum mittitur, Deus sic vestit: quanto magis vos,
modicae fidei? 93 Optime igitur anima humana adhuc terrenis desideriis infirma ea ipsa, quae
temporaliter exoptat bona infima atque terrena vitae huic transitoriae necessaria et prae illius vitae
sempiternis beneficiis contemnenda, non tamen nisi ab uno Deo exspectare consuescit, ut ab illius
cultu etiam in istorum desiderio non recedat, ad quem contemptu eorum et ab eis aversione
perveniat.

...et suum verbum in Scripturis intellegamus.
15. Sic itaque divinae providentiae placuit ordinare temporum cursum, ut, quem ad modum dixi et
in Actibus Apostolorum legitur 94, lex in edictis Angelorum daretur de unius veri Dei cultu, in quibus
et persona ipsius Dei, non quidem per suam substantiam, quae semper corruptibilibus oculis
invisibilis permanet, sed certis indiciis per subiectam Creatori creaturam visibiliter appareret et
syllabatim per transitorias temporum morulas humanae linguae vocibus loqueretur, qui in sua
natura non corporaliter, sed spiritaliter, non sensibiliter, sed intellegibiliter, non temporaliter, sed,
ut ita dicam, aeternaliter nec incipit loqui nec desinit 95; quod apud illum sincerius audiunt, non
corporis aure, sed mentis, ministri eius et nuntii, qui eius veritate incommutabili perfruuntur
immortaliter beati; et quod faciendum modis ineffabilibus audiunt et usque in ista visibilia atque
sensibilia perducendum, incunctanter atque indifficulter efficiunt. Haec autem lex distributione
temporum data est, quae prius haberet, ut dictum est, promissa terrena, quibus tamen

152

