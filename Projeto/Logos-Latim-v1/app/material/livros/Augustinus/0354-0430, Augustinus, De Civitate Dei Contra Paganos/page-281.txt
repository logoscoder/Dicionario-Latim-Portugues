Domino quisquam quicquam rectum voveret, nisi qui ab illo acciperet quod voveret. Sequitur: Et
benedixit annos iusti, ut cum illo scilicet sine fine vivat, cui dictum est: Et anni tui non deficient 56.
Ibi enim stant anni, hic autem transeunt, immo pereunt; antequam veniant enim, non sunt; cum
autem venerint, non erunt, quia cum suo fine veniunt. Horum autem duorum, id est dans votum
voventi et benedixit annos iusti, unum est quod facimus, alterum quod sumimus. Sed hoc alterum
Deo largitore non sumitur, nisi cum ipso adiutore primum illud efficitur: Quia non in virtute potens
est vir. Dominus infirmum faciet adversarium eius; illum scilicet, qui homini voventi invidet et
resistit, ne valeat implere quod vovit. Potest ex ambiguo graeco intellegi et adversarium suum.
Cum enim Dominus possidere nos coeperit, profecto adversarius, qui noster fuerat, ipsius fit et
vincetur a nobis, sed non viribus nostris, quia non in virtute potens est vir. Dominus ergo infirmum
faciet adversarium suum, Dominus sanctus 57; ut vincatur a sanctis, quos Dominus sanctus
sanctorum efficit sanctos.

Iudicium et iustitia in nobis non a nobis sunt.
4. 8. Ac per hoc non glorietur prudens in sua prudentia, et non glorietur potens in sua potentia, et
non glorietur dives in divitiis suis; sed in hoc glorietur, qui gloriatur, intellegere et scire Dominum et
facere iudicium et iustitiam in medio terrae 58. Non parva ex parte intellegit et scit Dominum, qui
intellegit et scit etiam hoc a Domino sibi dari, ut intellegat et sciat Dominum. Quid enim habes, ait
Apostolus, quod non accepisti? Si autem et accepisti, quid gloriaris, quasi non acceperis? 59 id est,
quasi a te ipso tibi sit, unde gloriaris. Facit autem iudicium et iustitiam, qui recte vivit. Recte autem
vivit, qui obtemperat praecipienti Deo; et finis praecepti, id est, ad quod refertur praeceptum,
caritas est de corde puro et conscientia bona et fide non ficta 60. Porro ista caritas, sicut Ioannes
apostolus testatur, ex Deo est 61. Facere igitur iudicium et iustitiam ex Deo est. Sed quid est: in
medio terrae? Neque enim non debent facere iudicium et iustitiam qui habitant in extremis terrae.
Quis hoc dixerit? Cur ergo additum est: In medio terrae? Quod si non adderetur et tantummodo
diceretur: Facere iudicium et iustitiam 62, magis hoc praeceptum ad utrosque homines pertineret, et
mediterraneos et maritimos. Sed ne quisquam putaret post finem vitae, quae in hoc agitur corpore,
superesse tempus iudicium iustitiamque faciendi, quam dum esset in carne non fecit, et sic divinum
evadi posse iudicium: in medio terrae mihi videtur dictum, cum quisque vivit in corpore. In hac
quippe vita suam terram quisque circumfert, quam moriente homine recipit terra communis,
resurgenti utique redditura. Proinde in medio terrae, id est, cum anima nostra isto terreno clauditur
corpore, faciendum est iudicium atque iustitia, quod nobis prosit in posterum, quando recipit
quisque secundum ea, quae per corpus gessit, sive bonum sive malum 63. Per corpus quippe ibi
dixit Apostolus per tempus, quo vixit in corpore. Neque enim si quis maligna mente atque impia
cogitatione blasphemet neque id ullis membris corporis operetur, ideo non erit reus, quia id non
motu corporis gessit, cum hoc per illud tempus gesserit, quo gessit et corpus. Isto modo
congruenter intellegi potest etiam illud, quod in Psalmo legitur: Deus autem rex noster ante
saecula operatus est salutem in medio terrae 64; ut Dominus Iesus accipiatur Deus noster, qui est
ante saecula, quia per ipsum facta sunt saecula, operatus salutem nostram in medio terrae, cum
Verbum caro factum est et terreno habitavit in corpore 65.

Christi est iudicium ultimum.
4. 9. Deinde posteaquam prophetatum est in his verbis Annae, quomodo gloriari debeat, qui
gloriatur, non in se utique, sed in Domino 66, propter retributionem, quae in die iudicii futura est:
Dominus ascendit, inquit, in caelos et tonuit; ipse iudicabit extrema terrae, quia iustus est 67.
Prorsus ordinem tenuit confessionis fidelium. Ascendit enim in caelum Dominus Christus, et inde
venturus est ad vivos et mortuos iudicandos. Nam quis ascendit, sicut dicit Apostolus, nisi qui et
descendit in inferiores partes terrae? Qui descendit, ipse est et qui ascendit super omnes caelos, ut
adimpleret omnia 68. Per nubes ergo suas tonuit, quas Sancto Spiritu cum ascendisset implevit. De
quibus ancillae Ierusalem, hoc est ingratae vineae, comminatus est apud Isaiam prophetam, ne
pluant super eam imbrem 69. Sic autem dictum est: Ipse iudicabit extrema terrae, ac si diceretur:
Etiam extrema terrae. Non enim alias partes non iudicabit, qui omnes homines procul dubio
iudicabit. Sed melius intelleguntur extrema terrae extrema hominis; quoniam non iudicabuntur,
quae in melius vel in deterius medio tempore commutantur, sed in quibus extremis inventus fuerit,
qui iudicabitur. Propter quod dictum est: Qui perseveraverit usque in finem, hic salvus erit 70. Qui
ergo perseveranter facit iudicium et iustitiam in medio terrae, non damnabitur, cum iudicabuntur
extrema terrae. Et dat, inquit, virtutem regibus nostris; ut non eos iudicando condemnet. Dat eis
virtutem, qua carnem sicut reges regant et in illo mundum, qui propter eos fudit sanguinem,
vincant. Et exaltabit cornum christi sui 71. Quomodo Christus exaltabit cornum christi sui? De quo
enim supra dictum est: Dominus ascendit in caelos, et intellectus est Dominus Christus: ipse, sicut
hic dicitur, exaltabit cornum christi sui. Quis ergo est christus Christi ? An cornum exaltabit

281

