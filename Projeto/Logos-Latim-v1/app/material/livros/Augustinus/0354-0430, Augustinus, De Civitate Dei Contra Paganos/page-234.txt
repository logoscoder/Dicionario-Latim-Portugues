Invidia ductus peccavit Cain.
7. 1. Sed hoc ipsum, quod sicut potuimus exposuimus, cum Deus locutus esset ad Cain eo more,
quo cum primis hominibus per creaturam subiectam velut eorum socius forma congrua loquebatur,
quid ei profuit? Nonne conceptum scelus in necando fratre etiam post verbum divinae admonitionis
implevit? Nam cum sacrificia discrevisset amborum, in illius respiciens, huius despiciens, quod non
dubitandum est potuisse cognosci signo aliquo attestante visibili, et hoc ideo fecisset Deus, quia
mala erant opera huius, fratris vero eius bona: contristatus est Cain valde et concidit facies eius. Sic
enim scriptum est: Et dixit Dominus ad Cain: Quare tristis factus es et quare concidit facies tua?
Nonne si recte offeras, recte autem non dividas, peccasti? Quiesce; ad te enim conversio eius, et tu
dominaberis illius 28. In hac admonitione vel monitu, quem Deus protulit ad Cain, illud quidem quod
dictum est: Nonne si recte offeras, recte autem non dividas, peccasti? quia non elucet cur vel unde
sit dictum, multos sensus peperit eius obscuritas, cum divinarum Scripturarum quisque tractator
secundum fidei regulam id conatur exponere. Recte quippe offertur sacrificium, cum offertur Deo
vero, cui uni tantummodo sacrificandum est. Non autem recte dividitur, dum non discernuntur recte
vel loca vel tempora vel res ipsae quae offeruntur vel qui offert et cui offertur vel hi, quibus ad
vescendum distribuitur quod oblatum est, ut divisionem hic discretionem intellegamus; sive cum
offertur, ubi non oportet aut quod non ibi, sed alibi oportet, sive cum offertur, quando non oportet
aut quod non tunc, sed alias oportet, sive cum offertur, quod nusquam et numquam penitus debuit,
sive cum electiora sibi eiusdem generis rerum tenet homo, quam sunt ea, quae offert Deo, sive eius
rei, quae oblata est, fit particeps profanus aut quilibet quem fas non est fieri. In quo autem horum
Deo displicuerit Cain, facile non potest inveniri. Sed quoniam Ioannes apostolus, cum de his
fratribus loqueretur: Non sicut Cain, inquit, ex maligno erat et occidit fratrem suum; et cuius rei
gratia occidit ? Quia opera illius maligna fuerunt, fratris autem eius iusta 29 : datur intellegi
propterea Deum non respexisse in munus eius, quia hoc ipso male dividebat, dans Deo aliquid
suum, sibi autem se ipsum. Quod omnes faciunt, qui non Dei, sed suam sectantes voluntatem, id
est non recto, sed perverso corde viventes, offerunt tamen Deo munus, quo putant eum redimi, ut
eorum non opituletur sanandis pravis cupiditatibus, sed explendis. Et hoc est terrenae proprium
civitatis, Deum vel deos colere, quibus adiuvantibus regnet in victoriis et pace terrena, non caritate
consulendi, sed dominandi cupiditate. Boni quippe ad hoc utuntur mundo, ut fruantur Deo; mali
autem contra, ut fruantur mundo, uti volunt Deo; qui tamen eum vel esse vel res humanas curare
iam credunt. Sunt enim multo deteriores, qui ne hoc quidem credunt. Cognito itaque Cain quod
super eius germani sacrificium, nec super suum respexerat Deus, utique fratrem bonum mutatus
imitari, non elatus debuit aemulari. Sed contristatus est et concidit facies eius. Hoc peccatum
maxime arguit Deus, tristitiam de alterius bonitate, et hoc fratris. Hoc quippe arguendo interrogavit
dicens: Quare contristatus es, et quare concidit facies tua? Quia enim fratri invidebat, Deus videbat
et hoc arguebat. Nam hominibus, quibus absconditum est cor alterius, esse posset ambiguum et
prorsus incertum, utrum illa tristitia malignitatem suam, in qua se Deo displicuisse didicerat, an
fratris doluerit bonitatem, quae Deo placuit, cum in sacrificium eius aspexit. Sed rationem reddens
Deus, cur eius oblationem accipere noluerit, ut sibi ipse potius merito quam ei frater immerito
displiceret, cum esset iniustus non recte dividendo, hoc est non recte vivendo, et indignus cuius
approbaretur oblatio, quam esset iniustior, quod fratrem iustum gratis odisset, ostendit.

Cain Deus monuit ut quiesceret.
7. 2. Non tamen eum dimittens sine mandato sancto, iusto et bono: Quiesce, inquit; ad te enim
conversio eius, et tu dominaberis illius. Numquid fratris? Absit. Cuius igitur, nisi peccati? Dixerat
enim: Peccasti, tum deinde addidit: Quiesce; ad te enim conversio eius, et tu dominaberis illius.
Potest quidem ita intellegi ad ipsum hominem conversionem esse debere peccati, ut nulli alii quam
sibi sciat tribuere debere quod peccat. Haec est enim salubris paenitentiae medicina et veniae
petitio non incongrua, ut, ubi ait: Ad te enim conversio eius, non subaudiatur Erit, sed Sit;
praecipientis videlicet, non praedicentis modo. Tunc enim dominabitur quisque peccato, si id sibi
non defendendo praeposuerit, sed paenitendo subiecerit; alioquin et illi serviet dominanti, si
patrocinium adhibuerit accidenti. Sed ut peccatum intellegatur concupiscentia ipsa carnalis, de qua
dicit Apostolus: Caro concupiscit adversus spiritum 30, in cuius carnis fructibus et invidiam
commemorat, qua utique Cain stimulabatur et accendebatur in fratris exitium: bene subauditur Erit,
id est: Ad te enim conversio eius erit, et tu dominaberis illius. Cum enim commota fuerit pars ipsa
carnalis, quam peccatum appellat Apostolus, ubi dicit: Non ego operor illud, sed quod habitat in me
peccatum 31 : quam partem animi etiam philosophi dicunt esse vitiosam, non quae mentem debeat
trahere, sed cui mens debeat imperare eamque ab illicitis operibus ratione cohibere; cum ergo
commota fuerit ad aliquid perperam committendum, si quiescatur et obtemperetur dicenti
Apostolo: Nec exhibueritis membra vestra arma iniquitatis peccato 32, ad mentem domita et victa
convertitur, ut subditae ratio dominetur. Hoc praecepit Deus huic, qui facibus invidiae
inflammabatur in fratrem et, quem debuerat imitari, cupiebat auferri. Quiesce, inquit; manus ab

234

