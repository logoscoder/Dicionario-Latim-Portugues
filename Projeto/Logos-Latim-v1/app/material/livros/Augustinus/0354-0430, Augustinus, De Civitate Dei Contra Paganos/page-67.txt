Receptis quoque alio tempore provinciis memoratis nostra paene memoria retrorsus Terminus
cessit, quando Iulianus deorum illorum oraculis deditus immoderato ausu naves iussit incendi,
quibus alimonia portabatur; qua exercitus destitutus mox etiam ipso hostili vulnere exstincto in
tantam est redactus inopiam, ut inde nullus evaderet undique hostibus incursantibus militem
imperatoris morte turbatum, nisi placito pacis illic imperii fines constituerentur, ubi hodieque
persistunt, non quidem tanto detrimento, quantum concesserat Hadrianus, sed media tamen
compositione defixi. Vano igitur augurio deus Terminus non cessit Iovi, qui cessit Hadriani voluntati,
cessit etiam Iuliani temeritati et Ioviani necessitati 59. Viderunt haec intellegentiores gravioresque
Romani; sed contra consuetudinem civitatis, quae daemonicis ritibus fuerat obligata, parum
valebant, quia et ipsi, etiamsi illa vana esse sentiebant, naturae tamen rerum sub unius veri Dei
regimine atque imperio constitutae religiosum cultum, qui Deo debetur, exhibendum putabant:
Servientes, ut ait Apostolus, creaturae potius quam Creatori, qui est benedictus in saecula 60. Huius
Dei veri erat auxilium necessarium, a quo mitterentur sancti viri et veraciter pii, qui pro vera
religione morerentur, ut falsae a viventibus tollerentur.

Tullius fabulis et simulacris indignatur.
30. Cicero augur irridet auguria et irridet homines corvi et corniculae vocibus vitae consilia
moderantes 61. Sed iste Academicus, qui omnia esse contendit incerta, indignus est qui habeat
ullam in his rebus auctoritatem. Disputat apud eum Quintus Lucilius Balbus in secundo De deorum
natura libro, et cum ipse superstitiones ex natura rerum velut physicas et philosophicas inserat,
indignatur tamen institutioni simulacrorum et opinionibus fabulosis ita loquens: Videtisne igitur, ut
a physicis rebus bene atque utiliter inventis ratio sit tracta ad commenticios et fictos deos? Quae
res genuit falsas opiniones erroresque turbulentos et superstitiones paene aniles. Et formae enim
nobis deorum et aetates et vestitus ornatusque noti sunt, genera praeterea, coniugia, cognationes,
omniaque traducta ad similitudinem imbecillitatis humanae. Nam et perturbatis animis inducuntur;
accepimus enim deorum cupiditates aegritudines iracundias. Nec vero, ut fabulae ferunt, dii bellis
proeliisque caruerunt; nec solum, ut apud Homerum, cum duos exercitus contrarios alii dii ex alia
parte defenderent, sed etiam (ut cum Titanis aut cum Gigantibus) sua propria bella gesserunt.
Haec et dicuntur et creduntur stultissime et plena sunt vanitatis, summaeque levitatis 62. Ecce
interim quae confitentur qui defendunt deos gentium. Deinde cum haec ad superstitionem
pertinere dicat, ad religionem vero, quae ipse secundum Stoicos videtur docere: Non enim
philosophi solum, inquit, verum etiam maiores nostri superstitionem a religione separaverunt; nam
qui totos dies precabantur, inquit, et immolabant, ut sibi sui liberi superstites essent, superstitiosi
sunt appellati 63. Quis non intellegat eum conari, dum consuetudinem civitatis timet, religionem
laudare maiorum eamque a superstitione velle seiungere, sed quo modo id possit non invenire? Si
enim a maioribus illi sunt appellati superstitiosi, qui totos dies precabantur et immolabant, numquid
et illi, qui instituerunt (quod iste reprehendit) deorum simulacra diversa aetate et veste distincta,
deorum genera coniugia cognationes? Haec utique cum tamquam superstitiosa culpantur, implicat
ista culpa maiores talium simulacrorum institutores atque cultores; implicat et ipsum, qui,
quantolibet eloquio se in libertatem nitatur evolvere, necesse habebat ista venerari; nec quod in
hac disputatione disertus insonat, mutire auderet in populi contione. Agamus itaque Christiani
Domino Deo nostro gratias, non caelo et terrae sicut iste disputat, sed ei qui fecit caelum et terram,
qui has superstitiones, quas iste Balbus velut balbutiens vix reprehendit, per altissimam Christi
humilitatem, per Apostolorum praedicationem, per fidem martyrum pro veritate morientium et cum
veritate viventium non solum in cordibus religiosis, verum etiam in aedibus superstitiosis libera
suorum servitute subvertit.

Varro vulgi consuetudinem suscipit.
31. 1. Quid ipse Varro, quem dolemus in rebus divinis ludos scaenicos, quamvis non iudicio proprio,
posuisse, cum ad deos colendos multis locis velut religiosus hortetur, nonne ita confitetur non se
illa iudicio suo sequi, quae civitatem Romanam instituisse commemorat, ut, si eam civitatem
novam constitueret, ex naturae potius formula deos nominaque eorum se fuisse dedicaturum non
dubitet confiteri? Sed iam quoniam in vetere populo esset, acceptam ab antiquis nominum et
cognominum historiam tenere, ut tradita est, debere si dicit, et ad eum finem illa scribere ac
perscrutari, ut potius eos magis colere quam despicere vulgus velit. Quibus verbis homo
acutissimus satis indicat non se aperire omnia, quae non sibi tantum contemptui essent, sed etiam
ipsi vulgo despicienda viderentur, nisi tacerentur. Ego ista conicere putari debui, nisi evidenter alio
loco ipse diceret de religionibus loquens multa esse vera, quae non modo vulgo scire non sit utile,
sed etiam, tametsi falsa sunt, aliter existimare populum expediat, et ideo Graecos teletas ac
mysteria taciturnitate parietibusque clausisse. Hic certe totum consilium prodidit velut sapientium,
per quos civitates et populi regerentur. Hac tamen fallacia miris modis maligni daemones

67

