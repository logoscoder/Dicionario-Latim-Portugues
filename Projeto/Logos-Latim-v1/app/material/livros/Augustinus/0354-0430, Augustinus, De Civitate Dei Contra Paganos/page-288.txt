11. Post haec autem prophetata ad precandum Deum propheta convertitur; sed et ipsa precatio
prophetatio est. Usquequo, Domine, avertis in finem? 138 subauditur faciem tuam, sicut alibi dicitur:
Quousque avertis faciem tuam a me? 139. Nam ideo quidam codices hic non habent avertis, sed
averteris; quamquam possit intellegi: Avertis misericordiam tuam, quam promisisti David. Quod
autem dixit: In finem, quid est nisi, Usque in finem? Qui finis intellegendus est ultimum tempus,
quando in Christum Iesum etiam gens illa est creditura, ante quem finem illa fieri oportebant, quae
superius aerumnosa deflevit. Propter quae et hic sequitur: Exardescit sicut ignis ira tua: memento
quae est mea substantia. Nihil hic melius quam ipse Iesus intellegitur substantia populi eius, ex quo
natura est carnis eius. Non enim vane, inquit, constituisti omnes filios hominum 140. Nisi enim esset
unus filius hominis substantia Israel, per quem filium hominis liberarentur multi filii hominum, vane
utique constituti essent omnes filii hominum. Nunc vero omnis quidem humana natura per
peccatum primi hominis in vanitatem de veritate collapsa est, propter quod dicit alius Psalmus:
Homo vanitati similis factus est, dies eius velut umbra praetereunt 141; sed non vane Deus constituit
omnes filios hominum, quia et multos a vanitate liberat per mediatorem Iesum, et quos liberandos
non esse praescivit, ad utilitatem liberandorum et comparationem duarum inter se a contrario
civitatum non utique vane in totius rationalis creaturae pulcherrima atque iustissima ordinatione
constituit. Deinde sequitur: Quis est homo, qui vivet et non videbit mortem, eruet animam suam de
manu inferni? 142. Quis est iste, nisi substantia illa Israel ex semine David, Christus Iesus? De quo
dicit Apostolus, quod surgens a mortuis iam non moritur, et mors ei ultra non dominabitur 143. Sic
enim vivet et non videbit mortem, ut tamen mortuus fuerit, sed animam suam eruerit de manu
inferni, quo propter quorumdam solvenda inferna vincla descenderat; eruerit autem potestate illa,
de qua in Evangelio dicit: Potestatem habeo ponendi animam meam et potestatem habeo iterum
sumendi eam 144.

Populus qui domus Dei est exprobatur.
12. Sed cetera Psalmi huius, quae ita se habent: Ubi sunt miserationes tuae antiquae, Domine,
quas iurasti David in veritate tua? Memento, Domine, opprobrii servorum tuorum, quod continui in
sinu meo multarum gentium; quod exprobraverunt inimici tui, Domine; quod exprobraverunt,
commutationem Christi tui 145, utrum ex persona dicta sint illorum Israelitarum, qui desiderabant
reddi sibi promissionem, quae facta est ad David, an potius Christianorum, qui non secundum
carnem, sed secundum spiritum sunt Israelitae, merito quaeri potest. Dicta sunt quippe ista vel
scripta tempore, quo fit Aethan, de cuius nomine titulum iste Psalmus accepit; et idem tempus
regni David fuit; ac per hoc non diceretur: Ubi sunt miserationes tuae antiquae, Domine, quas
iurasti David in veritate tua? nisi eorum personam in se prophetia transfiguraret, qui longe postea
futuri erant, quibus hoc tempus esset antiquum, quando regi David ista promissa sunt. Potest
autem intellegi multas gentes, quando Christianos persequebantur, exprobrasse illis passionem
Christi, quam Scriptura commutationem vocat, quoniam immortalis est factus. Potest et
commutatio Christi secundum hoc accipi exprobrata Israelitis, quia, cum eorum speraretur futuras,
factus est gentium, et hoc eis nunc exprobrant multae gentes, quae crediderunt in eum per
Testamentum Novum, illis in vetustate remanentibus, ut ideo dicatur: Memento, Domine, opprobrii
servorum tuorum, quia non eos obliviscente, sed potius miserante Domino et ipsi post hoc
opprobrium credituri sunt. Sed ille, quem prius posui, convenientior mihi sensus videtur. Inimicis
enim Christi, quibus exprobratur, quod eos ad gentes transiens reliquerit Christus, incongrue vox
ista coaptatur: Memento, Domine, opprobrii servorum tuorum; non enim servi Dei nuncupandi sunt
tales Iudaei; sed eis verba ista competunt, qui, cum graves humilitates persecutionum pro Christi
nomine paterentur, recordari potuerunt excelsum regnum semini David fuisse promissum, et eius
desiderio dicere, non desperando, sed petendo, quaerendo, pulsando: Ubi sunt miserationes tuae
antiquae, Domine, quas iurasti David in veritate tua? Memento, Domine, opprobrii servorum
tuorum, quod continui in sinu meo multarum gentium; hoc est: in interioribus meis patienter pertuli;
quod exprobraverunt inimici tui, Domine; quod exprobraverunt, commutationem Christi tui; non
eam putantes commutationem <esse>, sed consumptionem. Quid est autem: Memento, Domine,
nisi ut miserearis et pro tolerata patienter humilitate mea reddas celsitudinem, quam iurasti David
in veritate tua? Si autem Iudaeis assignemus haec verba, illi servi Dei talia dicere potuerunt, qui
expugnata terrena Ierusalem, antequam Iesus Christus humanitus nasceretur, in captivitatem ducti
sunt, intellegentes commutationem Christi, quia scilicet non per eum terrena carnalisque felicitas,
qualis paucis annis regis Salomonis apparuit, sed caelestis ac spiritalis esset fideliter exspectanda;
quam tunc ignorans infidelitas gentium, cum Dei populum exsultabat atque insultabat esse
captivum, quid aliud quam Christi commutationem, sed scientibus nesciens, exprobrabat? Et ideo
quod sequitur, ubi Psalmus iste concluditur: Benedictio Domini in aeternum: fiat, fiat 146, universo
populo Dei ad caelestem Ierusalem pertinenti sive in illis, qui latebant in Testamento Vetere,
antequam revelaretur Novum, sive in his, qui iam Testamento Novo revelato manifeste pertinere
cernuntur ad Christum, satis congruit. Benedictio quippe Domini in semine David non ad aliquod
tempus, qualis diebus Salomonis apparuit, sed in aeternum speranda est, in qua certissima spe

288

