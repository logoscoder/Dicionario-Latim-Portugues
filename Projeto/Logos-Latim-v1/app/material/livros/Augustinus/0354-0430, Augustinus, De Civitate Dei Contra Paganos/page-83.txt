terrenam gloriam quaesiverunt et adquisiverunt, vincerent eos, qui magnis vitiis datorem verae
gloriae et civitatis aeternae occiderunt atque respuerunt.

Quae civium et quae sanctorum sit virtus.
19. Interest sane inter cupiditatem humanae gloriae et cupiditatem dominationis. Nam licet
proclive sit, ut, qui humana gloria nimium delectatur, etiam dominari ardenter affectet, tamen qui
veram licet humanarum laudum gloriam concupiscunt, dant operam bene iudicantibus non
displicere. Sunt enim multa in moribus bona, de quibus multi bene iudicant, quamvis ea multi non
habeant; per ea bona morum nituntur ad gloriam et imperium vel dominationem, de quibus ait
Sallustius: Sed ille vera via nititur 71. Quisquis autem sine cupiditate gloriae, qua veretur homo bene
iudicantibus displicere, dominari atque imperare desiderat, etiam per apertissima scelera quaerit
plerumque obtinere quod diligit. Proinde qui gloriam concupiscit, aut vera via nititur aut certe, dolis
atque fallaciis contendit, volens bonus videri esse, quod non est. Et ideo virtutes habenti magna
virtus est contemnere gloriam, quia contemptus eius in conspectu Dei est, iudicio autem non
aperitur humano. Quidquid enim fecerit ad oculos hominum, quo gloriae contemptor appareat, ad
maiorem laudem, hoc est ad maiorem gloriam, facere si credatur, non est unde se suspicantium
sensibus aliter esse, quam suspicantur, ostendat. Sed qui contemnit iudicia laudantium, contemnit
etiam suspicantium temeritatem, quorum tamen, si vere bonus est, non contemnit salutem,
quoniam tantae iustitiae est qui de Spiritu Dei virtutes habet, ut etiam ipsos diligat inimicos, et ita
diligat, ut suos osores vel detractores velit correctos habere consortes non in terrena patria, sed
superna; in laudatoribus autem suis, quamvis parvipendat quod eum laudant, non tamen
parvipendit, quod amant, nec eos vult fallere laudantes, ne decipiat diligentes; ideoque instat
ardenter, ut potius ille laudetur, a quo habet homo quidquid in eo iure laudatur. Qui autem gloriae
contemptor dominationis est avidus, bestias superat sive crudelitatis vitiis sive luxuriae. Tales
quidam Romani fuerunt. Non enim cura existimationis amissa dominationis cupiditate caruerunt.
Multos tales fuisse prodit historia; sed huius vitii summitatem et quasi arcem quandam Nero Caesar
primus obtinuit, cuius fuit tanta luxuries, ut nihil ab eo putaretur virile metuendum; tanta crudelitas,
ut nihil molle habere crederetur, si nesciretur 72. Etiam talibus tamen dominandi potestas non datur
nisi summi Dei providentia, quando res humanas iudicat talibus dominis dignas. Aperta de hac re
vox divina est loquente Dei sapientia: Per me reges regnant et tyramni per me tenent terram 73.
Sed ne tyranni non pessimi atque improbi reges, sed vetere nomine fortes dicti existimentur, unde
ait Vergilius:
Pars mihi pacis erit dextram tetigisse tyranni 74:
apertissime alio loco de Deo dictum est: Quia regnare facit hominem hypocritam propter
perversitatem populi 75. Quam ob rem, quamvis ut potui satis exposuerim, qua causa Deus unus
verus et iustus Romanos secundum quandam formam terrenae civitatis bonos adiuverit ad tanti
imperii gloriam consequendam: potest tamen et alia causa esse latentior propter diversa merita
generis humani, Deo magis nota quam nobis, dum illud constet inter omnes veraciter pios,
neminem sine vera pietate, id est veri Dei vero cultu, veram posse habere virtutem, nec eam
veram esse, quando gloriae servit humanae; eos tamen, qui cives non sint civitatis aeternae, quae
in sacris Litteris nostris dicitur civitas Dei 76, utiliores esse terrenae civitati, quando habent virtutem
vel ipsam, quam si nec ipsam. Illi autem, qui vera pietate praediti bene vivunt, si habent scientiam
regendi populos, nihil est felicius rebus humanis, quam si Deo miserante habeant potestatem. Tales
autem homines virtutes suas, quantascumque in hac vita possunt habere, non tribuunt nisi gratiae
Dei, quod eas volentibus credentibus petentibus dederit, simulque intellegunt, quantum sibi desit
ad perfectionem iustitiae, qualis est in illorum sanctorum Angelorum societate, cui se nituntur
aptare. Quantumlibet autem laudetur atque praedicetur virtus, quae sine vera pietate servit
hominum gloriae, nequaquam sanctorum exiguis initiis comparanda est, quorum spes posita est in
gratia et misericordia veri Dei.

Virtus est quae voluptati et gloriae servit.
20. Solent philosophi, qui finem boni humani in ipsa virtute constituunt, ad ingerendum pudorem
quibusdam philosophis, qui virtutes quidem probant 77, sed eas voluptatis corporalis fine metiuntur
et illam per se ipsam putant appetendam 78, istas propter ipsam, tabulam quandam verbis pingere,
ubi voluptas in sella regali quasi delicata quaedam regina considat, eique virtutes famulae
subiciantur, observantes eius nutum 79, ut faciant quod illa imperaverit, quae prudentiae iubeat, ut
vigilanter inquirat, quo modo voluptas regnet et salva sit; iustitiae iubeat, ut praestet beneficia
quae potest ad comparandas amicitias corporalibus commodis necessarias, nulli faciat iniuriam, ne
offensis legibus voluptas vivere secura non possit; fortitudini iubeat, ut, si dolor corpori acciderit,
qui non compellat in mortem, teneat dominam suam, id est voluptatem, fortiter in animi
cogitatione, ut per pristinarum deliciarum suarum recordationem mitiget praesentis doloris aculeos;
temperantiae iubeat, ut tantum capiat alimentorum et si qua delectant, ne per immoderationem

83

