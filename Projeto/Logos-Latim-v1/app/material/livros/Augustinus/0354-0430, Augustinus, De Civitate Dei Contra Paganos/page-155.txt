nolint credere ista facta esse, quibus tanto maior debetur fides, quanto super omnes est magnus,
cui uni soli sacrificandum esse praecipiunt?

Etiam visibile sacrificium uni Deo offertur.
19. Qui autem putant haec visibilia sacrificia diis aliis congruere, illi vero tamquam invisibili
invisibilia et maiora maiori meliorique meliora, qualia sunt purae mentis et bonae voluntatis
officia 119: profecto nesciunt haec ita signa esse illorum, sicut verba sonantia signa sunt rerum.
Quocirca sicut orantes atque laudantes ad eum dirigimus significantes voces, cui res ipsas in corde
quas significamus offerimus: ita sacrificantes non alteri visibile sacrificium offerendum esse
noverimus quam illi, cuius in cordibus nostris invisibile sacrificium nos ipsi esse debemus. Tunc
nobis favent nobisque congaudent atque ad hoc ipsum nos pro suis viribus adiuvant Angeli quique
Virtutesque superiores et ipsa bonitate ac pietate potentiores. Si autem illis haec exhibere
voluerimus, non libenter accipiunt, et cum ad homines ita mittuntur, ut eorum praesentia sentiatur,
apertissime vetant. Sunt exempla in Litteris sanctis. Putaverunt quidam deferendum Angelis
honorem vel adorando vel sacrificando, qui debetur Deo, et eorum sunt admonitione prohibiti
iussique hoc ei deferre, cui uni fas esse noverunt 120. Imitati sunt Angelos sanctos etiam sancti
homines Dei. Nam Paulus et Barnabas in Lycaonia facto quodam miraculo sanitatis putati sunt dii,
eisque Lycaonii victimas immolare voluerunt; quod a se humili pietate removentes eis in quem
crederent annuntiaverunt Deum 121. Nec ob aliud fallaces illi superbe sibi hoc exigunt, nisi quia vero
Deo deberi sciunt. Non enim re vera, ut ait Porphyrius et nonnulli putant, cadaverinis nidoribus, sed
divinis honoribus gaudent 122. Copiam vero nidorum magnam habent undique, et si amplius vellent,
ipsi sibi poterant exhibere. Qui ergo divinitatem sibi arrogant spiritus, non cuiuslibet corporis fumo,
sed supplicantis animo delectantur, cui decepto subiectoque dominentur, intercludentes iter ad
Deum verum, ne sit homo illius sacrificium, dum sacrificatur cuipiam praeter illum.

Homo Christus unum sacrificium etiam in figura.
20. Unde verus ille Mediator, in quantum formam servi accipiens 123 mediator effectus est Dei et
hominum, homo Christus Iesus 124, cum in forma Dei sacrificium cum Patre sumat, cum quo et unus
Deus est, tamen in forma servi sacrificium maluit esse quam sumere, ne vel hac occasione
quisquam existimaret cuilibet sacrificandum esse creaturae. Per hoc et sacerdos est, ipse offerens,
ipse et oblatio. Cuius rei sacramentum cotidianum esse voluit Ecclesiae sacrificium, quae cum
ipsius capitis corpus sit, se ipsam per ipsum discit offerre 125. Huius veri sacrificii multiplicia
variaque signa erant sacrificia prisca sanctorum, cum hoc unum per multa figuraretur, tamquam
verbis multis res una diceretur, ut sine fastidio multum commendaretur 126. Huic summo veroque
sacrificio cuncta sacrificia falsa cesserunt.

Martyres heroes sunt nostri.
21. Moderatis autem praefinitisque temporibus etiam potestas permissa daemonibus, ut hominibus
quos possident excitatis inimicitias adversus Dei civitatem tyrannice exerceant sibique sacrificia
non solum ab offerentibus sumant et a volentibus expetant, verum etiam ab invitis persequendo
violenter extorqueant, non solum perniciosa non est, sed etiam utilis invenitur Ecclesiae, ut
martyrum numerus impleatur 127; quos civitas Dei tanto clariores et honoratiores cives habet,
quanto fortius adversus impietatis peccatum et usque ad sanguinem certant 128. Hos multo
elegantius, si ecclesiastica loquendi consuetudo pateretur, nostros heroas vocaremus. Hoc enim
nomen a Iunone dicitur tractum, quod Graece Iuno
appellatur, et ideo nescio quis filius eius
secundum Graecorum fabulas Heros fuerit nuncupatus, hoc videlicet veluti mysticum significante
fabula, quod aer Iunoni deputetur, ubi volunt cum daemonibus heroas habitare 129, quo nomine
appellant alicuius meriti animas defunctorum. Sed a contrario martyres nostri heroes
nuncuparentur, si, ut dixi, usus ecclesiastici sermonis admitteret, non quo eis esset cum
daemonibus in aere societas, sed quod eosdem daemones, id est aerias vincerent potestates et in
eis ipsam, quidquid putatur significare, Iunonem, quae non usquequaque inconvenienter a poetis
inducitur inimica virtutibus et caelum petentibus viris fortibus invida. Sed rursus ei succumbit
infeliciter ceditque Vergilius, ut, cum apud eum illa dicat:
Vincor ab Aenea 130,
ipsum Aenean admoneat Helenus quasi consilio religioso et dicat:
Iunoni cane vota libens, dominamque potentem
Supplicibus supera donis 131.
Ex qua opinione Porphyrius, quamvis non ex sua sententia, sed ex aliorum, dicit bonum deum vel
genium non venire in hominem, nisi malus fuerit ante placatus 132; tamquam fortiora sint apud eos

155

