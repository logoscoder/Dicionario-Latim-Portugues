deum fuisse, sed daemonem 49, diligenti disputatione pertractans istam Platonis de deorum
sublimitate et hominum humilitate et daemonum medietate sententiam) - haec ergo si ita sunt,
quonam modo ausus est Plato, etiamsi non diis, quos ab omni humana contagione semovit, certe
ipsis daemonibus poetas urbe pellendo auferre theatricas voluptates, nisi quia hoc pacto admonuit
animum humanum, quamvis adhuc in his moribundis membris positum, pro splendore honestatis
impura daemonum iussa contemnere eorumque immunditiam detestari? Nam si Plato haec
honestissime arguit et prohibuit, profecto daemones turpissime poposcerunt atque iusserunt. Aut
ergo fallitur Apuleius et non ex isto genere numinum habuit amicum Socrates aut contraria inter se
sentit Plato modo daemones honorando, modo eorum delicias a civitate bene morata removendo,
aut non est Socrati amicitia daemonis gratulanda, de qua usque adeo et ipse Apuleius erubuit, ut
De deo Socratis praenotaret librum, quem secundum suam disputationem, qua deos a daemonibus
tam diligenter copioseque discernit, non appellare de deo, sed de daemone Socratis debuit. Maluit
autem hoc in ipsa disputatione quam in titulo libri ponere. Ita enim per sanam doctrinam, quae
humanis rebus illuxit, omnes vel paene omnes daemonum nomen exhorrent, ut, quisquis ante
disputationem Apulei, qua daemonum dignitas commendatur, titulum libri de daemone Socratis
legeret, nequaquam illum hominem sanum fuisse sentiret. Quid autem etiam ipse Apuleius quod in
daemonibus laudaret invenit praeter subtilitatem et firmitatem corporum et habitationis altiorem
locum? Nam de moribus eorum, cum de omnibus generaliter loqueretur, non solum nihil boni dixit,
sed etiam plurimum mali. Denique lecto illo libro prorsus nemo miratur eos etiam scaenicam
turpitudinem in rebus divinis habere voluisse, et cum deos se putari velint, deorum criminibus
oblectari potuisse, et quidquid in eorum sacris obscena sollemnitate seu turpi crudelitate vel ridetur
vel horretur, eorum affectibus convenire.

Quibusdam animalibus deteriores corpore sumus...
15. 1. Quam ob rem absit ut ista considerans animus veraciter religiosus et vero Deo subditus ideo
arbitretur daemones se ipso esse meliores, quod habeant corpora meliora. Alioquin multas sibi et
bestias praelaturus est, quae nos et acrimonia sensuum et motu facillimo atque celerrimo et
valentia virium et annosissima firmitate corporum vincunt. Quis hominum videndo aequabitur
aquilis et vulturibus? Quis odorando canibus? Quis velocitate leporibus, cervis, omnibus avibus?
Quis multum valendo leonibus et elephantis? Quis diu vivendo serpentibus, qui etiam deposita
tunica senectutem deponere atque in inventam redire perhibentur 50? Sed sicut his omnibus
ratiocinando et intellegendo meliores sumus, ita etiam daemonibus bene atque honeste vivendo
meliores esse debemus. Ob hoc enim et providentia divina eis, quibus nos constat esse potiores,
data sunt quaedam potiora corporum munera, ut illud, quo eis praeponimur, etiam isto modo nobis
commendaretur multo maiore cura excolendum esse quam corpus, ipsamque excellentiam
corporalem, quam daemones habere nossemus, prae bonitate vitae, qua illis anteponimur,
contemnere disceremus, habituri et nos immortalitatem corporum, non quam suppliciorum
aeternitas torqueat, sed quam puritas praecedat animorum.

...daemonibus animo perfectiores.
15. 2. Iam vero de loci altitudine, quod daemones in aere, nos autem habitamus in terra, ita
permoveri, ut hinc eos nobis esse praeponendos existimemus, omnino ridiculum est. Hoc enim
pacto nobis et omnia volatilia praeponimus. At enim volatilia cum volando fatigantur vel
reficiendum alimentis corpus habent, terram repetunt vel ad requiem vel ad pastu, quod
daemones, inquiunt, non faciunt. Numquid ergo placet eis, ut volatilia nobis, daemones autem
etiam volatilibus antecellant? Quod si dementissimum est opinari, nihil est quod de habitatione
superioris elementi dignos esse daemones existimemus, quibus nos religionis affectu subdere
debeamus. Sicut enim fieri potuit, ut aeriae volucres terrestribus nobis non solum non praeferantur,
verum etiam subiciantur propter rationalis animae, quae in nobis est, dignitate: ita fieri potuit, ut
daemones, quamvis magis aerii sint, terrestribus nobis non ideo meliores sint, quia est aer quam
terra superior; sed ideo eis homines praeferendi sint, quoniam spei piorum hominum nequaquam
illorum desperatio comparanda est. Nam et illa ratio Platonis, qua elementa quattuor proportione
contexit atque ordinat, ita duobus extremis, igni mobilissimo et terrae immobili, media duo, aerem
et aquam 51, interserens, ut, quanto est aer aquis et aere ignis, tanto et aquae superiores sint terris,
satis nos admonet animalium merita non pro elementorum gradibus aestimare. Et ipse quippe
Apuleius cum ceteris terrestre animal hominem dicit, qui tamen longe praeponitur animalibus
aquatilibus, cum ipsas aquas terris praeponat Plato 52: ut intellegamus non eumdem ordinem
tenendum, cum agitur de meritis animarum, qui videtur esse ordo in gradibus corporum; sed fieri
posse, ut inferius corpus anima melior inhabitet deteriorque superius.

Quam naturam Apuleius dicat esse daemonum.
123

