et sint qui possint orare pro eis, qui non se correxerint; nec tamen opinantur omni modo id eloquia
divina tacuisse. Nam quo pertinet, inquiunt, quod scriptum est: Quam multa multitudo dulcedinis
tuae, Domine, quam abscondisti timentibus te 72, nisi ut intellegamus propter timorem fuisse
absconditam misericordiae divinae tam multam secretamque dulcedinem? Addunt etiam propterea
dixisse Apostolum: Conclusit enim Deus omnes in infidelitate, ut omnium misereatur 73, quo
significaret, quod ab illo nemo damnabitur. Nec isti tamen, qui hoc sentiunt, hanc opinationem
suam usque ad liberationem vel nullam damnationem diaboli atque angelorum eius extendunt;
humana quippe circa solos homines moventur misericordia et causam maxime agunt suam, per
generalem in genus humanum quasi Dei miserationem impunitatem falsam suis perditis moribus
pollicentes; ac per hoc superabunt eos in praedicanda Dei misericordia, qui hanc impunitatem
etiam principi daemonum et eius satellitibus pollicentur.

3) Omnes baptismate abluti salvi erunt?
19. Item sunt alii ab aeterno supplicio liberationem nec ipsis saltem omnibus hominibus
promittentes, sed tantummodo Christi baptismate ablutis, qui participes fiunt corporis eius,
quomodolibet vixerint, in quacumque haeresi vel impietate fuerint, propter illud quod ait Iesus: Hic
est panis qui de caelo descendit, ut, si quis ex ipso manducaverit, non moriatur. Ego sum panis
vivus, qui de caelo descendi. Si quis manducaverit ex hoc pane, vivet in aeternum 74. Ab aeterna
ergo morte, in quiunt, necesse est istos erui et ad vitam aeternam quandocumque perduci.

4) Ii salvi erunt qui in catholica Ecclesia sacramenta sumpserunt?
20. Item sunt, qui hoc nec omnibus habentibus baptismatis Christi et eius corporis sacramentum,
sed solis catholicis quamvis male viventibus pollicentur, quia non solo sacramento, sed re ipsa
manducaverunt corpus Christi, in ipso eius corpore constituti, de quo dicit Apostolus: Unus panis,
unum corpus multi sumus 75; ut, etiamsi postea in aliquam haeresim vel etiam in gentilium
idololatriam lapsi fuerint, tantum quia in corpore Christi, id est in catholica Ecclesia, sumpserunt
baptismum Christi et manducaverunt corpus Christi, non moriantur in aeternum, sed vitam
quandoque consequantur aeternam; atque illa omnis impietas, quanto maior fuerit, non eis valeat
ad aeternitatem, sed ad diuturnitatem magnitudinemque poenarum.

5) Ii qui in Ecclesia perseveraverint, etsi peccent, salvi erunt?
21. Sunt autem, qui propter id quod scriptum est: Qui perseveraverit usque in finem, hic salvus
erit 76, non nisi in Ecclesia catholica perseverantibus, quamvis in ea male viventibus, hoc
promittunt, per ignem videlicet salvandis merito fundamenti, de quo ait Apostolus: Fundamentum
enim aliud nemo potest ponere praeter id, quod positum est, quod est Christus Iesus. Si quis autem
aedificat super fundamentum aurum, argentum, lapides pretiosos, ligna, fenum, stipulam:
uniuscuiusque opus manifestabitur; dies enim declarabit, quoniam in igne revelabitur, et
uniuscuiusque opus quale sit ignis probabit. Si cuius opus permanserit quod superaedificavit,
mercedem accipiet. Si cuius autem opus arserit, damnum patietur; ipse autem salvus erit, sic
tamen quasi per ignem 77. Dicunt ergo cuiuslibet vitae catholicum Christianum Christum habere in
fundamento, quod fundamentum nulla haeresis habet a corporis eius unitate praecisa; et ideo
propter hoc fundamentum, etiamsi malae vitae fuerit catholicus Christianus, velut qui
superaedificaverit ligna, fenum, stipulam, putant eum salvum fieri per ignem, id est post poenas
ignis illius liberari, quo igne in ultimo iudicio punientur mali.

6) Qui eleemosynas fecerint, etsi peccent, salvi erunt?
22. Comperi etiam quosdam putare eos tantummodo arsuros illius aeternitate supplicii, qui pro
peccatis suis facere dignas elemosynas neglegunt, iuxta illud apostoli Iacobi: Iudicium autem sine
misericordia illi, qui non fecit misericordiam 78. Qui ergo fecit, inquiunt, quamvis mores in melius
non mutaverit, sed inter ipsas suas elemosynas nefarie ac nequiter vixerit, iudicium illi cum
misericordia futurum est, ut aut nulla damnatione plectatur aut post aliquod tempus sive parvum
sive prolixum ab illa damnatione liberetur. Ideo iudicem ipsum vivorum atque mortuorum noluisse
existimant aliud commemorare se esse dicturum sive dextris, quibus est vitam daturus aeternam,
sive sinistris, quos aeterno supplicio damnaturus 79, nisi elemosynas sive factas sive non factas. Ad
hoc pertinere aiunt et in oratione Dominica quotidianam postulationem: Dimitte nobis debita
nostra, sicut et nos dimittimus debitoribus nostris 80. Quisquis enim illi, qui in eum peccavit, dimittit
ignoscendo peccatum, procul dubio elemosynam facit. Quam rem Dominus ipse sic commendavit,
ut diceret: Si enim dimiseritis peccata hominibus, dimittet vobis et Pater vester peccata vestra; si

387

