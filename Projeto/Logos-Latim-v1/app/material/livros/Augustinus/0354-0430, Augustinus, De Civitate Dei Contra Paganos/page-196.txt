dicant deos istos, quos a nobis volunt quasi parentes et conditores nostros coli, nihil esse aliud
quam fabros compedum carcerumve nostrorum, nec institutores, sed inclusores alligatoresque
nostros ergastulis aerumnosis et gravissimis vinculis. Aut ergo desinant Platonici poenas animarum
ex istis corporibus comminari, aut eos nobis deos colendos non praedicent, quorum in nobis
operationem, ut quantum possumus fugiamus et evadamus, hortantur, cum tamen sit utrumque
falsissimum. Nam neque ita luunt poenas animae, cum ad istam vitam denuo revolvuntur, et
omnium viventium sive in caelo sive in terra nullus est conditor, nisi a quo facta sunt caelum et
terra. Nam si nulla causa est vivendi in hoc corpore nisi propter pendenda supplicia: quomodo dicit
idem Plato aliter mundum fieri non potuisse pulcherrimum atque optimum, nisi omnium animalium,
id est et immortalium et mortalium, generibus impleretur 56 ? Si autem nostra institutio, qua vel
mortales conditi sumus, divinum munus est: quomodo poena est ad ista corpora, id est ad divina
beneficia, remeare? Et si Deus, quod assidue Plato commemorat 57, sicut mundi universi, ita
omnium animalium species aeterna intellegentia continebat: quomodo non ipse cuncta condebat?
An aliquorum esse artifex nollet, quorum efficiendorum artem ineffabilis eius et ineffabiliter
laudabilis mens haberet 58 ?

Unum creavit Deus hominem ut concors esset genus humanum.
27. 1. Merito igitur vera religio, quem mundi universi, eum animalium quoque universorum, hoc est
et animarum et corporum, conditorem agnoscit et praedicat. In quibus terrenis praecipuus ab illo ad
eius imaginem homo propter eam causam, quam dixi, et si qua forte alia maior latet, factus est
unus, sed non relictus est solus. Nihil enim est quam hoc genus tam discordiosum vitio, tam sociale
natura. Neque commodius contra vitium discordiae vel cavendum ne existeret, vel sanandum cum
exstitisset, natura loqueretur humana, quam recordationem illius parentis, quem propterea Deus
creare voluit unum, de quo multitudo propagaretur 59, ut hac admonitione etiam in multis concors
unitas servaretur. Quod vero femina illi ex eius latere facta est, etiam hic satis significatum est
quam cara mariti et uxoris debeat esse coniunctio. Haec opera Dei propterea sunt utique inusitata,
quia prima. Qui autem ista non credunt, nulla facta prodigia debent credere; neque enim et ipsa, si
usitato naturae curriculo gignerentur, prodigia dicerentur. Quid autem sub tanta gubernatione
divinae providentiae, quamvis eius causa lateat, frustra gignitur? Ait quidam Psalmus sacer: Venite
et videte opera Domini, quae posuit prodigia super terram 60. Cur ergo ex latere viri femina facta
sit, et hoc primum quodammodo prodigium quid praefiguraverit, dicetur alio loco, quantum me
Deus adiuverit.

Ex primo homine duae civitates exortae sunt.
27. 2. Nunc quoniam liber iste claudendus est, in hoc primo homine, qui primitus factus est,
nondum quidem secundum evidentiam, iam tamen secundum Dei praescientiam exortas fuisse
existimemus in genere humano societates tamquam civitates duas. Ex illo enim futuri erant
homines, alii malis angelis in supplicio, alii bonis in praemio sociandi, quamvis occulto Dei iudicio,
sed tamen iusto. Cum enim scriptum sit: Universae viae Domini misericordia et veritas 61 : nec
iniusta eius gratia nec crudelis potest esse iustitia.

15

LIBER XIII
BREVICULUS

1. De lapsu primorum hominum, per quem est contracta mortalitas.
2. De ea morte, quae animae semper utcumque victurae accidere potest, et ea cui corpus
obnoxium est.
3. Utrum mors, quae per peccatum primorum hominum in omnes homines pertransiit, etiam in
sanctis poena peccati sit.
4. Cur ab his, qui per gratiam regenerationis absoluti sunt a peccato, non auferatur mors, id est
poena peccati.
5. Quod sicut iniqui male utuntur lege, quae bona est, ita iusti bene utuntur morte, quae mala est.
6. De generali mortis malo, quo animae et corporis societas separatur.

196

