9. Propter quod et in Psalmo octogesimo et octavo, cuius est titulus: Intellectus ipsi Aethan
Israelitae, commemorantur promissiones Dei factae regi David, et istis, quae in libro Regnorum sunt
posita, quaedam ibi similia dicuntur, sicut est: Iuravi David servo meo: Usque in aeternum
praeparabo semen tuum 125; et iterum: Tunc locutus es in aspectu filiis tuis et dixisti: Posui
adiutorium super potentem, exaltavi electum de populo meo. Inveni David servum meum, in oleo
sancto meo unxi eum. Manus enim mea auxiliabitur ei et bracchium meum confortabit eum. Non
proficiet inimicus in eo et filius iniquitatis non nocebit eum. Et concidam inimicos eius a facie eius,
et eos, qui oderunt eum, fugabo. Et veritas mea et misericordia mea cum illo, et in nomine meo
exaltabitur cornum eius. Et ponam in mari manum eius et in fluminibus dexteram eius. Ipse
invocabit me: Pater meus es tu, Deus meus et susceptor salutis meae. Et ego primogenitum ponam
eum, excelsum apud reges terrae. In aeternum servabo ei misericordiam meam et testamentum
meum fidele ipsi. Et ponam in saeculum saeculi semen eius, et thronum eius sicut dies caeli 126.
Quae omnia de Domino Iesu intelleguntur, quando recte intelleguntur, sub nomine David propter
formam servi, quam de semine David idem Mediator assumpsit ex virgine. Continuo etiam dicitur
de peccatis filiorum eius tale aliquid, quale in Regnorum libro positum est et quasi de Salomone
proclivius accipitur. Ibi namque, hoc est in Regnorum libro: Et si venerit, inquit, iniquitas eius,
redarguam illum in virga virorum et in tactibus filiorum hominum; misericordiam autem meam non
amoveam ab eo 127; tactibus significans plagas correptionis. Unde illud est: Ne tetigeritis christos
meos 128. Quod quid est aliud, quam: Ne laeseritis? In Psalmo vero cum ageret tamquam de David,
ut quiddam eiusmodi etiam ibi diceret: Si dereliquerint, inquit, filii eius legem meam et in iudiciis
meis non ambulaverint; si iustificationes meas profanaverint et mandata mea non custodierint:
visitabo in virga iniquitates eorum et in verberibus peccata eorum; misericordiam autem meam non
dispergam ab eo 129. Non dixit: Ab eis, cum loqueretur de filiis eius, non de ipso; sed dixit: ab eo,
quod bene intellectum tantumdem valet. Non enim Christi ipsius, quod est caput Ecclesiae, possent
inveniri ulla peccata, quae opus esset humanis correptionibus servata misericordia divinitus
coherceri; sed in eius corpore ac membris, quod populus eius est. Ideo in libro Regnorum: Iniquitas
eius dicitur; in Psalmo autem: Filiorum eius; ut intellegamus de ipso dici quodammodo, quod de
eius corpore dicitur. Propter quod etiam ipse de caelo, cum corpus eius, quod sunt fideles eius,
Saulus persequeretur: Saule, inquit, Saule, quid me persequeris? 130. Deinde in consequentibus
Psalmi: Neque nocebo, inquit, in veritate mea, neque profanabo testamentum meum, et quae
procedunt de labiis meis non reprobabo. Semel iuravi in sancto meo, si David mentiar 131; id est,
nequaquam David mentiar. Solet enim sic loqui Scriptura. Quid autem non mentiatur, adiungit et
dicit: Semen eius in aeternum manet; et sedes eius sicut sol in conspectu meo, et sicut luna
perfecta in aeternum, et testis in caelo fidelis 132.

In Christo impletur promissio.
10. Post haec tantae promissionis validissima firmamenta, ne putarentur in Salomone completa,
tamquam id speraretur nec inveniretur: Tu vero, inquit, reppulisti, et ad nihilum deduxisti,
Domine 133. Hoc quippe factum est de regno Salomonis in posteris eius usque ad eversionem ipsius
terrenae Ierusalem, quae regni eiusdem sedes fuit, et maxime ipsius templi labem, quod fuerat a
Salomone constructum 134. Sed ne ob hoc putaretur Deus contra sua promissa fecisse, continuo
subiecit: Distulisti christum tuum 135. Non ergo est ille Salomon, sed nec ipse David, si dilatus est
christus Domini. Cum enim christi eius dicerentur omnes reges mystico illo chrismate consecrati,
non solum a rege David et deinceps, sed ab illo etiam Saule, qui populo eidem rex primus est
unctus; ipse quippe David eum christum Domini appellat 136 : erat tamen unus verus Christus, cuius
illi figuram prophetica unctione gestabant; qui secundum opinionem hominum, qui eum putabant in
David vel in Salomone intellegendum, differebatur in longum; secundum dispositionem autem Dei
venturus suo tempore parabatur. Interea dum ille differtur, quid factum sit de regno terrenae
Ierusalem, ubi sperabatur utique regnaturus, secutus iste Psalmus adiunxit atque ait: Evertisti
testamentum servi tui, profanasti in terra sanctitatem eius; destruxisti omnes macerias eius,
posuisti munitiones eius in formidinem; diripuerunt eum omnes transeuntes viam, factus est
opprobrium vicinis suis; exaltasti dexteram inimicorum eius, iucundasti omnes inimicos eius;
avertisti adiutorium gladii eius et non es opitulatus ei in bello; dissolvisti eum ab emundatione,
sedem eius in terram collisisti; minuisti dies sedis eius, perfudisti eum confusione 137. Haec omnia
venerunt super ancillam Ierusalem, in qua regnaverunt nonnulli etiam filii liberae, regnum illud
tenentes in dispensatione temporaria, regnum autem caelestis Ierusalem, cuius erant filii, in vera
fide habentes et in vero Christo sperantes. Quomodo autem ista venerint super illud regnum, index
est rerum gestarum, si legatur, historia.

Christus est salvator.

287

