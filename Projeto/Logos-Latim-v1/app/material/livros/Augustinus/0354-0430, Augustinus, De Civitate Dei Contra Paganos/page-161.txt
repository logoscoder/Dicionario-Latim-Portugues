30. Si post Platonem aliquid emendare existimatur indignum, cur ipse Porphyrius nonnulla et non
parva emendavit? Nam Platonem animas hominum post mortem revolvi usque ad corpora
bestiarum scripsisse certissimum est 188. Hanc sententiam Porphyrii doctor tenuit et Plotinus 189;
Porphyrio tamen iure displicuit. In hominum sane non sua quae dimiserant, sed alia nova corpora
redire humanas animas arbitratus est. Puduit scilicet illud credere, ne mater fortasse filium in
mulam revoluta vectaret; et non puduit hoc credere, ubi revoluta mater in puellam filio forsitan
nuberet. Quanto creditur honestius, quod sancti et veraces Angeli docuerunt, quod Prophetae Dei
Spiritu acti locuti sunt, quod ipse quem venturum Salvatorem praemissi nuntii praedixerunt, quod
missi Apostoli qui orbem terrarum Evangelio repleverunt, quanto, inquam, honestius creditur reverti
animas semel ad corpora propria quam reverti totiens ad diversa! Verum tamen, ut dixi, ex magna
parte correctus est in hac opinione Porphyrius, ut saltem in solos homines humanas animas
praecipitari posse sentiret, beluinos autem carceres evertere minime dubitaret. Dicit etiam ad hoc
Deum animam mundo dedisse, ut materiae cognoscens mala ad Patrem recurreret nec aliquando
iam talium polluta contagione teneretur. Ubi etsi aliquid inconvenienter sapit (magis enim data est
corpori, ut bona faceret; non enim mala disceret, si non faceret), in eo tamen aliorum Platonicorum
opinionem et non in re parva emendavit, quod mundatam ab omnibus malis animam et cum Patre
constitutam numquam iam mala mundi huius passuram esse confessus est 190. Qua sententia
profecto abstulit, quod esse Platonicum maxime perhibetur, ut mortuos ex vivis, ita vivos ex
mortuis semper fieri 191; falsumque esse ostendit, quod platonice videtur dixisse Vergilius, in
campos Elysios purgatas animas missas (quo nomine tamquam per fabulam videntur significari
gaudia beatorum) ad fluvium Letheum evocari, hoc est ad oblivionem praeteritorum:
Scilicet immemores supera ut connexa revisant
Rursus et incipiant in corpora velle reverti 192.
Merito displicuit hoc Porphyrio quoniam re vera credere stultum est 193 ex illa vita, quae beatissima
esse non poterit nisi de sua fuerit aeternitate certissima, desiderare animas corruptibilium
corporum labem et inde ad ista remeare, tamquam hoc agat summa purgatio, ut inquinatio
requiratur. Si enim quod perfecte mundantur hoc efficit, ut omnium obliviscantur malorum,
malorum autem oblivio facit corporum desiderium, ubi rursus implicentur malis: profecto erit
infelicitatis causa summa felicitas et stultitiae causa perfectio sapientiae et immunditiae causa
summa mundatio. Nec veritate ibi beata erit anima, quamdiucumque erit, ubi oportet fallatur, ut
beata sit. Non enim beata erit nisi secura; ut autem secura sit, falso putabit semper se beatam fore,
quoniam aliquando erit et misera. Cui ergo gaudendi causa falsitas erit, quo modo de veritate
gaudebit? Vidit hoc Porphyrius 194 purgatamque animam ob hoc reverti dixit ad Patrem, ne
aliquando iam malorum polluta contagione teneatur. Falso igitur a quibusdam est Platonicis
creditus quasi necessarius orbis ille ab eisdem abeundi et ad eadem revertendi. Quod etiamsi
verum esset, quid hoc scire prodesset, nisi forte inde se nobis auderent praeferre Platonici, quia id
nos in hac vita iam nesciremus, quod ipsi in alia meliore vita purgatissimi et sapientissimi fuerant
nescituri et falsum credendo beati futuri? Quod si absurdissimum et stultissimum est dicere,
Porphyrii profecto est praeferenda sententia his, qui animarum circulos alternante semper beatitate
et miseria suspicati sunt. Quod si ita est, ecce Platonicus in melius a Platone dissentit; ecce vidit,
quod ille non vidit, nec post talem ac tantum magistrum refugit correctionem, sed homini
praeposuit veritatem.

Absurde docet Plato animas ante fuisse.
31. Cur ergo non potius divinitati credimus de his rebus, quas humano ingenio pervestigare non
possumus, quae animam quoque ipsam non Deo coaeternam, sed creatam dicit esse, quae non
erat? Ut enim hoc Platonici nollent credere, hanc utique causam idoneam sibi videbantur afferre,
quia, nisi quod semper ante fuisset, sempiternum deinceps esse non posset; quamquam et de
mundo et de his, quos in mundo deos a Deo factos scribit Plato 195, apertissime dicat eos esse
coepisse et habere initium, finem tamen non habituros, sed per Conditoris potentissimam
voluntatem in aeternum mansuros esse perhibeat. Verum id quo modo intellegant invenerunt, non
esse hoc videlicet temporis, sed substitutionis initium. Sicut enim, inquiunt, si pes ex aeternitate
semper fuisset in pulvere, semper ei subesset vestigium, quod tamen vestigium a calcante factum
nemo dubitaret, nec alterum altero prius esset, quamvis alterum ab altero factum esset: sic,
inquiunt, et mundus atque in illo dii creati et semper fuerunt semper existente qui fecit, et tamen
facti sunt 196. Numquid ergo, si anima semper fuit, etiam miseria eius semper fuisse dicenda est?
Porro si aliquid in illa, quod ex aeterno non fuit, esse coepit ex tempore, cur non fieri potuerit, ut
ipsa esset ex tempore quae antea non fuisset? Deinde beatitudo quoque eius post experimentum
malorum firmior et sine fine mansura, sicut iste confitentur, procul dubio coepit ex tempore, et
tamen semper erit, cum ante non fuerit. Illa igitur omnis argumentatio dissoluta est, qua putatur
nihil esse posse sine fine temporis, nisi quod initium non habet temporis. Inventa est enim animae
beatitudo, quae cum initium temporis habuerit, finem temporis non habebit. Quapropter divinae
auctoritati humana cedat infirmitas, eisque beatis et immortalibus de vera religione credamus, qui
sibi honorem non expetunt, quem Deo suo, qui etiam noster est, deberi sciunt, nec iubent, ut

161

