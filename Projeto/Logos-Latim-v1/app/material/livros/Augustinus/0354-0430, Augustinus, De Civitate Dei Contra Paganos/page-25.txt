populis frequenter audiri, sicut nos ostendimus ad hoc ecclesias institutas, quaqua versum religio
Christiana diffunditur.

Philosophi non dii invenerunt praecepta bonae vitae agendae.
7. An forte nobis philosophorum scholas disputationesque memorabunt? Primo haec non Romana,
sed Graeca sunt; aut si propterea iam Romana, quia et Graecia facta est Romana provincia, non
deorum praecepta sunt, sed hominum inventa, qui utcumque conati sunt ingeniis acutissimis
praediti ratiocinando vestigare, quid in rerum natura latitaret, quid in moribus appetendum esset
atque fugiendum, quid in ipsis ratiocinandi regulis certa connexione traheretur, aut quid non esset
consequens vel etiam repugnaret. Et quidam eorum quaedam magna, quantum divinitus adiuti
sunt, invenerunt; quantum autem humanitus impediti sunt, erraverunt, maxime cum eorum
superbiae iuste providentia divina resisteret, ut viam pietatis ab humilitate in superna surgentem
etiam istorum comparatione monstraret; unde postea nobis erit in Dei veri Domini voluntate
disquirendi ac disserendi locus. Verum tamen si philosophi aliquid invenerunt, quod agendae bonae
vitae beataeque adipiscendae satis esse possit: quanto iustius talibus divini honores decernerentur!
quanto melius et honestius in Platonis templo libri eius legerentur, quam in templis daemonum Galli
absciderentur, molles consecrarentur, insani secarentur, et quidquid aliud vel crudele vel turpe, vel
turpiter crudele vel crudeliter turpe in sacris talium deorum celebrari solet! quanto satius erat ad
erudiendum iustitiam iuventutem publice recitari leges deorum quam laudari inaniter leges atque
instituta maiorum! omnes enim cultores talium deorum, mox ut eos libido perpulerit ferventi, ut ait
Persius, tincta veneno 10, magis intuentur quid Iuppiter fecerit, quam quid docuerit Plato vel
censuerit Cato. Hinc apud Terentium flagitiosus adulescens spectat tabulam quandam pictam in
pariete,
Ubi inerat pictura haec, Iovem
quo pacto Danaae misisse aiunt quondam in gremium
imbrem aureum 11,
atque ab hac tanta auctoritate adhibet patrocinium turpitudini suae, cum in ea se iactat imitari
deum.
At quem deum!
inquit;
Qui templa caeli summo sonitu concutit.
Ego homuncio id non facerem? Ego vero illud feci
ac libens 12.

Turpia sunt mystica deorum atque theatrica.
8. At enim non traduntur ista sacris deorum, sed fabulis poetarum. Nolo dicere illa mystica quam
ista theatrica esse turpiora; hoc dico, quod negantes convincit historia, eosdem illos ludos, in
quibus regnant figmenta poetarum, non per imperitum obsequium sacris deorum suorum intulisse
Romanos, sed ipsos deos, ut sibi sollemniter ederentur et honori suo consecrarentur, acerbe
imperando et quodam modo extorquendo fecisse; quod in primo libro brevi commemoratione
perstrinxi 13. Nam ingravescente pestilentia ludi scaenici auctoritate pontificum Romae primitus
instituti sunt 14. Quis igitur in agenda vita non ea sibi potius sectanda arbitretur, quae actitantur
ludis auctoritate divina institutis, quam ea, quae scriptitantur legibus humano consilio promulgatis?
Adulterum Iovem si poetae fallaciter prodiderunt, dii utique casti, quia tantum nefas per humanos
ludos confictum est, non quia neglectum, irasci ac vindicare debuerunt. Et haec sunt scaenicorum
tolerabiliora ludorum, comoediae scilicet et tragoediae, hoc est fabulae poetarum agendae in
spectaculis multa rerum turpitudine, sed nulla saltem, sicut alia multa, verborum obscenitate
compositae; quas etiam inter studia, quae honesta ac liberalia vocantur, pueri legere et discere
coguntur a senibus.

Graecis licuit infamiam facere alteri in theatro.
9. Quid autem hinc senserint Romani veteres, Cicero testatur in Libris, quos De re publica scripsit,
ubi Scipio disputans ait: Numquam comoediae, nisi consuetudo vitae pateretur, probare sua
theatris flagitia potuissent 15. Et Graeci quidem antiquiores vitiosae suae opinionis quamdam
convenientiam servarunt, apud quos fuit etiam lege concessum, ut quod vellet comoedia, de quo
vellet, nominatim diceret. Itaque, sicut in eisdem libris loquitur Africanus, Quem illa non attigit, vel
potius quem non vexavit, cui pepercit? Esto, populares homines improbos, in re publica seditiosos,
Cleonem, Cleophontem, Hyperbolum laesit. Patiamur, inquit, etsi eius modi cives a censore melius
est quam a poeta notari. Sed Periclen, cum iam suae civitati maxima auctoritate plurimos annos
domi et belli praefuisset, violari versibus et eos agi in scaena non plus decuit, quam si Plautus,
inquit, noster voluisset aut Naevius Publio et Gn. Scipioni aut Caecilius Marco Catoni maledicere".
Dein paulo post: "nostrae, inquit, contra duodecim tabulae cum perpaucas res capite sanxissent, in

25

