15. Per ea tempora regnum finitum est Argivorum, translatum ad Mycenas, unde fuit Agamemnon,
et exortum est regnum Laurentum, ubi Saturni filius Picus regnum primus accepit, iudicante apud
Hebraeos femina Debbora; sed per illam Dei spiritus id agebat; nam etiam prophetissa erat, cuius
prophetia minus aperta est, quam ut possimus eam sine diuturna expositione de Christo
demonstrare prolatam 41. Iam ergo regnabant Laurentes utique in Italia, ex quibus evidentior
ducitur origo Romana post Graecos; et tamen adhuc regnum Assyrium permanebat, ubi erat rex
vicesimus et tertius Lampares, cum primus Laurentum Picus esse coepisset. De huius Pici patre
Saturno viderint quid sentiant talium deorum cultores, qui negant hominem fuisse; de quo alii
scripserunt, quod ante Picum filium suum in Italia ipse regnaverit, et Virgilius notioribus litteris dicit:
Is genus indocile et dispersum montibus altis
Composuit legesque dedit Latiumque vocari
Maluit, his quoniam latuisset tutus in oris.
Aurea quae perhibent illo sub rege fuere Saecula 42.
Sed haec poetica opinentur esse figmenta et Pici patrem Stercen potius fuisse asseverent, a quo
peritissimo agricola inventum ferunt, ut fimo animalium agri fecundarentur, quod ab eius nomine
stercus est dictum; hunc quidam Stercutium vocatum ferunt. Qualibet autem ex causa eum
Saturnum appellare voluerint, certe tamen hunc Stercen sive Stercutium merito agriculturae
fecerunt deum. Picum quoque similiter eius filium in talium deorum numerum receperunt, quem
praeclarum augurem et belligeratorem fuisse asserunt. Picus Faunum genuit, Laurentum regem
secundum; etiam iste deus illis vel est vel fuit. Hos ante Troianum bellum divinos honores mortuis
hominibus detulerunt.

Quae fuerit de Diomede et sociis fabula.
16. Troia vero eversa excidio illo usquequaque cantato puerisque notissimo, quod et magnitudine
sui et scriptorum excellentibus linguis insigniter diffamatum atque vulgatum est gestumque
regnante iam Latino Fauni filio, ex quo Latinorum regnum dici coepit Laurentumque cessavit, Graeci
victores deletam Troiam relinquentes et ad propria remeantes diversis et horrendis cladibus
dilacerati atque contriti sunt; et tamen etiam ex eis deorum suorum numerum auxerunt. Nam et
Diomeden fecerunt deum, quem poena divinitus irrogata perhibent ad suos non revertisse; eiusque
socios in volucres fuisse conversos non fabuloso poeticoque mendacio, sed historica attestatione
confirmant; quibus nec deus, ut putant, factus humanam revocare naturam vel ipse potuit vel certe
a Iove suo rege tamquam caelicola novicius impetravit. Quin etiam templum eius esse aiunt in
insula Diomedea, non longe a monte Gargano, qui est in Apulia, et hoc templum circumvolare atque
incolere has alites tam mirabili obsequio, ut aquam impleant et aspergant; et eo si Graeci venerint
vel Graecorum stirpe prognati, non solum quietas esse, verum et insuper adulare; si autem
alienigenas viderint, subvolare ad capita tamque gravibus ictibus, ut etiam perimant, vulnerare.
Nam duris et grandibus rostris satis ad haec proelia perhibentur armatae.

Maleficae mutationes narrantur.
17. Hoc Varro ut astruat, commemorat alia non minus incredibilia de illa maga famosissima Circe,
quae socios quoque Ulixis mutavit in bestias 43, et de Arcadibus, qui sorte ducti tranabant quoddam
stagnum atque ibi convertebantur in lupos et cum similibus feris per illius regionis deserta vivebant.
Si autem carne non vescerentur humana, rursus post novem annos eodem renatato stagno
reformabantur in homines. Denique etiam nominatim expressit quemdam Demaenetum, cum
gustasset de sacrificio, quod Arcades immolato puero deo suo Lycaeo facere solerent, et in lupum
fuisse mutatum et anno decimo in figuram propriam restitutum pugilatum sese exercuisse et
Olympiaco vicisse certamine. Nec idem propter aliud arbitratur historicus in Arcadia tale nomen
affictum Pani Lycaeo et Iovi Lycaeo nisi propter hanc in lupos hominum mutationem, quod eam nisi
vi divina fieri non putarent. Lupus enim graece
dicitur, unde Lycaei nomen apparet inflexum.
Romanos etiam Lupercos ex illorum mysteriorum veluti semine dicit exortos 44.

Quae sint daemonum ludificationes.
18. 1. Sed de ista tanta ludificatione daemonum nos quid dicamus, qui haec legent, fortassis
exspectent. Et quid dicemus, nisi de medio Babylonis esse fugiendum 45 ? Quod praeceptum
propheticum ita spiritaliter intellegitur, ut de huius saeculi civitate, quae profecto et angelorum et
hominum societas impiorum est, fidei passibus, quae per dilectionem operatur 46, in Deum vivum
proficiendo fugiamus. Quanto quippe in haec ima potestatem daemonum maiorem videmus, tanto
tenacius Mediatori est inhaerendum, per quem de imis ad summa conscendimus. Si enim dixerimus
ea non esse credenda, non desunt etiam nunc, qui eiusmodi quaedam vel certissima audisse vel
etiam expertos se esse asseverent. Nam et nos cum essemus in Italia audiebamus talia de quadam

304

