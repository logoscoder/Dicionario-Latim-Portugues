omnes filii, qui commemorati sunt trium filiorum Noe, fecerunt singulas gentes, si Heber et Phalech
singulas non fecerunt? Nimirum illud est probabilius, quod gigans ille Nebroth fecerit etiam ipse
gentem suam, sed propter excellentiam dominationis et corporis seorsum eminentius nominatus
est, ut maneat numerus septuaginta duarum gentium atque linguarum. Phalech autem propterea
commemoratus est, non quod gentem fecerit (nam eadem ipsa est eius gens Hebraea eademque
lingua), sed propter tempus insigne, quod in diebus eius terra divisa sit. Nec movere nos debet,
quomodo potuerit gigans Nebroth ad illud aetatis occurrere, quo Babylon condita est et confusio
facta linguarum atque ex hoc divisio gentium. Non enim quia Heber sextus est a Noe, ille autem
quartus, ideo non potuerunt ad idem tempus convenire vivendo. Hoc enim contigit, cum plus
viverent ubi pauciores sunt generationes, minus ubi plures; aut serius nati essent ubi pauciores,
maturius ubi plures. Sane intellegendum est, quando terra divisa est, non solum iam natos ceteros
filios filiorum Noe, qui commemorantur patres gentium, sed etiam eius aetatis fuisse, ut numerosas
familias haberent, quae dignae fuissent nominibus gentium. Unde nequaquam putandum, quod eo
fuerint ordine geniti, quo commemorati leguntur. Alioquin duodecim filii Iectan, qui erat alius filius
Heber, frater Phalech, quomodo potuerunt iam gentes facere, si post Phalech fratrem suum Iectan
natus est, sicut post eum commemoratus est; quando quidem tempore, quo natus est Phalech,
divisa est terra? Proinde intellegendum est priorem quidem nominatum, sed longe post fratrem
suum Iectan fuisse natum, cuius Iectan duodecim filii tam grandes iam familias haberent, ut in
linguas proprias dividi possent. Sic enim potuit prior commemorari, qui erat aetate posterior,
quemadmodum prius commemorati sunt ex tribus filiis Noe procreati filii Iapheth, qui erat minimus
eorum; deinde filii Cham, qui erat medius; postremo filii Sem, qui erat primus et maximus. Illarum
autem gentium vocabula partim manserunt, ita ut hodieque appareat unde fuerint derivata, sicut
ex Assur Assyrii et ex Heber Hebraei; partim temporis vetustate mutata sunt, ita ut vix homines
doctissimi antiquissimas historias perscrutantes, nec omnium, sed aliquarum ex istis origines
gentium potuerint reperire. Nam quod ex filio Cham, qui vocabatur Mesraim, Aegyptii perhibentur
exorti, nulla hic resonat origo vocabuli; sicut nec Aethiopum, qui dicuntur ad eum filium Cham
pertinere, qui Chus appellatus est. Et si omnia considerentur, plura mutata quam manentia nomina
apparent.
Civitas Dei in Abraham adolevit (12-36)

A Sem ad Abraham generationes enumerantur.
12. Nunc iam videamus procursum civitatis Dei etiam ab illo articulo temporis, qui factus est in
patre Abraham, unde incipit esse notitia eius evidentior, et ubi clariora leguntur promissa divina,
quae nunc in Christo videmus impleri. Sicut ergo Scriptura sancta indicante didicimus, in regione
Chaldaeorum natus est Abraham 53, quae terra ad regnum Assyrium pertinebat. Apud Chaldaeos
autem iam etiam tunc superstitiones impiae praevalebant, quemadmodum per ceteras gentes. Una
igitur Tharae domus erat, de quo natus est Abraham, in qua unius veri Dei cultus et, quantum
credibile est, in qua iam sola etiam Hebraea lingua remanserat; quamvis et ipse, sicut iam
manifestior Dei populus in Aegypto, ita in Mesopotamia servisse diis alienis Iesu Nave narrante
referatur 54; ceteris ex progenie illius Heber in linguas paulatim alias et in nationes alias
defluentibus. Proinde sicut per aquarum diluvium una domus Noe remanserat ad reparandum
genus humanum, sic in diluvio multarum superstitionum per universum mundum una remanserat
domus Tharae, in qua custodita est plantatio civitatis Dei. Denique sicut illic enumeratis supra
generationibus usque ad Noe simul cum annorum numeris et exposita diluvii causa, priusquam
Deus inciperet de arca fabricanda loqui ad Noe, dicitur: Hae autem generationes Noe 55 : ita et hic
enumeratis generationibus ab illo, qui est appellatus Sem, filio Noe, usque ad Abraham, deinde
insignis articulus similiter ponitur ut dicatur: Hae sunt generationes Tharae. Thara genuit Abram et
Nachor et Aran, et Aran genuit Loth. Et mortuus est Aran coram Thara patre suo in terra in qua
natus est, in regione Chaldaeorum. Et sumpsit Abram et Nachor sibi uxores; nomen mulieris Abram
Sara et nomen mulieris Nachor Melcha, filia Arran 56. Iste Arran pater Melchae fuit et pater Iescae,
quae Iesca creditur ipsa esse etiam Sara uxor Abrahae.

Quare Hebraei ex regione Chaldeorum in Mesopotamiam venerint.
13. Deinde narratur quemadmodum Thara cum suis regionem reliquerit Chaldaeorum et venerit in
Mesopotamiam et habitaverit in Charra. Tacetur autem de uno eius filio, qui vocabatur Nachor,
tamquam eum non duxerit secum. Nam ita narratur: Et sumpsit Thara Abram filium suum et Loth
filium Arran, filium filii sui, et Saram nurum suam, uxorem Abram filii sui, et eduxit illos de regione
Chaldaeorum ire in terram Chanaan; et venit in Charran et habitavit ibi 57. Nusquam hic nominatus
est Nachor et uxor eius Melcha. Sed invenimus postea, cum servum suum mitteret Abraham ad
accipiendam uxorem filio suo Isaac, ita scriptum: Et accepit puer decem camelos de camelis domini
sui et de omnibus bonis domini sui secum, et exsurgens profectus est in Mesopotamiam in

260

