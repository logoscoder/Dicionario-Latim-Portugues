non esse in ea theologia, quam civilem vocant, quae a Marco Varrone sedecim voluminibus
explicata est, id est non perveniri ad aeternae vitae felicitatem talium deorum cultu, quales a
civitatibus qualiterque colendi instituti sunt, cui nondum persuasit sextus liber, quem proxime
absolvimus, cum istum forsitan legerit, quid de hac quaestione expedienda ulterius desideret, non
habebit. Fieri enim potest, ut saltem deos selectos atque praecipuos, quos Varro volumine
complexus est ultimo, de quibus parum diximus, quisquam colendos propter vitam beatam, quae
non nisi aeterna est, opinetur. Qua in re non dico quod facetius ait Tertullianus fortasse quam
verius: Si dii eliguntur ut bulbi, utique ceteri reprobi iudicantur 1. Non hoc dico: video enim etiam ex
selectis seligi aliquos ad aliquid maius atque praestantius, sicut in militia, cum tirones electi fuerint,
ex his quoque eliguntur ad opus aliquod maius armorum; et cum eliguntur in Ecclesia, qui fiant
praepositi, non utique ceteri reprobantur, cum omnes boni fideles electi merito nuncupentur.
Eliguntur in aedificio lapides angulares 2, non reprobatis ceteris, qui structurae partibus aliis
deputantur. Eliguntur uvae ad vescendum, nec reprobantur aliae, quas relinquimus ad bibendum.
Non opus est multa percurrere, cum res in aperto sit. Quam ob rem non ex hoc, quod dii ex multis
quidam selecti sunt, vel is qui scripsit vel eorum cultores vel dii ipsi vituperandi sunt, sed
advertendum potius quinam isti sint et ad quam rem selecti videantur.

Nihil ad selectionem confert deorum officium...
2. Hos certe deos selectos Varro unius libri contextione commendat: Ianum, Iovem, Saturnum,
Genium, Mercurium, Apollinem, Martem, Vulcanum, Neptunum, Solem, Orcum, Liberum patrem,
Tellurem, Cererem, Iunonem, Lunam, Dianam, Minervam, Venerem, Vestam; in quibus omnibus
ferme viginti duodecim mares, octo sunt feminae 3. Haec numina utrum propter maiores in mundo
administrationes selecta dicuntur, an quod populis magis innotuerunt maiorque est eis cultus
exhibitus? Si propterea, quia opera maiora ab his administrantur in mundo, non eos invenire
debuimus inter illam quasi plebeiam numinum multitudinem minutis opusculis deputatam. Nam
ipse primum Ianus, cum puerperium concipitur, unde illa cuncta opera sumunt exordium minutatim
minutis distributa numinibus, aditum aperit recipiendo semini. Ibi est et Saturnus propter ipsum
semen; ibi Liber, qui marem effuso semine liberat; ibi Libera, quam et Venerem volunt, quae hoc
idem beneficium conferat feminae, ut etiam ipsa emisso semine liberetur 4. Omnes hi ex illis sunt,
qui selecti appellantur. Sed ibi est et dea Mena, quae menstruis fluoribus praeest, quamvis Iovis
filia, tamen ignobilis. Et hanc provinciam fluorum menstruorum in libro selectorum deorum ipsi
Iunoni idem auctor assignat, quae in diis selectis etiam regina est et hic tamquam Iuno Lucina cum
eadem Mena privigna sua eidem cruori praesidet 5. Ibi sunt et duo nescio qui obscurissimi,
Vitumnus et Sentinus, quorum alter vitam, alter sensus puerperio largiuntur 6. Et nimirum multo
plus praestant, cum sint ignobilissimi, quam illi tot proceres et selecti. Nam profecto sine vita et
sensu, quid est illud totum, quod muliebri utero geritur, nisi nescio quid abiectissimum limo ac
pulveri comparandum?

...quia selecti non sunt Vitumnus Sentinus et Mens...
3. 1. Quae igitur causa tot selectos deos ad haec opera minima compulit, ubi a Vitumno et Sentino,
quos fama obscura recondit 7, in huius munificentiae partitione superentur? Confert enim selectus
Ianus aditum et quasi ianuam semini; confert selectus Saturnus semen ipsum; confert selectus
Liber eiusdem seminis emissionem viris; confert hoc idem Libera, quae Ceres seu Venus est,
feminis; confert selecta Iuno, et hoc non sola, sed cum Mena, filia Iovis, fluores menstruos ad eius,
quod conceptum est, incrementum: et confert Vitumnus obscurus et ignobilis vitam; confert
Sentinus obscurus et ignobilis sensum; quae duo tanto illis rebus praestantiora sunt, quanto et ipsa
intellectu ac ratione vincuntur. Sicut enim, quae ratiocinantur et intellegunt, profecto potiora sunt
his, quae sine intellectu atque ratione ut pecora vivunt et sentiunt: ita et illa, quae vita sensuque
sunt praedita, his quae nec vivunt nec sentiunt, merito praeferuntur. Inter selectos itaque deos
Vitumnus vivificator et Sentinus sensificator magis haberi debuerunt quam Ianus seminis admissor
et Saturnus seminis dator vel sator et Liber et Libera seminum commotores vel emissores; quae
semina cogitare indignum est, nisi ad vitam sensumque pervenerint. Quae munera selecta non
dantur a diis selectis, sed a quibusdam incognitis et prae istorum dignitate neglectis. Quod si
respondetur omnium initiorum potestatem habere Ianum et ideo illi etiam quod aperitur conceptui
non immerito attribui, et omnium seminum Saturnum et ideo seminationem quoque hominis non
posse ab eius operatione seiungi, omnium seminum emittendorum Liberum et Liberam et ideo his
etiam praeesse, quae ad substituendos homines pertinent, omnium purgandorum et pariendorum
Iunonem et ideo eam non deesse purgationibus feminarum et partubus hominum: quaerant quid
respondeant de Vitumno et Sentino, utrum et ipsos velint habere omnium quae vivunt et sentiunt
potestatem. Quod si concedunt, attendant quam eos sublimius locaturi sint. Nam seminibus nasci in
terra et ex terra est; vivere autem atque sentire etiam deos sidereos opinantur. Si autem dicunt
Vitumno atque Sentino haec sola attributa, quae in carne vivescunt et sensibus adminiculantur: cur

100

