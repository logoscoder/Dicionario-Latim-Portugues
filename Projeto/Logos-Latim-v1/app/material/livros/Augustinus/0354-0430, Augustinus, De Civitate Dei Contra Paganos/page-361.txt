saeculi mundum istum periturum esse credamus. Nam et illo tempore perisse dixit, qui tunc erat,
mundum; nec solum orbem terrae, verum etiam caelos, quos utique istos aerios intellegimus,
quorum locum ac spatium tunc aqua crescendo superaverat. Ergo totus aut paene totus aer iste
ventosus (quod caelum vel potius caelos vocat, sed utique istos imos, non illos supremos, ubi sol et
luna et sidera constituta sunt) conversus fuerat in umidam qualitatem atque hoc modo cum terra
perierat, cuius terrae utique prior facies fuerat deleta diluvio. Qui autem nunc sunt, inquit, caeli et
terra, eodem verbo repositi sunt, igni reservandi in diem iudicii et perditionis hominum
impiorum 151. Proinde qui caeli et quae terra, id est, qui mundus pro eo mundo, qui diluvio periit, ex
eadem aqua repositus est, ipse igni novissimo reservatur in diem iudicii et perditionis hominum
impiorum. Nam et hominum propter magnam quamdam commutationem non dubitat dicere
perditionem futuram, cum tamen eorum quamvis in aeternis poenis sit mansura natura. Quaerat
forsitan aliquis, si post factum iudicium iste mundus ardebit, antequam pro illo caelum novum et
terra nova reponatur, eo ipso tempore conflagrationis eius ubi erunt sancti, cum eos habentes
corpora in aliquo corporali loco esse necesse sit. Possumus respondere futuros eos esse in
superioribus partibus, quo ita non ascendet flamma illius incendii, quemadmodum nec unda diluvii.
Talia quippe illis inerunt corpora, ut illic sint, ubi esse voluerint. Sed nec ignem conflagrationis illius
pertimescent immortales atque incorruptibiles facti, si virorum trium corruptibilia corpora atque
mortalia in camino ardenti illaesa vivere potuerunt 152.

Quae de Antichristo dixerit Paulus...
19. 1. Multas evangelicas apostolicasque sententias de divino isto iudicio novissimo video mihi esse
praetereundas, ne hoc volumen in nimiam longitudinem provolvatur; sed nullo modo est
praetereundus apostolus Paulus, qui scribens ad Thessalonicenses: Rogamus, inquit, vos, fratres,
per adventum Domini nostri Iesu Christi et nostrae congregationis in ipsum, ut non cito moveamini
mente neque terreamini neque per spiritum neque per verbum neque per epistulam tamquam per
nos missam, quasi instet dies Domini, ne quis vos seducat ullo modo; quoniam nisi venerit refuga
primum et revelatus fuerit homo peccati, filius interitus, qui adversatur et superextollitur supra
omne, quod dicitur Deus aut quod colitur, ita ut in templo Dei sedeat, ostentans se tamquam sit
Deus. Non retinetis in memoria, quod adhuc cum essem apud vos haec dicebantur vobis? et nunc
quid detineat scitis, ut reveletur in suo tempore. Iam enim mysterium iniquitatis operatur. Tantum
qui modo tenet teneat, donec de medio fiat; et tunc revelabitur iniquus, quem Dominus Iesus
interficiet spiritu oris sui, et evacuabit illuminatione praesentiae suae eum, cuius est praesentia
secundum operationem satanae, in omni virtute et signis et prodigiis mendacii et in omni
seductione iniquitatis his, qui pereunt, pro eo, quod dilectionem veritatis non receperunt, ut salvi
fierent. Et ideo mittet illis Deus operationem erroris, ut credant mendacio et iudicentur omnes, qui
non crediderunt veritati, sed consenserunt iniquitati 153.

... sensum habent obscurum...
19. 2. Nulli dubium est eum de Antichristo ista dixisse, diemque iudicii (hunc enim appellat diem
Domini 154) non esse venturum, nisi ille prior venerit, quem refugam vocat, utique a Domino Deo.
Quod si de omnibus impiis merito dici potest, quanto magis de isto! Sed in quo templo Dei sit
sessurus, incertum est; utrum in illa ruina templi, quod a Salomone rege constructum est, an vero
in Ecclesia. Non enim templum alicuius idoli aut daemonis templum Dei Apostolus diceret. Unde
nonnulli non ipsum principem, sed universum quodam modo corpus eius, id est ad eum
pertinentem hominum multitudinem, simul cum ipso suo principe hoc loco intellegi Antichristum
volunt; rectiusque putant etiam Latine dici, sicut in Graeco est, non in templo Dei, sed in templum
Dei sedeat, tamquam ipse sit templum Dei, quod est Ecclesia; sicut dicimus: "Sedet in amicum", id
est velut amicus, vel si quid aliud isto locutionis genere dici solet. Quod autem ait: Et nunc quid
detineat scitis, id est, quid sit in mora, quae causa sit dilationis eius, ut reveletur in suo tempore,
scitis: quoniam scire illos dixit, aperte hoc dicere noluit. Et ideo nos, qui nescimus quod illi sciebant,
pervenire cum labore ad id, quod sensit apostolus, cupimus nec valemus; praesertim quia et illa,
quae addidit, hunc sensum faciunt obscuriorem. Nam quid est: Iam enim mysterium iniquitatis
operatur. Tantum qui modo tenet teneat, donec de medio fiat; et tunc revelabitur iniquus 155? Ego
prorsus quid dixerit me fateor ignorare. Suspiciones tamen hominum, quas vel audire vel legere
potui, non tacebo.

... etiam si referantur Romae aut fictis fidelibus...
19. 3. Quidam putant hoc de imperio dictum fuisse Romano, et propterea Paulum apostolum non id
aperte scribere voluisse, ne calumniam videlicet incurreret, quod Romano imperio male optaverit,
cum speraretur aeternum; ut hoc quod dixit: Iam enim mysterium iniquitatis operatur 156, Neronem

361

