unguentum pretiosum super membra eius effuderit atque hoc ad eum sepeliendum fecerit 51. Et
laudabiliter commemorantur in Evangelio qui corpus eius de cruce acceptum diligenter atque
honorifice tegendum sepeliendumque curarunt 52. Verum istae auctoritates non hoc admonent,
quod insit ullus cadaveribus sensus, sed ad Dei providentiam, cui placent etiam talia pietatis officia,
corpora quoque mortuorum pertinere significant propter fidem resurrectionis astruendam. Ubi et
illud salubriter discitur, quanta possit esse remuneratio pro eleemosynis, quas viventibus et
sentientibus exhibemus, si neque hoc apud Deum perit, quod exanimis hominum membris officii
diligentiaeque persolvitur. Sunt quidem et alia, quae sancti Patriarchae de corporibus suis vel
condendis vel transferendis prophetico spiritu dicta intellegi voluerunt 53; non autem hic locus est,
ut ea pertractemus, cum sufficiant ista, quae diximus. Sed si ea, quae sustentandis viventibus sunt
necessaria, sicut victus et amictus, quamvis cum gravi afflictione desint, non frangunt in bonis
perferendi tolerandique virtutem, nec eradicant ex animo pietatem, sed exercitatam faciunt
fecundiorem: quanto magis, cum desunt ea, quae curandis funeribus condendisque corporibus
defunctorum adhiberi solent, non efficiunt miseros in occultis piorum sedibus iam quietos! Ac per
hoc quanto ista cadaveribus Christianorum in illa magnae urbis vel etiam aliorum oppidorum
vastatione defuerunt, nec vivorum culpa est, qui non potuerunt ista praebere, nec poena
mortuorum, qui non possunt ista sentire.

Etiam captivitas non caret bono.
14. Sed multi, inquiunt, Christiani etiam captivi ducti sunt. Hoc sane miserrimum est, si aliquo duci
potuerunt, ubi Deum suum non invenerunt. Sunt in Scripturis sanctis huius etiam cladis magna
solacia. Fuerunt in captivitate tres pueri, fuit Daniel, fuerunt alii prophetae 54; nec Deus defuit
consolator. Sic ergo non deseruit fideles suos sub dominatione gentis, licet barbarae, tamen
humanae, qui prophetam non deseruit nec in visceribus beluae 55. Haec quoque illi, cum quibus
agimus, malunt irridere quam credere, qui tamen suis litteris credunt Arionem Methymnaeum,
nobilissimum citharistam, cum esset deiectus e navi, exceptum delphini dorso et ad terras esse
pervectum 56. Verum illud nostrum de Iona propheta incredibilius est. Plane incredibilius quia
mirabilius, et mirabilius quia potentius.

Reguli invicta fortitudo...
15. 1. Habent tamen isti de captivitate religionis causa etiam sponte toleranda et in suis praeclaris
viris nobilissimum exemplum. Marcus Regulus, imperator populi Romani, captivus apud
Carthaginienses fuit 57. Qui cum sibi mallent a Romanis suos reddi quam eorum tenere captivos, ad
hoc impetrandum etiam istum praecipue Regulum cum legatis suis Romam miserunt, prius
iuratione constrictum, si quod volebant minime peregisset, rediturum esse Carthaginem. Perrexit
ille atque in senatu contraria persuasit, quoniam non arbitrabatur utile esse Romanae rei publicae
mutare captivos. Nec post hanc persuasionem a suis ad hostes redire compulsus est, sed quia
iuraverat, id sponte complevit. At illi eum excogitatis atque horrendis cruciatibus necaverunt.
Inclusum quippe angusto ligno, ubi stare cogeretur, clavisque acutissimis undique confixo, ut se in
nullam eius partem sine poenis atrocissimis inclinaret, etiam vigilando peremerunt. Merito certe
laudant virtutem tam magna infelicitate maiorem 58. Et per deos ille iuraverat, quorum cultu
prohibito has generi humano clades isti opinantur infligi. Qui ergo propterea colebantur, ut istam
vitam prosperam redderent, si verum iuranti has irrogari poenas seu voluerunt seu permiserunt,
quid periuro gravius irati facere potuerunt? Sed cur non ratiocinationem meam potius ad utrumque
concludam? Deos certe ille sic coluit, ut propter iuris iurandi fidem nec maneret in patria, nec inde
quolibet ire, sed ad suos acerrimos inimicos redire minime dubitaret. Hoc si huic vitae utile
existimabat, cuius tam horrendum exitum meruit, procul dubio fallebatur. Suo quippe docuit
exemplo nihil deos ad istam temporalem felicitatem suis prodesse cultoribus, quando quidem ille
eorum deditus cultui et victus et captivus abductus et, quia noluit aliter quam per eos iuraverat
facere, novo ac prius inaudito nimiumque horribili supplicii genere cruciatus exstinctus est. Si
autem deorum cultus post hanc vitam velut mercedem reddit felicitatem, cur calumniantur
temporibus Christianis, ideo dicentes Urbi accidisse illam calamitatem, quia deos suos colere
destitit, cum potuerit etiam illos diligentissime colens tam infelix fieri, quam ille Regulus fuit? Nisi
forte contra clarissimam veritatem tanta quisquam dementia mirae caecitatis obnititur, ut
contendere audeat universam civitatem deos colentem infelicem esse non posse, unum vero
hominem posse, quod videlicet potentia deorum suorum multos potius sit idonea conservare quam
singulos, cum multitudo constet ex singulis.

... monet ad veram libertatem

12

