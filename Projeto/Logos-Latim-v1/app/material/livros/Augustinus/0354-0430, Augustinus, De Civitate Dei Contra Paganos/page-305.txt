regione illarum partium, ubi stabularias mulieres imbutas his malis artibus in caseo dare solere
dicebant quibus vellent seu possent viatoribus, unde in iumenta illico verterentur et necessaria
quaeque portarent postque perfuncta opera iterum ad se redirent; nec tamen in eis mentem fieri
bestialem, sed rationalem humanamque servari, sicut Apuleius in libris, quos Asini aurei titulo
inscripsit, sibi ipsi accidisse, ut accepto veneno humano animo permanente asinus fieret, aut
indicavit aut finxit.

Quae sint variationes inter somnia et corporum variationes.
18. 2. Haec vel falsa sunt vel tam inusitata, ut merito non credantur. Firmissime tamen credendum
est omnipotentem Deum posse omnia facere quae voluerit, sive vindicando sive praestando, nec
daemones aliquid operari secundum naturae suae potentiam (quia et ipsa angelica creatura est,
licet proprio vitio sit maligna), nisi quod ille permiserit, cuius iudicia occulta sunt multa, iniusta
nulla. Nec sane daemones naturas creant, si aliquid tale faciunt, de qualibus factis ista vertitur
quaestio; sed specie tenus, quae a vero Deo sunt creata, commutant, ut videantur esse quod non
sunt. Non itaque solum animum, sed nec corpus quidem ulla ratione crediderim daemonum arte vel
potestate in membra et lineamenta bestialia veraciter posse converti, sed phantasticum hominis,
quod etiam cogitando sive somniando per rerum innumerabilia genera variatur et, cum corpus non
sit, corporum tamen similes mira celeritate formas capit, sopitis aut oppressis corporeis hominis
sensibus ad aliorum sensum nescio quo ineffabili modo figura corporea posse perduci; ita ut
corpora ipsa hominum alicubi iaceant, viventia quidem, sed multo gravius atque vehementius quam
somno suis sensibus obseratis; phantasticum autem illud veluti corporatum in alicuius animalis
effigie appareat sensibus alienis talisque etiam sibi esse homo videatur, sicut talis sibi videri posset
in somnis, et portare onera; quae onera si vera sunt corpora, portantur a daemonibus, ut illudatur
hominibus, partim vera onerum corpora, partim iumentorum falsa cernentibus. Nam quidam
nomine Praestantius patri suo contigisse indicabat, ut venenum illud per caseum in domo sua
sumeret et iaceret in lecto suo quasi dormiens, qui tamen nullo modo poterat excitari. Post aliquot
autem dies eum velut evigilasse dicebat et quasi somnia narrasse quae passus est, caballum se
scilicet factum annonam inter alia iumenta baiulasse militibus, quae dicitur Retica, quoniam ad
Retias deportatur. Quod ita, ut narravit, factum fuisse compertum est; quae tamen ei sua somnia
videbantur. Indicavit et alius se domi suae per noctem, antequam requiesceret, vidisse venientem
ad se philosophum quemdam sibi notissimum sibique exposuisse nonnulla Platonica, quae antea
rogatus exponere noluisset. Et cum ab eodem philosopho quaesitum fuisset, cur in domo eius
fecerit, quod in domo sua petenti negaverat: Non feci, inquit, sed me fecisse somniavi. Ac per hoc
alteri per imaginem phantasticam exhibitum est vigilanti, quod alter vidit in somnis.

Quomodo fieri potuerint.
18. 3. Haec ad nos non quibuscumque, qualibus credere putaremus indignum, sed eis referentibus
pervenerunt, quos nobis non existimaremus fuisse mentitos. Proinde quod homines dicuntur
mandatumque est litteris ab diis vel potius daemonibus Arcadibus in lupos solere converti, et quod
Carminibus Circe socios mutavit Ulixi 47,
secundum istum modum mihi videtur fieri potuisse, quem dixi, si tamen factum est. Diomedeas
autem volucres, quando quidem genus earum per successionem propaginis durare perhibetur, non
mutatis hominibus factas, sed subtractis credo fuisse suppositas, sicut cerva pro Iphigenia, regis
Agamemnonis filia. Neque enim daemonibus iudicio Dei permissis huiusmodi praestigiae difficiles
esse potuerunt; sed quia illa virgo postea viva reperta est, suppositam pro illa esse cervam facile
cognitum est. Socii vero Diomedis quia nusquam subito comparuerunt et postea nullo loco
apparuerunt, perdentibus eos ultoribus angelis malis, in eas aves, quae pro illis sunt occulte ex aliis
locis, ubi est hoc genus avium, ad ea loca perductae ac repente suppositae, creduntur esse
conversi. Quod autem Diomedis templo aquam rostris afferunt et aspergunt, et quod blandiuntur
Graecigenis atque alienigenas persequuntur, mirandum non est fieri daemonum instinctu, quorum
interest persuadere deum factum esse Diomeden ad decipiendos homines, ut falsos deos cum veri
Dei iniuria multos colant et hominibus mortuis, qui nec cum viverent vere vixerunt, templis,
altaribus, sacrificiis, sacerdotibus (quae omnia cum recta sunt nonnisi uni Deo vivo et vero
debentur) inserviant.

Quae fuerint regna cum Sicyoniorum regnum consumptum fuit.
19. Eo tempore post captam Troiam atque deletam Aeneas cum viginti navibus, quibus portabantur
reliquiae Troianorum, in Italiam venit, regnante ibi Latino et apud Athenienses Menestheo, apud
Sicyonios Polyphide, apud Assyrios Tautane, apud Hebraeos autem iudex Labdon fuit. Mortuo
autem Latino regnavit Aeneas tribus annis, eisdem in supradictis locis manentibus regibus, nisi
quod Sicyoniorum iam Pelasgus erat et Hebraeorum iudex Samson; qui cum mirabiliter fortis esset,

305

