Liber decimus quintus
Duarum civitatum a Cain et Abel ad diluvium qui fuerit excursus

Liber decimus sextus
Civitatis Dei quae fuerint primordia historica a Noe ad David

Liber decimus septimus
Quae fuerit civitas Dei tempore Prophetaru

Liber decimus octavus
Duae civitates comparantur in procursu rerum gestarum

Liber decimus nonus
Bonorum finis est pax in Deo

Liber vigesimus
Quae ventura sint in iudicio novissimo

Liber vigesimus primus
Quod erit novissimum supplicium

Liber vigesimus secundus
Quae sit carnis resurrectio et vita aeterna

2 PRAEFATIO
[LIBRI II. RETRACTATIONVM CAP. 43, 1-2]
Interea Roma Gothorum irruptione agentium sub rege Alarico atque impetu magnae cladis eversa
est, cuius eversionem deorum falsorum multorumque cultores, quos usitato nomine paganos
vocamus, in Christianam religionem referre conantes solito acerbius et amarius Deum verum
blasphemare coeperunt. Unde ego exardescens zelo domus Dei 1 adversus eorum blasphemias vel
errores libros De civitate Dei scribere institui. Quod opus per aliquot annos me tenuit, eo quod alia
multa intercurrebant, quae differre non oporteret et me prius ad solvendum occupabant. Hoc
autem De civitate Dei grande opus tandem viginti duobus libris est terminatum. Quorum quinque
primi eos refellunt, qui res humanas ita prosperari volunt, ut ad hoc multorum deorum cultum, quos
pagani colere consuerunt, necessarium esse arbitrentur, et quia prohibetur, mala ista exoriri atque
abundare contendunt. Sequentes autem quinque adversus eos loquuntur, qui fatentur haec mala
nec defuisse umquam nec defutura mortalibus, et ea nunc magna, nunc parva locis temporibus
personisque variari, sed deorum multorum cultum, quo eis sacrificatur, propter vitam post mortem
futuram esse utilem disputant. His ergo decem libris duae istae vanae opiniones Christianae
religioni adversariae refelluntur. Sed ne quisquam nos aliena tantum redarguisse, non autem nostra
asseruisse reprehenderet, id agit pars altera operis huius, quae libris duodecim continetur,
quamquam, ubi opus est, et in prioribus decem quae nostra sunt asseramus, et in duodecim
posterioribus redarguamus adversa. Duodecim ergo librorum sequentium primi quattuor continent
exortum duarum civitatum, quarum est una Dei, altera huius mundi; secundi quattuor excursum
earum sive procursum; tertii vero, qui et postremi, debitos fines. Ita omnes viginti et duo libri, cum
sint de utraque civitate conscripti, titulum tamen a meliore acceperunt, ut De civitate Dei potius
vocarentur. In quorum decimo libro non debuit pro miraculo poni in Abrahae sacrificio flammam
caelitus factam inter divisas victimas cucurrisse 2, quoniam hoc illi in visione monstratum est. In
septimo decimo <libro> quod dictum est de Samuele: Non erat de filiis Aaron 3, dicendum potius
fuit: Non erat filius sacerdotis. Filios quippe sacerdotum defunctis sacerdotibus succedere magis
legitimi moris fuit. Nam in filiis Aaron reperitur pater Samuelis, sed sacerdos non fuit, nec ita in
filiis, ut eum ipse genuerit Aaron, sed sicut omnes illius populi dicuntur filii Israel. Hoc opus sic
incipit: Gloriosissimam civitatem Dei etc.
[EPISTOLA 212/A]

2

