18. Et Seth, inquit, natus est filius, et nominavit nomen eius Enos; hic speravit invocare nomen
Domini Dei 86. Nempe clamat attestatio veritatis. In spe igitur vivit homo filius resurrectionis; in spe
vivit, quamdiu peregrinatur hic, civitas Dei, quae gignitur ex fide resurrectionis Christi. Ex duobus
namque illis hominibus, Abel, quod interpretatur luctus 87, et eius fratre Seth, quod interpretatur
resurrectio, mors Christi et vita eius ex mortuis figuratur. Ex qua fide gignitur hic civitas Dei, id est
homo, qui speravit invocare nomen Domini Dei. Spe enim salvi facti sumus, ait Apostolus. Spes
autem quae videtur, non est spes. Quod enim videt quis, quid et sperat? Si autem quod non
videmus speramus, per patientiam exspectamus 88. Nam quis vacare hoc existimet ab altitudine
sacramenti? Numquid enim Abel non speravit invocare nomen Domini Dei, cuius sacrificium
Scriptura tam acceptum Deo fuisse commemorat? Numquid ipse Seth non speravit invocare nomen
Domini Dei, de quo dictum est: Suscitavit enim mihi Deus semen aliud pro Abel 89 ? Cur ergo huic
proprie tribuitur, quod piorum omnium intellegitur esse commune, nisi quia oportebat in eo, qui de
patre generationum in meliorem partem, hoc est supernae civitatis, separatarum, primus
commemoratur exortus, praefigurari hominem, id est hominum societatem, quae non secundum
hominem in re felicitatis terrenae, sed secundum Deum vivit in spe felicitatis aeternae? Nec dictum
est: Hic speravit in Dominum Deum; aut: Hic invocavit nomen Domini Dei; sed: Speravit, inquit,
invocare nomen Domini Dei. Quid sibi hoc vult: Speravit invocare, nisi quia prophetia est exorturum
populum, qui secundum electionem gratiae invocaret nomen Domini Dei? Hoc est, quod per alium
prophetam dictum 90 Apostolus de hoc populo intellegit ad Dei gratiam pertinente: Et erit, omnis qui
invocaverit nomen Domini salvus erit 91. Hoc ipsum enim quod dicitur: Et nominavit nomen eius
Enos, quod interpretatur homo, ac deinde additur: Hic speravit invocare nomen Domini Dei, satis
ostenditur, quod non in se ipso spem ponere debeat homo; maledictus enim omnis, sicut alibi
legitur, qui spem suam ponit in homine 92, ac per hoc nec in se, ut sit civis alterius civitatis, quae
non secundum filium Cain dedicatur hoc tempore, id est mortalis huius saeculi labente transcursu,
sed in illa immortalitate beatitudinis sempiternae.

Enoch seu dedicatio differtur in finem.
19. Nam et ista propago, cuius est pater Seth, in ea generatione habet dedicationis nomen, quae
septima est ex Adam annumerato Adam. Septimus enim ab illo natus est Enoch, quod interpretatur
dedicatio. Sed ipse est ille translatus, quoniam placuit Deo, et insigni numero in ordine
generationum, quo sabbatum consecratum est, septimo scilicet ab Adam. Ab ipso autem patre
istarum generationum, quae discernuntur a progenie Cain, id est a Seth, sextus est; quoto die
factus est homo et consummavit Deus omnia opera sua. Sed huius Enoch translatio nostrae
dedicationis est praefigurata dilatio. Quae quidem iam facta est in Christo capite nostro, qui sic
resurrexit, ut non moriatur ulterius, sed etiam ipse translatus est; restat autem altera dedicatio
universae domus, cuius ipse Christus est fundamentum 93, quae differtur in finem, quando erit
omnium resurrectio non moriturorum amplius. Sive autem domus Dei dicatur sive templum Dei sive
civitas Dei, id ipsum est nec abhorret a latini eloquii consuetudine. Nam et Virgilius
imperiosissimam civitatem domum appellat Assaraci, Romanos volens intellegi, qui de Assaraco per
Troianos originem ducunt 94; et domum Aeneae eosdem ipsos, quia eo duce Troiani cum Italiam
venissent ab eis condita est Roma 95. Imitatus namque est poeta ille Litteras sacras, in quibus
dicitur domus Iacob iam ingens populus Hebraeorum.

Terrena civitas huius saeculi est.
20. 1. Dicet aliquis: Si hoc intendebat scriptor huius historiae in commemorandis generationibus ex
Adam per filium eius Seth, ut per illas perveniret ad Noe, sub quo factum est diluvium, a quo rursus
contexeretur ordo nascentium, quo perveniret ad Abraham, a quo Matthaeus evangelista incipit
generationes, quibus ad Christum pervenit aeternum regem civitatis Dei: quid intendebat in
generationibus ex Cain et quo eas perducere volebat? Respondetur: Usque ad diluvium, quo totum
illud genus terrenae civitatis assumptum est, sed reparatum est ex filiis Noe. Neque enim deesse
poterit haec terrena civitas societasque hominum secundum hominem viventium usque ad huius
saeculi finem, de quo Dominus ait: Filii saeculi huius generant et generantur 96. Civitatem vero Dei
peregrinantem in hoc saeculo regeneratio perducit ad alterum saeculum, cuius filii nec generant
nec generantur. Hic ergo generari et generare civitati utrique commune est; quamvis Dei civitas
habeat etiam hic multa civium milia, quae ab opere generandi se abstineant; sed habet etiam illa
ex imitatione quadam, licet errantium. Ad eam namque pertinent etiam, qui deviantes ab huius fide
diversas haereses condiderunt; secundum hominem quippe vivunt, non secundum Deum. Et
Indorum gymnosophistae, qui nudi perhibentur philosophari in solitudinibus Indiae, cives eius sunt,
et a generando se cohibent 97. Non est enim hoc bonum, nisi cum fit secundum fidem summi boni,
qui Deus est. Hoc tamen nemo fecisse ante diluvium reperitur; quando quidem etiam ipse Enoch

243

