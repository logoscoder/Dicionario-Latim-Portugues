9. 2. Nam si propterea quisque obiurgandis et corripiendis male agentibus parcit, quia opportunius
tempus inquirit vel eisdem ipsis metuit, ne deteriores ex hoc efficiantur, vel ad bonam vitam et
piam erudiendos impediant alios infirmos et premant atque avertant a fide: non videtur esse
cupiditatis occasio, sed consilium caritatis. Illud est culpabile, quod hi, qui dissimiliter vivunt et a
malorum factis abhorrent, parcunt tamen peccatis alienis, quae dedocere aut obiurgare deberent,
dum eorum offensiones cavent, ne sibi noceant in his rebus, quibus licite boni atque innocenter
utuntur, sed cupidius, quam oportebat eos, qui in hoc mundo peregrinantur et spem supernae
patriae prae se gerunt. Non solum quippe infirmiores, vitam ducentes coniugalem, filios habentes
vel habere quaerentes, domos ac familias possidentes, (quos Apostolus in Ecclesiis alloquitur,
docens et monens quem ad modum vivere debeant et uxores cum maritis et mariti cum uxoribus,
et filii cum parentibus et parentes cum filiis, et servi cum dominis et domini cum servis 27) multa
temporalia, multa terrena libenter adipiscuntur et moleste amittunt, propter quae non audent
offendere homines, quorum sibi vita contaminatissima et consceleratissima displicet; verum etiam
hi, qui superiorem vitae gradum tenent nec coniugalibus vinculis irretiti sunt et victu parvo ac
tegimento utuntur, plerumque, suae famae ac saluti dum insidias atque impetus malorum timent,
ab eorum reprehensione sese abstinent, et quamvis non in tantum eos metuant, ut ad similia
perpetranda quibuslibet eorum terroribus atque improbitatibus cedant, ea ipsa tamen, quae cum
eis non perpetrant, nolunt plerumque corripere, cum fortasse possint aliquos corripiendo corrigere,
ne, si non potuerint, sua salus ac fama in periculum exitiumque perveniat, nec ea consideratione,
qua suam famam ac salutem vident esse necessariam utilitati erudiendorum hominum, sed ea
potius infirmitate, qua delectat lingua blandiens et humanus dies 28 et reformidatur vulgi iudicium
et carnis excruciatio vel peremptio; hoc est, propter quaedam cupiditatis vincula, non propter
officia caritatis.

...quia etiam boni correctione indigent.
9. 3. Non mihi itaque videtur haec parva esse causa, quare cum malis flagellentur et boni, quando
Deo placet perditos mores etiam temporalium poenarum afflictione punire. Flagellantur enim simul,
non quia simul agunt malam vitam, sed quia simul amant temporalem vitam, non quidem
aequaliter, sed tamen simul, quam boni contemnere deberent, ut illi correpti atque correcti
consequerentur aeternam, ad quam consequendam si nollent esse socii, ferrentur et diligerentur
inimici, quia donec vivunt semper incertum est utrum voluntatem sint in melius mutaturi. Qua in re
non utique parem, sed longe graviorem habent causam, quibus per Prophetam dicitur: Ille quidem
in suo peccato morietur, sanguinem autem eius de manu speculatoris requiram 29. Ad hoc enim
speculatores, hoc est populorum praepositi, constituti sunt in Ecclesiis, ut non parcant obiurgando
peccata. Nec ideo tamen ab huius modi culpa penitus alienus est, qui, licet praepositus non sit, in
eis tamen, quibus vitae huius necessitate coniungitur, multa monenda vel arguenda novit et
neglegit, devitans eorum offensiones propter illa quibus in hac vita non indebitis utitur, sed plus
quam debuit delectatur. Deinde habent aliam causam boni, quare temporalibus affligantur malis,
qualem habuit Iob: ut sibi ipse humanus animus sit probatus et cognitus, quanta virtute pietatis
gratis Deum diligat.

Fidelibus atque piis quaeque calamitas in bonum vertitur...
10. 1. Quibus recte consideratis atque perspectis attende utrum aliquid mali acciderit fidelibus et
piis, quod eis non in bonum verteretur, nisi forte putandum est apostolicam illam vacare
sententiam, ubi ait: Scimus quia diligentibus Deum omnia cooperatur in bonum 30. Amiserunt omnia
quae habebant. Numquid fidem? Numquid pietatem? Numquid interioris hominis bona, qui est ante
Deum dives 31? Hae sunt opes Christianorum, quibus opulentus dicebat Apostolus: Est autem
quaestus magnus pietas cum sufficientia. Nihil enim intulimus in hunc mundum, sed nec auferre
aliquid possumus. Habentes autem victum et tegumentum his contenti simus. Nam qui volunt
divites fieri, incidunt in temptationem et laqueum et desideria multa [stulta] et noxia, quae
mergunt homines in interitum et perditionem. Radix enim est omnium malorum avaritia, quam
quidam appetentes a fide pererraverunt et inseruerunt se doloribus multis 32.

... sive amissio divitiarum...
10. 2. Quibus ergo terrenae divitiae in illa vastatione perierunt, si eas sic habebant,
quemadmodum ab isto foris paupere, intus divite audierant, id est, si mundo utebantur tamquam
non utentes 33, potuerunt dicere, quod ille graviter temptatus et minime superatus: Nudus exivi de
utero matris meae, nudus revertar in terram. Dominus dedit, Dominus abstulit, sicut Domino
placuit, ita factum est; sit nomen Domini benedictum 34; ut bonus servus magnas facultates haberet
ipsam sui Domini voluntatem, cui pedisequus mente ditesceret, nec contristaretur eis rebus vivens

9

