atque singultibus succutientibus omnia membra eius et paene intercludentibus spiritum, quis ullis
explicet verbis? Utrum orarent alii nec in haec eorum averteretur intentio, nesciebam. Ego tamen
prorsus orare non poteram; hoc tantummodo breviter in corde meo dixi: "Domine, quas tuorum
preces exaudis, si has non exaudis?". Nihil enim mihi videbatur addi iam posse, nisi ut exspiraret
orando. Surreximus et accepta ab episcopo benedictione discessimus, rogante illo ut mane
adessent, illis ut aequo animo esset hortantibus. Illuxit dies qui metuebatur, aderant servi Dei, sicut
se adfuturos esse promiserant, ingressi sunt medici, parantur omnia quae hora illa poscebat,
tremenda ferramenta proferuntur attonitis suspensisque omnibus. Eis autem, quorum erat maior
auctoritas, defectum animi eius consolando erigentibus ad manus secturi membra in lectulo
componuntur, solvuntur nodi ligamentorum, nudatur locus, inspicit medicus et secandum illum
sinum armatus atque intentus inquirit. Scrutatur oculis digitisque contrectat, temptat denique
modis omnibus: invenit firmissimam cicatricem. Iam laetitia illa et laus atque gratiarum actio
misericordi et omnipotenti Deo, quae fusa est ore omnium lacrimantibus gaudiis, non est
committenda meis verbis; cogitetur potius quam dicatur.

... ibique Innocentia a cancro in mamilla.
8. 4. In eadem Carthagine Innocentia, religiosissima femina, de primariis ipsius civitatis, in mamilla
cancrum habebat, rem, sicut medici dicunt, nullis medicamentis sanabilem. Aut ergo praecidi solet
et a corpore separari membrum ubi nascitur, aut, ut aliquanto diutius homo vivat, tamen inde
morte quamlibet tardius adfutura, secundum Hippocratis, ut ferunt, sententiam omnis est
omittenda curatio 35. Hoc illa a perito medico et suae domui familiarissimo acceperat et ad solum
Deum se orando converterat. Admonetur in somnis propinquante Pascha, ut in parte feminarum
observanti ad baptisterium, quaecumque illi baptizata primitus occurrisset, signaret ei locum signo
Christi. Fecit, confestim sanitas consecuta est. Medicus sane, qui ei dixerat ut nihil curationis
adhiberet, si paulo diutius vellet vivere, cum inspexisset eam postea et sanissimam comperisset,
quam prius habere illud malum tali inspectione cognoverat, quaesivit ab ea vehementer quid
adhibuisset curationis, cupiens, quantum intellegi datur, nosse medicamentum, quo Hippocratis
definitio vinceretur. Cumque ab ea quid factum esset audisset, voce velut contemnentis et vultu, ita
ut illa metueret, ne aliquod contumeliosum verbum proferret in Christum, religiosa urbanitate
respondisse fertur: "Putabam, inquit, magnum aliquid te mihi fuisse dicturam". Atque illa iam
exhorrescente, mox addidit: "Quid grande fecit Christus sanare cancrum, qui quadriduanum
mortuum suscitavit? 36". Hoc ego cum audissem et vehementer stomacharer in illa civitate atque in
illa persona non utique obscura factum tam ingens miraculum sic latere, hinc eam et admonendam
et paene obiurgandam putavi. Quae cum mihi respondisset non se inde tacuisse, quaesivi ab eis,
quas forte tunc matronas amicissimas secum habebat, utrum hoc antea scissent. Responderunt se
omnino nescisse. Ecce, inquam, quomodo non taces, ut nec istae audiant, quae tibi tanta
familiaritate iunguntur. Et quia breviter ab ea quaesiveram, feci ut, illis audientibus multumque
mirantibus et glorificantibus Deum, totum ex ordine, quemadmodum gestum fuerit, indicaret.

Quidam post baptismum a podagra liberatur...
8. 5. Medicum quemdam podagrum in eadem urbe, qui cum dedisset nomen ad baptismum et
pridie quam baptizaretur in somnis a pueris nigris cirratis, quos intellegebat daemones, baptizari
eodem anno prohibitus fuisset eisque non obtemperans etiam conculcantibus pedes eius in
dolorem acerrimum, qualem numquam expertus est, isset magisque eos vincens lavacro
regenerationis, ut voverat, ablui non distulisset, in baptismate ipso non solum dolore, quo ultra
solitum cruciabatur, verum etiam podagra caruisse nec amplius, cum diu postea vixisset, pedes
doluisse quis novit? Nos tamen novimus et paucissimi fratres ad quos id potuit pervenire.

... alter ab informi pondere genitalium.
8. 6. Ex mimo quidam Curubitanus non solum a paralysi, verum etiam ab informi pondere
genitalium, cum baptizaretur, salvus effectus est et liberatus utraque molestia, tamquam mali nihil
habuisset in corpore, de fonte regenerationis ascendit. Quis hoc praeter Curubim novit et praeter
rarissimos aliquos, qui hoc ubicumque audire potuerunt? Nos autem cum hoc comperissemus,
iubente sancto episcopo Aurelio etiam ut veniret Carthaginem fecimus, quamvis a talibus prius
audierimus, de quorum fide dubitare non possemus.

Hippone Esperius tribunus a vexatione spirituum liberatur...
8. 7. Vir tribunicius Hesperius apud nos est; habet in territorio Fussalensi fundum, Zubedi
appellatur; ubi cum afflictione animalium et servorum suorum domum suam spirituum malignorum

403

