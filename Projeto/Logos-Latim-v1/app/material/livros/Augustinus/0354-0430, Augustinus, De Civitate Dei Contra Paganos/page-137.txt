nobis cum diis, alterum cum beluis commune est 23, quoniam de hominibus loquebatur, quibus sicut
beluis mortale corpus est. Isti autem, quos inter nos et deos mediatores nobis philosophi
providerunt, possunt quidem dicere de animo et corpore: alterum nobis cum diis, alterum cum
hominibus commune est; sed, sicut dixi, tamquam in perversum ligati atque suspensi, servum
corpus cum diis beatis, Dominum animum cum hominibus miseris, parte inferiore exaltati, superiore
deiecti. Unde etiamsi quisquam propter hoc eos putaverit aeternitatem habere cum diis, quia nulla
morte, sicut animalium terrestrium, animi eorum solvuntur a corpore: nec sic existimandum est
eorum corpus tamquam honoratorum aeternum vehiculum, sed aeternum vinculum damnatorum.

Daemon est miserae immortalitatis.
10. Plotinus certe nostrae memoriae vicinis temporibus Platonem ceteris excellentius intellexisse
laudatur 24. Is cum de humanis animis ageret: Pater, inquit, misericors mortalia illis vincla
faciebat 25. Ita hoc ipsum, quod mortales sunt homines corpore, ad misericordiam Dei patris
pertinere arbitratus est, ne semper huius vitae miseria tenerentur. Hac misericordia indigna
iudicata est iniquitas daemonum, quae in animi passivi miseria non mortale sicut homines, sed
aeternum corpus accepit. Essent quippe feliciores hominibus, si mortale cum eis haberent corpus et
cum diis animum beatum. Essent autem pares hominibus, si cum animo misero corpus saltem
mortale cum eis habere meruissent; si tamen adquirerent aliquid pietatis, ut ab aerumnis vel in
morte requiescerent. Nunc vero non solum feliciores hominibus non sunt animo misero, sed etiam
miseriores sunt perpetuo corporis vinculo. Non enim aliqua pietatis et sapientiae disciplina
proficientes intellegi voluit ex daemonibus fieri deos, cum apertissime dixerit daemones aeternos.

An animae mortuorum daemones fiant.
11. Dicit quidem et animas hominum daemones esse et ex hominibus fieri lares, si boni meriti sunt;
lemures, si mali, seu larvas; manes autem deos dici, si incertum est bonorum eos seu malorum
esse meritorum 26. In qua opinione quantam voraginem aperiant sectandis perditis moribus, quis
non videat, si vel paululum attendat? Quando quidem quamlibet nequam homines fuerint, vel
larvas se fieri dum opinantur, vel dum manes deos, tanto peiores fiunt, quanto sunt nocendi
cupidiores, ut etiam quibusdam sacrificiis tamquam divinis honoribus post mortem se invitari
opinentur, ut noceant. Larvas quippe dicit esse noxios daemones ex hominibus factos. Sed hinc alia
quaestio est. Inde autem perhibet appellari Graece beatos
, quod boni sint animi, hoc
est boni daemones 27, animos quoque hominum daemones esse confirmans.
Daemon incompos officio mediatoris (12-23)

Tria deos ab hominibus secernunt.
12. Sed nunc de his agimus, quos in natura propria descripsit inter deos et homines genere
animalia, mente rationalia, animo passiva, corpore aeria, tempore aeterna. Nempe cum prius deos
in sublimi caelo, homines autem in terra infima disiunctos locis et naturae dignitate secerneret, ita
conclusit: Habetis, inquit, interim bina animalia: deos ab hominibus plurimum differentes loci
sublimitate, vitae perpetuitate, naturae perfectione, nullo inter se propinquo communicatu, cum et
habitacula summa ab infimis tanta intercapedo fastigii dispescat, et vivacitas illic aeterna et
indefecta sit, hic caduca et subsiciva, et ingenia illa ad beatitudinem sublimata, haec ad miserias
infimata 28. Hic terna video commemorata contraria de duabus naturae partibus ultimis, id est
summis atque infimis. Nam tria quae proposuit de diis laudabilia, eadem repetivit, aliis quidem
verbis, ut eis adversa alia tria ex hominibus redderet. Tria deorum haec sunt: loci sublimitas, vitae
perpetuitas, perfectio naturae. Haec aliis verbis ita repetivit, ut eis tria contraria humanae
condicionis opponeret. Cum et habitacula, inquit, summa ab infimis tanta intercapedo fastigii
dispescat, quia dixerat loci sublimitatem; Et vivacitas, inquit, illic aeterna et indefecta sit, hic
caduca et subsiciva, quia dixerat vitae perpetuitatem; Et ingenia illa, inquit, ad beatitudinem
sublimata, haec ad miserias infimata, quia dixerat naturae perfectionem. Tria igitur ab eo posita
sunt deorum, id est locus sublimis, aeternitas, beatitudo; et his contraria tria hominum, id est locus
infimus, mortalitas, miseria.

Daemon medius tantum immortalitate et miseria...
13. 1. Inter haec terna deorum et hominum quoniam daemones medios posuit, de loco nulla est
controversia; inter sublimem quippe et infimum medius locus aptissime habetur et dicitur. Cetera
bina restant, quibus cura attentior adhibenda est quem ad modum vel aliena esse a daemonibus

137

