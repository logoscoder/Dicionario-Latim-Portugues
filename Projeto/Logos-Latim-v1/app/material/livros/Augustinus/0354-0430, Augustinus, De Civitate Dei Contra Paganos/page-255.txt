secundum generationes eorum, secundum gentes eorum. Ab his dispersae sunt insulae gentium
super terram post diluvium 25. Unde colligitur septuaginta tres vel potius (quod postea
demonstrabitur) septuaginta duas gentes tunc fuisse, non homines. Nam et prius, cum fuissent
commemorati filii Iapheth, ita conclusum est: Ex his segregatae sunt insulae gentium in terra sua,
unusquisque secundum linguam in tribubus suis et in gentibus suis 26.
3. 3. Iam vero in filiis Cham quodam loco apertius gentes commemoratae sunt, sicut superius
ostendi. Mesraim genuit eos, qui dicuntur Ludiim 27; et eodem modo ceterae usque ad septem
gentes. Et enumeratis omnibus postea concludens: Hi filii Cham, inquit, in tribubus suis secundum
linguas suas in regionibus suis et in gentibus suis 28. Propterea ergo multorum filii non sunt
commemorati, quia gentibus aliis nascendo accesserunt, ipsi autem gentes facere nequiverunt.
Nam qua alia causa, cum filii Iapheth octo enumerentur, ex duobus eorum tantum filii nati
commemorantur, et cum filii Cham quattuor nominentur, ex tribus tantum qui nati sunt adiciuntur,
et cum filii Sem nominentur sex, duorum tantum posteritas attexitur? Numquid ceteri sine filiis
remanserunt? Absit hoc credere; sed gentes, propter quas commemorari digni essent, non utique
fecerunt, quia, sicut nascebantur, aliis gentibus addebantur.

Quae egerit Babylon in confusione linguarum.
4. Cum ergo in suis linguis istae gentes fuisse referantur, redit tamen narrator ad illud tempus,
quando una lingua omnium fuit, et inde iam exponit, quid acciderit, ut linguarum diversitas
nasceretur. Et erat, inquit, omnis terra labium unum et vox una omnibus. Et factum est, cum
moverent ipsi ab Oriente, invenerunt campum in terra Sennaar, et habitaverunt ibi. Et dixit homo
proximo : Venite, faciamus lateres et coquamus illos igni. Et facti sunt illis lateres in lapidem, et
bitumen erat illis lutum, et dixerunt: Venite, aedificemus nobismetipsis civitatem et turrem, cuius
caput erit usque ad caelum, et faciamus nostrum nomen antequam dispergamur in faciem omnis
terrae. Et descendit Dominus videre civitatem et turrem, quam aedificaverunt filii hominum. Et dixit
Dominus Deus: Ecce genus unum et labium unum omnium; et hoc inchoaverunt facere, et nunc non
deficient ex illis omnia quae conati fuerint facere; venite, et descendentes confundamus ibi linguam
eorum, ut non audiant unusquisque vocem proximi. Et dispersit eos Dominus inde super faciem
omnis terrae, et cessaverunt aedificantes civitatem et turrem. Propter hoc appellatum est nomen
illius Confusio, quia ibi confudit Dominus labia omnis terrae; et inde dispersit illos Dominus Deus
super faciem omnis terrae 29. Ista civitas, quae appellata est Confusio, ipsa est Babylon, cuius
mirabilem constructionem etiam gentium commendat historia. Babylon quippe interpretatur
Confusio. Unde colligitur, gigantem illum Nebroth fuisse illius conditorem, quod superius breviter
fuerat intimatum, ubi, cum de illo Scriptura loqueretur, ait initium regni eius fuisse Babylonem, id
est quae civitatum ceterarum gereret principatum, ubi esset tamquam in metropoli habitaculum
regni; quamvis perfecta non fuerit usque in tantum modum, quantum superba cogitabat
impietas 30. Nam nimia disponebatur altitudo, quae dicta est usque in caelum, sive unius turris eius,
quam praecipuam moliebantur inter alias, sive omnium turrium, quae per numerum singularem ita
significatae sunt, ut dicitur miles et intelleguntur milia militum: ut rana et locusta; sic enim
appellata est multitudo ranarum ac locustarum in plagis, quibus Aegyptii percussi sunt per
Moysen 31. Quid autem factura fuerat humana et vana praesumptio, cuiuslibet et quantumlibet in
caelum adversus Deum altitudinem molis extolleret, quando montes transcenderet universos,
quando spatium nebulosi aeris huius evaderet 32 ? Quid denique noceret Deo quantacumque vel
spiritalis vel corporalis elatio? Tutam veramque in caelum viam molitur humilitas, sursum levans
cor ad Dominum, non contra Dominum, sicut dictus est gigans iste venator contra Dominum 33.
Quod non intellegentes nonnulli ambiguo graeco falsi sunt, ut non interpretarentur contra
Dominum, sed ante Dominum;
quippe et contra et ante significat. Hoc enim verbum est
in Psalmo: Et ploremus ante Dominum qui nos fecit 34; et hoc verbum est etiam in libro Iob, ubi
scriptum est: In furorem erupisti contra Dominum 35. Sic ergo intellegendus est gigas iste venator
contra Dominum. Quid autem hic significatur hoc nomine, quod est venator, nisi animalium
terrigenarum deceptor, oppressor, exstinctor? Erigebat ergo cum suis populis turrem contra Deum,
qua est impia significata superbia. Merito autem malus punitur affectus, etiam cui non succedit
effectus. Genus vero ipsum poenae quale fuit? Quoniam dominatio imperantis in lingua est, ibi est
damnata superbia, ut non intellegeretur iubens homini, qui noluit intellegere ut oboediret Deo
iubenti. Sic illa conspiratio dissoluta est, cum quisque ab eo, quem non intellegebat, abscederet nec
se nisi ei, cum quo loqui poterat, aggregaret; et per linguas divisae sunt gentes dispersaeque per
terras, sicut Deo placuit, qui hoc modis occultis nobisque incomprehensibilibus fecit.

Descendit Dominus in ministerio angelorum.

255

