Quae aestimatio habenda sit de vitae atque temporum malis (8-28)

Calamitatibus mali corripiuntur boni erudiuntur...
8. 1. Dicet aliquis: "Cur ergo ista divina misericordia etiam ad impios ingratosque pervenit?". Cur
putamus, nisi quia eam ille praebuit, qui cotidie facit oriri solem suum super bonos et malos et pluit
super iustos et iniustos 24? Quamvis enim quidam eorum ista cogitantes paenitendo ab impietate se
corrigant, quidam vero, sicut Apostolus dicit: divitias bonitatis et longanimitatis Dei contemnentes,
secundum duritiam cordis sui et cor impaenitens thesaurizent sibi iram in die irae et revelationis
iusti iudicii Dei, qui reddet unicuique secundum opera eius 25: tamen patientia Dei ad paenitentiam
invitat malos, sicut flagellum Dei ad patientiam erudit bonos; itemque misericordia Dei fovendos
amplectitur bonos, sicut severitas Dei puniendos corripit malos. Placuit quippe divinae providentiae
praeparare in posterum bona iustis, quibus non fruentur iniusti, et mala impiis, quibus non
excruciabuntur boni. Ista vero temporalia bona et mala utrisque voluit esse communia, ut nec bona
cupidius appetantur, quae mali quoque habere cernuntur; nec mala turpiter evitentur, quibus et
boni plerumque afficiuntur.

... iustissima Dei ordinatione.
8. 2. Interest autem plurimum, qualis sit usus vel earum rerum, quae prosperae, vel earum, quae
dicuntur adversae. Nam bonus temporalibus nec bonis extollitur nec malis frangitur; malus autem
ideo huiusce modi infelicitate punitur, quia felicitate corrumpitur. Ostendit tamen Deus saepe etiam
in his distribuendis evidentius operationem suam. Nam si nunc omne peccatum manifesta plecteret
poena, nihil ultimo iudicio servari putaretur; rursus si nullum nunc peccatum puniret aperta
divinitas, nulla esse divina providentia crederetur. Similiter in rebus secundis, si non eas Deus
quibusdam petentibus evidentissima largitate concederet, non ad eum ista pertinere diceremus;
itemque si omnibus eas petentibus daret, non nisi propter talia praemia serviendum illi esse
arbitraremur, nec pios nos faceret talis servitus, sed potius cupidos et avaros. Haec cum ita sint,
quicumque boni et mali pariter afflicti sunt, non ideo ipsi distincti non sunt, quia distinctum non est
quod utrique perpessi sunt. Manet enim dissimilitudo passorum etiam in similitudine passionum, et
licet sub eodem tormento non est idem virtus et vitium. Nam sicut sub uno igne aurum rutilat,
palea fumat, et sub eadem tribula stipulae comminuuntur, frumenta purgantur; nec ideo cum oleo
amurca confunditur, quia eodem praeli pondere exprimitur: ita una eademque vis irruens bonos
probat, purificat, eliquat; malos damnat, vastat, exterminat. Unde in eadem afflictione mali Deum
detestantur atque blasphemant, boni autem precantur et laudant. Tantum interest, non qualia, sed
qualis quisque patiatur. Nam pari motu exagitatum et exhalat horribiliter caenum et suaviter
fragrat unguentum.

Etiam quod christiani passi sint in vastitate hostili...
9. 1. Quid igitur in illa rerum vastitate Christiani passi sunt, quod non eis magis fideliter ista
considerantibus ad provectum valeret? Primum quod ipsa peccata, quibus Deus indignatus implevit
tantis calamitatibus mundum, humiliter cogitantes, quamvis longe absint a facinorosis, flagitiosis
atque impiis, tamen non usque adeo se a delictis deputant alienos, ut nec temporalia pro eis mala
perpeti se iudicent dignos. Excepto enim quod unusquisque, quamlibet laudabiliter vivens, cedit in
quibusdam carnali concupiscentiae, etsi non ad facinorum immanitatem et gurgitem flagitiorum
atque impietatis abominationem, ad aliqua tamen peccata vel rara vel tanto crebriora, quanto
minora; hoc ergo excepto quis tandem facile reperitur, qui eosdem ipsos, propter quorum
horrendam superbiam, luxuriamque et avaritiam atque execrabiles iniquitates et impietates, Deus,
sicut minando praedixit, conterit terras 26, sic habeat, ut habendi sunt? sic cum eis vivat, ut cum
talibus est vivendum? Plerumque enim ab eis docendis ac monendis, aliquando etiam obiurgandis
et corripiendis male dissimulatur, vel cum laboris piget, vel cum os eorum verecundamur offendere,
vel cum inimicitias devitamus, ne impediant et noceant in istis temporalibus rebus, sive quas
adipisci adhuc adpetit nostra cupiditas, sive quas amittere formidat infirmitas, ita ut, quamvis bonis
malorum vita displiceat et ideo cum eis non incidant in illam damnationem, quae post hanc vitam
talibus praeparatur, tamen, quia propterea peccatis eorum damnabilibus parcunt, dum eos in suis
licet levibus et venialibus metuunt, iure cum eis temporaliter flagellantur, quamvis in aeternum
minime puniantur, iure istam vitam, quando divinitus affliguntur cum eis, amaram sentiunt, cuius
amando dulcedinem peccantibus eis amari esse noluerunt.

...Dei providentiam non effugit...

8

