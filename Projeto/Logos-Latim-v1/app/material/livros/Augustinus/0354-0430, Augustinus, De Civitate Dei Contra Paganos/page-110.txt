dicit, Tellurem matrem et nominibus pluribus et cognominibus quod nominarunt, deos existimatos
esse complures. Tellurem, inquit, putant esse Opem, quod opere fiat melior; Matrem, quod plurima
pariat; Magnam, quod cibum pariat; Proserpinam, quod ex ea proserpant fruges; Vestam, quod
vestiatur herbis. Sic alias deas, inquit, non absurde ad hanc revocant 64. Si ergo una dea est, quae
quidem consulta veritate nec ipsa est, interim quid itur in multas? Unius sint ista multa numina, non
tam deae multae quam nomina. Sed errantium maiorum auctoritas deprimit et eumdem Varronem
post hanc sententiam trepidare compellit. Adiungit enim et dicit: Cum quibus opinio maiorum de his
deabus, quod plures eas putarunt esse, non pugnat. Quo modo non pugnat, cum valde aliud sit
unam deam nomina habere multa, aliud esse deas multas? Sed potest, inquit, fieri ut eadem res et
una sit, et in ea quaedam res sint plures 65. Concedo in uno homine esse res plures, numquid ideo
et homines plures? Sic in una dea esse res plures, numquid ideo et deas plures? Verum sicut volunt,
dividant, conflent, multiplicent, replicent, implicent.

...cuius sacerdotes evirantur...
24. 2. Haec sunt Telluris et Matris Magnae praeclara mysteria, unde omnia referuntur ad mortalia
semina et exercendam agriculturam. Itane ad haec relata et hunc finem habentia tympanum,
turres, Galli, iactatio insana membrorum, crepitus cymbalorum, confictio leonum vitam cuiquam
pollicentur aeternam? Itane propterea Galli abscisi huic Magnae deae serviunt, ut significent, qui
semine indigeant, terram sequi oportere; quasi non eos ipsa potius servitus semine faciat indigere?
Utrum enim sequendo hanc deam, cum indigeant, semen adquirunt, an potius sequendo hanc
deam, cum habeant, semen amittunt? Hoc interpretari est an detestari? Nec attenditur, quantum
maligni daemones praevaluerint, qui nec aliqua magna his sacris polliceri ausi sunt, et tam crudelia
exigere potuerunt. Si dea terra non esset, manus ei homines operando inferrent, ut semina
consequerentur per illam, non et sibi saeviendo, ut semina perderent propter illam; si dea non
esset, ita fecunda fieret manibus alienis, ut non cogeret hominem sterilem fieri manibus suis. Iam
quod in Liberi sacris honesta matrona pudenda virilia coronabat spectante multitudine, ubi rubens
et sudans, si est ulla frons in hominibus, adstabat forsitan et maritus; et quod in celebratione
nuptiarum super Priapi scapum nova nupta sedere iubebatur 66: longe contemptibiliora atque
leviora sunt prae ista turpitudine crudelissima vel crudelitate turpissima, ubi daemoniacis ritibus sic
uterque sexus illuditur, ut neuter suo vulnere perimatur. Ibi fascinatio timetur agrorum, hic
membrorum amputatio non timetur. Ibi sic dehonestatur novae nuptae verecundia, ut non solum
fecunditas, sed nec virginitas adimatur; hic ita amputatur virilitas, ut nec convertatur in feminam
nec vir relinquatur.

...Attin imitantes.
25. Et Attis ille non est commemoratus nec eius ab isto interpretatio requisita est, in cuius
dilectionis memoriam Gallus absciditur. Sed docti Graeci atque sapientes nequaquam rationem tam
sanctam praeclaramque tacuerunt. Propter vernalem quippe faciem terrae, quae ceteris est
temporibus pulchrior, Porphyrius, philosophus nobilis, "Attin" flores significare perhibuit, et ideo
abscisum, quia flos decidit ante fructum. Non ergo ipsum hominem vel quasi hominem, qui est
vocatus Attis, sed virilia eius flori comparaverunt 67. Ipsa quippe illo vivente deciderunt; immo vero
non deciderunt neque decerpta, sed plane discerpta sunt; nec illo flore amisso quisquam postea
fructus, sed potius sterilitas consecuta est. Quid ergo ipse reliquus, et quidquid remansit absciso?
quid eo significari dicitur? Quo refertur? qua interpretatio inde profertur? An haec frustra moliendo
nihilque inveniendo persuadent illud potius esse credendum, quod de homine castrato fama iactavit
litterisque mandatum est? Merito hinc aversatus est Varro noster, neque hoc dicere voluit; non
enim hominem doctissimum latuit.

Turpia et fera sacra Cybeles sunt.
26. Itemque de mollibus eidem Matri Magnae contra omnem virorum mulierumque verecundiam
consecratis, qui usque in hesternum diem madidis capillis, facie dealbata, fluentibus membris,
incessu femineo per plateas vicosque Carthaginis etiam a propolis unde turpiter viverent exigebant,
nihil Varro dicere voluit nec uspiam me legisse commemini. Defecit interpretatio, erubuit ratio,
conticuit oratio. Vicit Matris Magnae omnes deos filios non numinis magnitudo, sed criminis. Huic
monstro nec Iani monstrositas comparatur. Ille in simulacris habebat solam deformitatem, ista in
sacris deformem crudelitatem; ille membra in lapidibus addita, haec in hominibus perdita. Hoc
dedecus tot Iovis ipsius et tanta stupra non vincunt. Ille inter femineas corruptelas uno Ganymede
caelum infamavit; ista tot mollibus professis et publicis et inquinavit terram et caelo fecit iniuriam.
Saturnum fortasse possemus huic in isto genere turpissimae crudelitatis sive conferre sive
praeferre, qui patrem castrasse perhibetur; sed in Saturni sacris homines alienis manibus potius

110

