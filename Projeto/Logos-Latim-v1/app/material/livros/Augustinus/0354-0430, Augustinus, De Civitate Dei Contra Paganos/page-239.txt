quoniam prodesse aliquid non putatur; et quotus quisque hominum est, cui profunditas utilitatis
huius appareat? Hic vero, ubi per tot contextas generationes centum anni alibi adsunt, alibi desunt,
et post natum, qui commemorandus fuerat, filium desunt ubi adfuerunt, adsunt ubi defuerunt, ut
summa concordet, nimirum cum vellet persuadere, qui hoc fecit, ideo numerosissimos annos
vixisse antiquos, quod eos brevissimos nuncupabant, et hoc de maturitate pubertatis, qua idonea
filii gignerentur, conaretur ostendere, atque ideo in illis centum annis decem nostros insinuandos
putaret incredulis, ne homines tamdiu vixisse recipere in fidem nollent, addidit centum, ubi
gignendis filiis habilem non invenit aetatem, eosdemque post genitos filios, ut congrueret summa,
detraxit. Sic quippe voluit credibiles facere idonearum generandae proli convenientias aetatum, ut
tamen numero non fraudaret universas aetates viventium singulorum. Quod autem id in sexta
generatione non fecit, hoc ipsum est quod magis monet, ideo illum fecisse, cum res, quam dicimus,
postulavit, quia non fecit, ubi non postulavit. Invenit namque in eadem generatione apud Hebraeos
vixisse Iared, antequam genuisset Enoch, centum sexaginta duos 58, qui secundum illam rationem
brevium annorum fiunt anni sexdecim et aliquid minus quam menses duo; quae iam aetas apta est
ad gignendum, et ideo addere centum annos breves, ut nostri viginti sex fierent, necesse non fuit,
nec post natum Enoch eos detrahere, quos non addiderat ante natum. Sic factum est ut hic nulla
esset inter codices utrosque varietas. Sed rursus movet, cur in octava generatione, antequam de
Mathusalam nasceretur Lamech, cum apud Hebraeos legantur centum octoginta duo anni, viginti
minus inveniuntur in codicibus nostris, ubi potius addi centum solent, et post genitum Lamech
complendam restituuntur ad summam, quae in codicibus utrisque non discrepat. Si enim centum
septuaginta annos propter pubertatis maturitatem decem et septem volebat intellegi, sicut nihil
addere, ita nihil detrahere iam debebat, quia invenerat aetatem idoneam generationi filiorum,
propter quam in aliis centum illos annos, ubi eam non inveniebat, addebat. Hoc autem de viginti
annis merito putaremus casu mendositatis accidere potuisse, nisi eos, sicut prius detraxerat,
restituere postea curaret, ut summae conveniret integritas. An forte astutius factum existimandum
est, ut illa, qua centum anni prius solent adici et postea detrahi, occultaretur industria, cum et illic,
ubi necesse non fuerat, non quidem de centum annis, verum tamen de quantulocumque numero
prius detracto, post reddito, tale aliquid fieret? Sed quomodolibet istuc accipiatur, sive credatur ita
esse factum sive non credatur, sive postremo ita sive non ita sit: recte fieri nullo modo dubitaverim,
ut, cum diversum aliquid in utrisque codicibus invenitur, quando quidem ad fidem rerum gestarum
utrumque esse non potest verum, ei linguae potius credatur, unde est in aliam per interpretes facta
translatio. Nam in quibusdam etiam codicibus graecis tribus et uno latino et uno etiam syro inter se
consentientibus inventus est Mathusalam sex annis ante diluvium fuisse defunctus.

Removetur error annorum brevium.
14. 1. Nunc iam videamus quonam modo evidenter possit ostendi, non tam breves, ut illi decem
unus esset noster, sed tantae prolixitatis annos, quantae nunc habemus (quos utique circuitus
conficit solis), in illorum hominum vita prolixissima computatos. Sescentesimo nempe anno vitae
Noe scriptum est factum esse diluvium. Cur ergo ibi legitur: Et aqua diluvii facta est super terram
sescentesimo anno in vita Noe, secundi mensis, septima et vicesima die mensis 59, si annus ille
minimus, quales decem faciunt unum nostrum, triginta sex habebat dies? Tantillus quippe annus, si
antiquo more hoc nomen accepit, aut non habet menses, aut mensis eius est triduum, ut habeat
duodecim menses. Quomodo igitur hic dictum est: Sescentesimo anno, secundi mensis, septima et
vicesima die mensis, nisi quia tales, quales nunc sunt, etiam tunc erant menses? Nam quo pacto
aliter vicesimo et septimo die secundi mensis diceretur coeptum esse diluvium? Deinde postea in
fine diluvii ita legitur: Et sedit arca in mense septimo septima et vicesima die mensis super montes
Ararat. Aqua autem minuebatur usque ad undecimum mensem; in undecimo autem mense prima
die mensis paruerunt capita montium 60. Si igitur tales menses erant, tales profecto et anni erant,
quales nunc habemus. Menses quippe illi triduani viginti et septem dies habere non poterant. Aut si
pars tricesima tridui tunc appellabatur dies, ut omnia proportione minuantur: ergo nec toto
quadriduo nostro factum est illud tam grande diluvium, quod memoratur factum quadraginta
diebus et noctibus. Quis hanc absurditatem et vanitatem ferat? Proinde removeatur hic error, qui
coniectura falsa ita vult astruere Scripturarum nostrarum fidem, ut alibi destruat. Prorsus tantus
etiam tunc dies fuit, quantus et nunc est, quem viginti quattuor horae diurno curriculo nocturnoque
determinant; tantus mensis, quantus et nunc est, quem luna coepta et finita concludit; tantus
annus, quantus et nunc est, quem duodecim menses lunares additis propter cursum solarem
quinque diebus et quadrante consummant: quanti anni sescentesimi vitae Noe secundus erat
mensis eiusque mensis vicesimus et septimus dies, quando coepit esse diluvium, in quo dies
quadraginta continuatae ingentes pluviae memorantur 61, qui dies non binas ac paulo amplius horas
habebant, sed vicenas et quaternas die noctuque transactas. Ac per hoc tam magnos annos
vixerunt illi antiqui usque amplius quam nongentos, quantos postea vixit Abraham centum
septuaginta 62 post eum filius eius Isaac centum octoginta 63 et filius eius Iacob prope centum
quinquaginta 64, et quantos interposita aliquanta aetate Moyses centum viginti 65, et quantos etiam

239

