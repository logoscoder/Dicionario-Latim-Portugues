redarguet gentes potentes usque in longinquum 89. Praedicens iste propheta et locum in quo natus
est Christus: Et tu, inquit, Bethleem, domus Ephrata, minima es, ut sis in milibus Iuda; ex te mihi
prodiet, ut sit in principem Israel; et egressus eius ab initio et ex diebus aeternitatis. Propterea
dabit eos usque ad tempus parturientis, pariet, et residui fratres eius convertentur ad filios Israel.
Et stabit et videbit et pascet gregem suum in virtute Domini, et in honore nominis Domini Dei sui
erunt; quoniam nunc magnificabitur usque ad summum terrae 90.

Passio et resurrectio in Iona praefigurantur.
30. 2. Ionas autem propheta non tam sermone Christum, quam sua quadam passione prophetavit,
profecto apertius, quam si eius mortem et resurrectionem voce clamaret. Ut quid enim exceptus
est ventre beluino et die tertio redditus, nisi ut significaret Christum de profundo inferni die tertio
rediturum 91 ?

Quid Ioel de Spiritus effusione loquatur.
30. 3. Ioel omnia, quae prophetat, multis verbis compellit exponi, ut quae pertinent ad Christum et
Ecclesiam dilucescant. Unum tamen, quod etiam Apostoli commemoraverunt, quando in
congregatos credentes Spiritus Sanctus, sicut a Christo promissus fuerat, desuper venit, non
praetermittam 92. Et erit, inquit, post haec, et effundam de Spiritu meo super omnem carnem; et
prophetabunt filii vestri et filiae vestrae, et seniores vestri somnia somniabunt, et iuvenes vestri
visa videbunt; et quidem in servos et ancillas meas in illis diebus effundam de Spiritu meo 93.

Abdias de Ecclesia in Iudaea loquitur...
31. 1. Tres prophetae de minoribus, Abdias, Naum, Ambacum, nec tempora sua dicunt ipsi, nec in
Chronicis Eusebii et Hieronymi, quando prophetaverint, invenitur. Abdias enim positus est quidem
ab eis cum Michaea 94, sed non eo loco, ubi notantur tempora, quando Michaeam prophetasse ex
eius litteris constat; quod errore neglegenter describentium labores alienos existimo contigisse;
duos vero alios commemoratos in codicibus Chronicorum, quos habuimus, non potuimus invenire.
Tamen quia canone continentur, nec ipsi oportet praetereantur a nobis. Abdias, quantum ad
scripturam eius attinet, omnium brevissimus Prophetarum, adversus Idumaeam loquitur, gentem
scilicet Esau, ex duobus geminis filiis Isaac, nepotibus Abrahae, maioris illius reprobati. Porro si
Idumaeam modo locutionis, quo intellegitur a parte totum, accipiamus positam esse pro gentibus:
possumus de Christo agnoscere, quod ait inter cetera: In monte autem Sion erit salus et erit
sanctum 95; et paulo post in fine ipsius prophetiae: Et ascendent, inquit, resalvati ex monte Sion, ut
defendant montem Esau, et erit Domino regnum 96. Apparet quippe id esse completum, cum
resalvati ex monte Sion, id est ex Iudaea credentes in Christum, qui praecipue agnoscuntur
Apostoli, ascenderunt, ut defenderent montem Esau. Quomodo defenderent, nisi per Evangelii
praedicationem salvos faciendo eos qui crediderunt, ut eruerentur de potestate tenebrarum et
transferrentur in regnum Dei? Quod consequenter expressit addendo: Et erit Domino regnum. Mons
enim Sion Iudaeam significat, ubi futura praedicta est salus et sanctum, quod est Christus Iesus.
Mons vero Esau Idumaea est, per quam significata est Ecclesia gentium, quam defenderunt, sicut
exposui, resalvati ex monte Sion, ut esset Domino regnum. Hoc obscurum erat, antequam fieret;
sed factum quis non fidelis agnoscat?

... Naum contra idola.
31. 2. Naum vero propheta, immo per illum Deus: Exterminabo, inquit, sculptilia et conflatilia,
ponam sepulturam tuam; quia veloces ecce super montes pedes evangelizantis et annuntiantis
pacem. Celebra, Iuda, dies festos tuos, redde vota tua; quia iam non adicient ultra, ut transeant in
vetustatem. Consummatum est, consumptum est, ablatum est. Ascendit, qui insufflat in faciem
tuam, eripiens te ex tribulatione 97. Quis ascenderit ab inferis et insufflaverit in faciem Iudae, hoc
est Iudaeorum discipulorum, Spiritum Sanctum, recolat qui meminit Evangelium. Ad Novum enim
Testamentum pertinent, quorum dies festi ita spiritaliter innovantur, ut in vetustatem transire non
possint. Porro per Evangelium exterminata sculptilia et conflatilia, id est idola deorum falsorum, et
oblivioni tamquam sepulturae tradita iam videmus et hanc etiam in hac re prophetiam completam
esse cognoscimus.

Abacuc dicit exspectandum Domini adventum.

311

