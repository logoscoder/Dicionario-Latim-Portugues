civitates in hoc saeculo invicemque permixtae, donec ultimo iudicio dirimantur; de quarum exortu
et procursu et debitis finibus quod dicendum arbitror, quantum divinitus adiuvabor, expediam
propter gloriam civitatis Dei, quae alienis a contrario comparatis clarius eminebit.

Quae ultro dicenda sint.
36. Sed adhuc mihi quaedam dicenda sunt adversus eos, qui Romanae rei publicae clades in
religionem nostram referunt, qua diis suis sacrificare prohibentur. Commemoranda sunt enim quae
et quanta occurrere potuerunt vel satis esse videbuntur mala, quae illa civitas pertulit vel ad eius
imperium provinciae pertinentes, antequam eorum sacrificia prohibita fuissent; quae omnia procul
dubio nobis tribuerent, si iam vel illis clareret nostra religio, vel ita eos a sacris sacrilegis
prohiberet. Deinde monstrandum est, quos eorum mores et quam ob causam Deus verus ad
augendum imperium adiuvare dignatus est, in cuius potestate sunt regna omnia, quamque nihil eos
adiuverint hi, quos deos putant, et potius quantum decipiendo et fallendo nocuerint. Postremo
adversus eos dicetur, qui manifestissimis documentis confutati atque convicti conantur asserere
non propter vitae praesentis utilitatem, sed propter eam, quae post mortem futura est, colendos
deos. Quae, nisi fallor, quaestio multo erit operosior et subtiliore disputatione dignior, ut et contra
philosophos in ea disseratur, non quoslibet, sed qui apud illos excellentissima gloria clari sunt et
nobiscum multa sentiunt, et de animae immortalitate et quod Deus verus mundum condiderit et de
providentia eius, qua universum quod condidit regit. Sed quoniam et ipsi in illis, quae contra nos
sentiunt, refellendi sunt, deesse huic officio non debemus, ut refutatis impiis contradictionibus pro
viribus, quas Deus impertiet, asseramus civitatem Dei veramque pietatem et Dei cultum, in quo
uno veraciter sempiterna beatitudo promittitur. Hic itaque modus sit huius voluminis, ut deinceps
disposita ab alio sumamus exordio.

4 LIBER II
BREVICULUS
1. De modo, qui necessitati disputationis adhibendus est.
2. De his, quae primo volumine expedita sunt.
3. De assumenda historia, qua ostendatur, quae mala acciderint Romanis, cum deos colerent,
antequam religio Christiana obcresceret.
4. Quod cultores deorum nulla umquam a diis suis praecepta probitatis acceperint et in sacris
eorum turpia quaeque celebraverint.
5. De obscenitatibus, quibus mater Deum a cultoribus suis honorabatur.
6. Deos paganorum numquam bene vivendi sanxisse doctrinam.
7. Inutilia esse inventa philosophica sine auctoritate divina, ubi quemque ad vitia pronum magis
movet quid dii fecerint, quam quid homines disputarint.
8. De ludis scaenicis, in quibus dii non offenduntur editione suarum turpitudinum, sed placantur.
9. Quid Romani veteres de cohibenda poetica licentia senserint, quam Graeci deorum secuti
iudicium liberam esse voluerunt.
10. Qua nocendi arte daemones velint vel falsa de se crimina vel vera narrari.
11. De scaenicis apud Graecos in rei publicae administrationem receptis, eo quod placatores
deorum, iniuste ab hominibus spernerentur.
12. Quod Romani auferendo libertatem poetis in homines, quam dederunt in deos, melius de se
quam de diis suis senserint.

21

