unus Augustus tenuit et defendit; in administrandis et gerendis bellis victoriosissimus fuit, in
tyramnis opprimendis per omnia prosperatus est, grandaevus aegritudine et senectute defunctus
est, filios imperantes reliquit. Sed rursus ne imperator quisquam ideo Christianus esset, ut
felicitatem Constantini mereretur, cum propter vitam aeternam quisque debeat esse Christianus:
Iovianum multo citius quam Iulianum abstulit; Gratianum ferro tyrannico permisit interimi, longe
quidem mitius quam Magnum Pompeium colentem velut romanos deos. Nam ille vindicari a Catone
non potuit, quem civilis belli quodam modo heredem reliquerat; iste autem, quamvis piae animae
solacia talia non requirant, a Theodosio vindicatus est, quem regni participem fecerat, cum
parvulum haberet fratrem avidior fidae societatis quam nimiae potestatis 84.

Clarus fuit Theodosius virtute et fide.
26. 1. Unde et ille non solum vivo servavit quam debebat fidem, verum etiam post eius mortem
pulsum ab eius interfectore Maximo Valentinianum eius parvulum fratrem in sui partes imperii
tamquam Christianus excepit pupillum, paterno custodivit affectu, quem destitutum omnibus
opibus nullo negotio posset auferre, si latius regnandi cupiditate magis quam benefaciendi caritate
flagraret; unde potius eum servata eius imperatoria dignitate susceptum ipsa humanitate et gratia
consolatus est. Deinde cum Maximum terribilem faceret ille successus, hic in angustiis curarum
suarum non est lapsus ad curiositates sacrilegas atque illicitas, sed ad Iohannem in Aegypti heremo
constitutum, quem Dei servum prophetandi spiritu praeditum fama crebrescente didicerat, misit
atque ab eo nuntium victoriae certissimum accepit. Mox tyranni Maximi exstinctor Valentinianum
puerum imperii sui partibus, unde fugatus fuerat, cum misericordissima veneratione restituit, eoque
sive per insidias sive quo alio pacto vel casu proxime exstincto alium tyrannum Eugenium, qui in
illius imperatoris locum non legitime fuerat subrogatus, accepto rursus prophetico responso fide
certus oppressit, contra cuius robustissimum exercitum magis orando quam feriendo pugnavit.
Milites nobis qui aderant rettulerunt extorta sibi esse de manibus quaecumque iaculabantur, cum a
Theodosii partibus in adversarios vehemens ventus iret et non solum quaecumque in eos
iaciebantur concitatissime raperet, verum etiam ipsorum tela in eorum corpora retorqueret. Unde
et poeta Claudianus, quamvis a Christi nomine alienus, in eius tamen laudibus dixit:
O nimium dilecte deo, cui fundit ab antris
Aeolus armatas hiemes, militat aether,
Et coniurati veniunt ad classica venti! 85
Victor autem, sicut crediderat et praedixerat, Iovis simulacra, quae adversus eum fuerant nescio
quibus ritibus velut, consecrata et in Alpibus constituta, deposuit, eorumque fulmina, quod aurea
fuissent, iocantibus (quod illa laetitia permittebat) cursoribus et se ab eis fulminari velle dicentibus
hilariter benigneque donavit. Inimicorum suorum filios, quos, non ipsius iussu, belli abstulerat
impetus, etiam nondum Christianos ad Ecclesiam confugientes, Christianos hac occasione fieri
voluit et christiana caritate dilexit, nec privavit rebus et auxit honoribus. In neminem post victoriam
privatas inimicitias valere permisit. Bella civilia non sicut Cinna et Marius et Sulla et alii tales nec
finita finire voluerunt, sed magis doluit exorta quam cuiquam nocere voluit terminata. Inter haec
omnia ex ipso initio imperii sui non quievit iustissimis et misericordissimis legibus adversus impios
laboranti Ecclesiae subvenire, quam Valens haereticus favens Arianis vehementer afflixerat; cuius
Ecclesiae se membrum esse magis quam in terris regnare gaudebat. Simulacra gentilium ubique
evertenda praecepit, satis intellegens nec terrena munera in daemoniorum, sed in Dei veri esse
posita potestate. Quid autem fuit eius religiosa humilitate mirabilius, quando in Thessalonicensium
gravissimum scelus, cui iam episcopis intercedentibus promiserat indulgentiam, tumultu
quorundam, qui ei cohaerebant, vindicare compulsus est et ecclesiastica cohercitus disciplina sic
egit paenitentiam, ut imperatoriam celsitudinem pro illo populus orans magis fleret videndo
prostratam, quam peccando timeret iratam? Haec ille secum et si qua similia, quae commemorare
longum est, bona opera tulit ex isto temporali vapore cuiuslibet culminis et sublimitatis humanae;
quorum operum merces est aeterna felicitas, cuius dator est Deus solis veraciter piis. Cetera vero
vitae huius vel fastigia vel subsidia, sicut ipsum mundum, lucem, auras, terras, aquas, fructus
ipsiusque hominis animam corpus, sensus, mentem, vitam, bonis malisque largitur; in quibus est
etiam quaelibet imperii magnitudo, quam pro temporum gubernatione dispensat.

Quae dicta quaeque dicenda sint adversariis.
26. 2. Proinde iam etiam illis respondendum esse video, qui manifestissimis documentis, quibus
ostenditur, quod ad ista temporalia, quae sola stulti habere concupiscunt, nihil deorum falsorum
numerositas prosit, confutati atque convicti conantur asserere non propter vitae praesentis
utilitatem, sed propter eam, quae post mortem futura est, colendos deos. Nam istis, qui propter
amicitias mundi huius volunt vana colere et non se permitti puerilibus sensibus conqueruntur, his
quinque libris satis arbitror esse responsum. Quorum tres priores cum edidissem et in multorum
manibus esse coepissent, audivi quosdam nescio quam adversus eos responsionem scribendo

86

