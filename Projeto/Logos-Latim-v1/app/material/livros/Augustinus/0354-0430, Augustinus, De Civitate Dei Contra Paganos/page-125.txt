18. Frustra igitur eis Apuleius, et quicumque ita sentiunt, hunc detulit honorem, sic eos in aere
medios inter aetherium caelum terramque constituens, ut, quoniam nullus deus miscetur homini,
quod Platonem dixisse perhibent 65, isti ad deos perferant preces hominum et inde ad homines
impetrata quae poscunt. Indignum enim putaverunt qui ista crediderunt misceri homines diis et
deos hominibus; dignum autem misceri daemones et diis et hominibus, hinc petita qui allegent,
inde concessa qui apportent; ut videlicet homo castus et ab artium magicarum sceleribus alienus
eos patronos adhibeat, per quos illum dii exaudiant, qui haec amant, quae ille non amando fit
dignior, quem facilius et libentius exaudire debeant. Amant quippe illi scaenicas turpitudines, quas
non amat pudicitia; amant in maleficiis magorum mille nocendi artes 66, quas non amat innocentia.
Ergo et pudicitia et innocentia si quid ab diis impetrare voluerit, non poterit suis meritis nisi suis
intervenientibus inimicis. Non est quod iste poetica figmenta et theatrica ludibria iustificare
conetur. Habemus contra ista magistrum eorum et tantae apud eos auctoritatis Platonem, si pudor
humanus ita de se male meretur, ut non solum diligat turpia, verum etiam divinitati existimet grata.

...quae etiam publica lege vetantur.
19. Porro adversus magicas artes, de quibus quosdam nimis infelices et nimis impios etiam gloriari
libet, nonne ipsam publicam lucem testem citabo? Cur enim tam graviter ista plectuntur severitate
legum, si opera sunt numinum colendorum? An forte istas leges Christiani instituerunt, quibus artes
magicae puniuntur? Secundum quem alium sensum, nisi quod haec maleficia generi humano
perniciosa esse non dubium est, ait poeta clarissimus:
Testor, cara, deos et te, germana, tuumque
Dulce caput, magicas invitam accingier artes 67?
Illud etiam, quod alio loco de his artibus dicit:
Atque satas alio vidi traducere messes 68,
eo quod hac pestifera scelerataque doctrina fructus alieni in alias terras transferri perhibentur,
nonne in duodecim tabulis, id est Romanorum antiquissimis legibus, Cicero commemorat esse
conscriptum et ei, qui hoc fecerit, supplicium constitutum 69? Postremo Apuleius ipse numquid apud
Christianos iudices de magicis artibus accusatus est? Quas utique sibi obiectas si divinas et pias
esse noverat et divinarum potestatum operibus congruas, non solum eas confiteri debuit, sed etiam
profiteri, leges culpans potius, quibus haec prohiberentur et damnanda putarentur, quae haberi
miranda et veneranda oporteret. Ita enim vel sententiam suam persuaderet iudicibus, vel, si illi
secundum iniquas leges saperent eumque talia praedicantem atque laudantem morte multarent,
digna animae illius daemones dona rependerent, pro quorum divinis operibus praedicandis
humanam vitam sibi adimi non timeret; sicut martyres nostri, cum eis pro crimine obiceretur
Christiana religio, qua noverant se fieri salvos et gloriosissimos in aeternum, non eam negando
temporales poenas evadere delegerunt, sed potius confitendo profitendo praedicando et pro hac
omnia fideliter fortiterque tolerando et cum pia securitate moriendo leges, quibus prohibebatur,
erubescere compulerunt mutarique fecerunt. Huius autem philosophi Platonici copiosissima et
disertissima exstat oratio, qua crimen artium magicarum a se alienum esse defendit seque aliter
non vult innocentem videri nisi ea negando, quae non possunt ab innocente committi. At omnia
miracula magorum, quos recte sentit esse damnandos, doctrinis fiunt et operibus daemonum, quos
viderit cur censeat honorandos, eos necessarios asserens perferendis ad deos precibus nostris,
quorum debemus opera devitare, si ad Deum verum preces nostras volumus pervenire. Deinde
quaero, quales preces hominum diis bonis per daemones allegari putat, magicas an licitas? Si
magicas, nolunt tales; si licitas, nolunt per tales. Si autem peccator paenitens preces fundit,
maxime si aliquid magicum admisit: itane tandem illis intercedentibus accipit veniam, quibus
impellentibus aut faventibus se cecidisse plangit in culpam? An et ipsi daemones, ut possint
paenitentibus mereri indulgentiam, priores agunt, quod eos deceperint, paenitentiam? Hoc nemo
umquam de daemonibus dixit, quia, si ita esset, nequaquam sibi auderent divinos honores
expetere, qui paenitendo desiderarent ad gratiam veniae pertinere. Ibi enim est detestanda
superbia, hic humilitas miseranda.

Medii esse non possunt daemones ad bonum...
20. At enim urgens causa et artissima cogit daemones medios inter deos et homines agere, ut ab
hominibus afferant desiderata, et a diis referant impetrata 70. Quaenam tandem ista causa est et
quanta necessitas? Quia nullus, inquiunt, Deus miscetur homini. Praeclara igitur sanctitas Dei, qui
non miscetur homini supplicanti, et miscetur daemoni arroganti; non miscetur homini paenitenti, et
miscetur daemoni decipienti; non miscetur homini confugienti ad divinitatem, et miscetur daemoni
fingenti divinitatem; non miscetur homini petenti indulgentiam, et miscetur daemoni suadenti
nequitiam; non miscetur homini per philosophicos libros poetas de bene instituta civitate pellenti,
et miscetur daemoni a principibus et pontificibus civitatis per scaenicos ludos poetarum ludibria
requirenti; non miscetur homini deorum crimina fingere prohibenti, et miscetur daemoni se falsis

125

