temporibus intenderet pervenire, eas utique commemoravit, non quae primae suis parentibus
fuerint, sed quae in propagationis ordinem venerint.

Quomodo ducatur series generationum in Mt.
15. 2. Exempli gratia, quo id fiat apertius, aliquid interponam, unde nullus ambigat fieri potuisse
quod dico. Evangelista Matthaeus generationem dominicae carnis per seriem parentum volens
commendare memoriae, ordiens a patre Abraham atque ad David primitus ut perveniret intendens:
Abraham, inquit, genuit Isaac; cur non dixit Ismael, quem primitus genuit? Isaac autem, inquit,
genuit Iacob; cur non dixit Esau, qui eius primogenitus fuit? Quia scilicet per illos ad David
pervenire non posset. Deinde sequitur: Iacob autem genuit Iudam et fratres eius; numquid Iudas
primogenitus fuit? Iudas, inquit, genuit Phares et Zarat 73; nec istorum geminorum aliquis fuit
primogenitus Iudae, sed ante illos iam tres genuerat. Eos itaque tenuit in ordine generationum, per
quos ad David atque inde quo intenderat perveniret. Ex quo intellegi potest, veteres quoque
homines ante diluvium non primogenitos, sed eos fuisse commemoratos, per quos ordo
succedentium generationum ad Noe patriarcham duceretur, ne serae pubertatis illorum obscura et
non necessaria quaestio nos fatiget.

Diversarum necessitudinum vinculis homines necti debent.
16. 1. Cum igitur genus humanum post primam copulam viri facti ex pulvere et coniugis eius ex viri
latere marium feminarumque coniunctione opus haberet, ut gignendo multiplicaretur, nec essent
ulli homines, nisi qui ex illis duobus nati fuissent: viri sorores suas coniuges acceperunt; quod
profecto quanto est antiquius compellente necessitate, tanto postea factum est damnabilius
religione prohibente. Habita est enim ratio rectissima caritatis, ut homines, quibus esset utilis atque
honesta concordia, diversarum necessitudinum vinculis necterentur, nec unus in uno multas
haberet, sed singulae spargerentur in singulos ac sic ad socialem vitam diligentius colligandam
plurimae plurimos obtinerent. Pater quippe et socer duarum sunt necessitudinum nomina. Ut ergo
alium quisque habeat patrem, alium socerum, numerosius se caritas porrigit. Utrumque autem
unus Adam esse cogebatur et filiis et filiabus suis, quando fratres sororesque connubio iungebantur.
Sic et Eva uxor eius utrique sexui filiorum fuit et socrus et mater; quae si duae feminae fuissent,
mater altera et socrus altera, copiosius se socialis dilectio colligaret. Ipsa denique iam soror, quod
etiam uxor fiebat, duas tenebat una necessitudines; quibus per singulas distributis, ut altera esset
soror, altera uxor, hominum numero socialis propinquitas augeretur. Sed hoc unde fieret tunc non
erat, quando nisi fratres et sorores ex illis duobus primis nulli homines erant. Fieri ergo debuit
quando potuit, ut existente copia inde ducerentur uxores, quae non erant iam sorores, et non solum
illud ut fieret nulla necessitas esset, verum etiam si fieret nefas esset. Nam si et nepotes primorum
hominum, qui iam consobrinas poterant accipere coniuges, sororibus matrimonio iungerentur: non
iam duae, sed tres in homine uno necessitudines fierent, quae propter caritatem numerosiore
propinquitate nectendam disseminari per singulos singulae debuerunt. Esset enim unus homo filiis
suis, fratri scilicet sororique coniugibus, et pater et socer et avunculus; ita et uxor eius eisdem
communibus filiis et mater et amita et socrus; idemque inter se filii eorum non solum essent fratres
atque coniuges, verum etiam consobrini, quia et fratrum filii. Omnes autem istae necessitudines,
quae uni homini tres homines connectebant, novem connecterent, si essent in singulis singulae, ut
unus homo haberet alteram sororem, alteram uxorem, alteram consobrinam, alterum patrem,
alterum avunculum, alterum socerum, alteram matrem, alteram amitam, alteram socrum; atque ita
se non in paucitate coartatum, sed latius atque numerosius propinquitatibus crebris vinculum
sociale diffunderet.

Propinquitas ordinibus dirimitur.
16. 2. Quod humano genere crescente et multiplicato etiam inter impios deorum multorum
falsorumque cultores sic observari cernimus, ut, etiamsi perversis legibus permittantur fraterna
coniugia, melior tamen consuetudo ipsam malit exhorrere licentiam, et cum sorores accipere in
matrimonium primis humani generis temporibus omnino licuerit, sic aversetur, quasi numquam
licere potuerit. Ad humanum enim sensum vel alliciendum vel offendendum mos valet plurimum;
qui cum in hac causa immoderationem concupiscentiae coherceat, eum dissignari atque corrumpi
merito esse nefarium iudicatur. Si enim est iniquum aviditate possidendi transgredi limitem
agrorum, quanto est iniquius libidine concumbendi subvertere limitem morum! Experti autem
sumus in connubiis consobrinarum etiam nostris temporibus propter gradum propinquitatis fraterno
gradui proximum quam raro per mores fiebat, quod fieri per leges licebat, quia id nec divina
prohibuit et nondum prohibuerat lex humana. Verumtamen factum etiam licitum propter
vicinitatem horrebatur illiciti et, quod fiebat cum consobrina, paene cum sorore fieri videbatur; quia
et ipsi inter se propter tam propinquam consanguinitatem fratres vocantur et paene germani

241

