quamlibet ingentem multitudinem continens, in ipsa ratione atque scientia numerorum non solum
duplicari, verum etiam multiplicari potest. Ita vero suis quisque numerus proprietatibus terminatur,
ut nullus eorum par esse cuicumque alteri possit. Ergo et dispares inter se atque diversi sunt, et
singuli quique finiti sunt, et omnes infiniti sunt. Itane numeros propter infinitatem nescit omnes
Deus, et usque ad quamdam summam numerorum scientia Dei pervenit, ceteros ignorat? Quis hoc
etiam dementissimus dixerit? Nec audebunt isti contemnere numeros et eos dicere ad Dei
scientiam non pertinere, apud quos Plato Deum magna auctoritate commendat mundum numeris
fabricantem 31. Et apud nos Deo dictum legitur: Omnia in mensura et numero et pondere
disposuisti 32; de quo et propheta dicit: Qui profert numerose saeculum 33, et Salvator in Evangelio:
Capilli, inquit, vestri omnes numerati sunt 34. Absit itaque ut dubitemus, quod ei notus sit omnis
numerus, cuius intellegentiae, sicut in Psalmo canitur, non est numerus 35. Infinitas itaque numeri,
quamvis infinitorum numerorum nullus sit numerus, non est tamen incomprehensibilis ei, cuius
intellegentiae non est numerus. Quapropter si, quidquid scientia comprehenditur, scientis
comprehensione finitur: profecto et omnis infinitas quodam ineffabili modo Deo finita est, quia
scientiae ipsius incomprehensibilis non est. Quare si infinitas numerorum scientiae Dei, qua
comprehenditur, esse non potest infinita: qui tandem nos sumus homunculi, qui eius scientiae
limites figere praesumamus, dicentes quod, nisi eisdem circuitibus temporum eadem temporalia
repetantur, non potest Deus cuncta quae facit vel praescire ut faciat, vel scire cum fecerit? cuius
sapientia simpliciter multiplex et uniformiter multiformis tam incomprehensibili comprehensione
omnia incomprehensibilia comprehendit, ut, quaecumque nova et dissimilia consequentia
praecedentibus si semper facere vellet, inordinata et improvisa habere non posset, nec ea
provideret ex proximo tempore, sed aeterna praescientia contineret.

Saecula saeculorum non sunt circuitus.
19. Quod utrum ita faciat, et continuata sibi connexione copulentur quae appellantur saecula
saeculorum 36, alia tamen atque alia ordinata dissimilitudine procurrentia, eis dumtaxat, qui ex
miseria liberantur, in sua beata immortalitate sine fine manentibus; an ita dicantur saecula
saeculorum, ut intellegantur saecula in sapientia Dei inconcussa stabilitate manentia istorum, quae
cum tempore transeunt, tamquam efficientia saeculorum, definire non audeo. Fortassis enim possit
dici saeculum, quae sunt saecula, ut nihil aliud perhibeatur saeculum saeculi quam saecula
saeculorum, sicut nihil aliud dicitur caelum caeli 37 quam caeli caelorum. Nam caelum Deus vocavit
firmamentum super quod sunt aquae 38; et tamen Psalmus: Et aquae, inquit, quae super caelos
sunt, laudent nomen Domini 39. Quid ergo istorum duorum sit, an praeter haec duo aliquid aliud de
saeculis saeculorum possit intellegi, profundissima quaestio est, neque hoc quod nunc agimus
impedit, si indiscussa interim differatur; sive aliquid in ea definire valeamus, sive nos faciat
cautiores diligentior ipsa tractatio, ne in tanta obscuritate rerum affirmare temere aliquid
audeamus. Nunc enim contra opinionem disputamus, qua illi circuitus asseruntur, quibus semper
eadem per intervalla temporum necesse esse repeti existimantur; quaelibet autem illarum
sententiarum de saeculis saeculorum vera sit, ad hos circuitus nihil pertinet; quoniam sive saecula
saeculorum sint non eadem repetita, sed alterum ex altero connexione ordinatissima procurrentia,
liberatorum beatitudine sine ullo recursu miseriarum certissima permanente, sive saecula
saeculorum aeterna sint temporalium tamquam dominantia subditorum, circuitus illi eadem
revolventes locum non habent, quos maxime refellit aeterna vita sanctorum 40.

Deus non agit aut scit in circuitibus.
20. 1. Quorum enim aures piorum ferant post emensam tot tantisque calamitatibus vitam (si tamen
vita ista dicenda est, quae potius mors est, ita gravis, ut mors, quae ab hac liberat, mortis huius
amore timeatur), post tam magna mala tamque multa et horrenda tandem aliquando per veram
religionem atque sapientiam expiata atque finita ita pervenire ad conspectum Dei atque ita fieri
beatum contemplatione incorporeae lucis per participationem immutabilis immortalitatis eius, cuius
adipiscendae amore flagramus, ut eam quandoque necesse sit deseri et eos, qui deserunt, ab illa
aeternitate veritate felicitate deiectos tartareae mortalitati, turpi stultitiae, miseriis exsecrabilibus
implicari, ubi Deus amittatur, ubi odio veritas habeatur, ubi per immundas nequitias beatitudo
quaeratur, et hoc itidem atque itidem sine ullo fine priorum et posteriorum certis intervallis et
dimensionibus saeculorum factum et futurum; et hoc propterea, ut possint Deo circuitibus definitis
euntibus semper atque redeuntibus per nostras falsas beatitudines et veras miserias alternatim
quidem, sed revolutione incessabili sempiternas nota esse opera sua, quoniam neque a faciendo
quiescere neque sciendo potest ea, quae infinita sunt, indagare? Quis haec audiat? quis credat?
quis ferat? Quae si vera essent, non solum tacerentur prudentius, verum etiam (ut quomodo valeo
dicam quod volo) doctius nescirentur. Nam si haec illic in memoria non habebimus et ideo beati
erimus, cur hic per eorum scientiam gravatur amplius nostra miseria? Si autem ibi ea necessario
scituri sumus, hic saltem nesciamus, ut hic felicior sit exspectatio quam illic adeptio summi boni;

192

