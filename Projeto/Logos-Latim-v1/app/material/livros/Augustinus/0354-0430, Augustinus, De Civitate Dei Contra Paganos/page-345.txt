deterior, quanto est in deterioribus concors. Secundum istam definitionem nostram Romanus
populus populus est et res eius sine dubitatione respublica. Quid autem primis temporibus suis
quidve sequentibus populus ille dilexerit et quibus moribus ad cruentissimas seditiones atque inde
ad socialia atque civilia bella perveniens ipsam concordiam, quae salus est quodam modo populi,
ruperit atque corruperit, testatur historia; de qua in praecedentibus libris multa posuimus 78. Nec
ideo tamen vel ipsum non esse populum vel eius rem dixerim non esse rempublicam, quamdiu
manet qualiscumque rationalis multitudinis coetus, rerum quas diligit concordi communione
sociatus. Quod autem de isto populo et de ista republica dixi, hoc de Atheniensium vel
quorumcumque Graecorum, hoc de Aegyptiorum, hoc de illa priore Babylone Assyriorum, quando in
rebus publicis suis imperia vel parva vel magna tenuerunt, et de alia quacumque aliarum gentium
intellegar dixisse atque sensisse. Generaliter quippe civitas impiorum, cui non imperat Deus
oboedienti sibi, ut sacrificium non offerat nisi tantummodo sibi, et per hoc in illa et animus corpori
ratioque vitiis recte ac fideliter imperet, caret iustitiae veritate.

Deo subdi oportet et rectae rationi.
25. Quamlibet enim videatur animus corpori et ratio vitiis laudabiliter imperare, si Deo animus et
ratio ipsa non servit, sicut sibi esse serviendum ipse Deus praecepit, nullo modo corpori vitiisque
recte imperat. Nam qualis corporis atque vitiorum potest esse mens domina veri Dei nescia nec
eius imperio subiugata, sed vitiosissimis daemonibus corrumpentibus prostituta? Proinde virtutes,
quas habere sibi videtur, per quas imperat corpori et vitiis, ad quodlibet adipiscendum vel
tenendum rettulerit nisi ad Deum, etiam ipsae vitia sunt potius quam virtutes. Nam licet a
quibusdam tunc verae atque honestae putentur esse virtutes, cum referuntur ad se ipsas nec
propter aliud expetuntur: etiam tunc inflatae ac superbae sunt, ideo non virtutes, sed vitia
iudicanda sunt. Sicut enim non est a carne sed super carnem, quod carnem facit vivere: sic non est
ab homine sed super hominem, quod hominem facit beate vivere; nec solum hominem, sed etiam
quamlibet potestatem virtutemque caelestem.

In tempore pax est inter duas civitates.
26. Quocirca ut vita carnis anima est, ita beata vita hominis Deus est, de quo dicunt sacrae litterae
Hebraeorum: Beatus populus, cuius est Dominus Deus ipsius 79. Miser igitur populus ab isto
alienatus Deo. Diligit tamen etiam ipse quamdam pacem suam non improbandam, quam quidem
non habebit in fine, quia non ea bene utitur ante finem. Hanc autem ut interim habeat in hac vita,
etiam nostri interest; quoniam, quamdiu permixtae sunt ambae civitates, utimur et nos pace
Babylonis; ex qua ita per fidem populus Dei liberatur, ut apud hanc interim peregrinetur. Propter
quod et Apostolus admonuit Ecclesiam, ut oraret pro regibus eius atque sublimibus, addens et
dicens: Ut quietam et tranquillam vitam agamus cum omni pietate et caritate 80, et propheta
Hieremias, cum populo Dei veteri praenuntiaret captivitatem et divinitus imperaret, ut oboedienter
irent in Babyloniam Deo suo etiam ista patientia servientes, monuit et ipse ut oraretur pro illa
dicens: Quia in eius est pace pax vestra 81, utique interim temporalis, quae bonis malisque
communis est.

Quae vera est in terra pax ad finalem refertur.
27. Pax autem nostra propria et hic est cum Deo per fidem et in aeternum erit cum illo per
speciem 82. Sed hic sive illa communis sive nostra propria talis est pax, ut solacium miseriae sit
potius quam beatitudinis gaudium. Ipsa quoque nostra iustitia, quamvis vera sit propter verum boni
finem, ad quem refertur, tamen tanta est in hac vita, ut potius remissione peccatorum constet
quam perfectione virtutum. Testis est oratio totius civitatis Dei, quae peregrinatur in terris. Per
omnia quippe membra sua clamat ad Deum: Dimitte nobis debita nostra, sicut et nos dimittimus
debitoribus nostris 83. Nec pro eis est efficax haec oratio, quorum fides sine operibus mortua est 84;
sed pro eis, quorum fides per dilectionem operatur 85. Quia enim Deo quidem subdita, in hac tamen
condicione mortali et corpore corruptibili, quod aggravat animam 86, non perfecte vitiis imperat
ratio, ideo necessaria est iustis talis oratio. Nam profecto quamquam imperetur, nequaquam sine
conflictu vitiis imperatur; et utique subrepit aliquid in hoc loco infirmitatis etiam bene confligenti
sive hostibus talibus victis subditisque dominanti, unde si non facili operatione, certe labili locutione
aut volatili cogitatione peccetur. Et ideo, quamdiu vitiis imperatur, plena pax non est, quia et illa,
quae resistunt, periculoso debellantur proelio, et illa, quae victa sunt, nondum securo triumphantur
otio, sed adhuc sollicito premuntur imperio. In his ergo temptationibus, de quibus omnibus in divinis
eloquiis breviter dictum est: Numquid non temptatio est vita humana super terram? 87 quis ita
vivere se praesumat, ut dicere Deo: Dimitte nobis debita nostra necesse non habeat nisi homo
elatus? nec vero magnus, sed inflatus ac tumidus, cui per iustitiam resistit, qui gratiam largitur

345

