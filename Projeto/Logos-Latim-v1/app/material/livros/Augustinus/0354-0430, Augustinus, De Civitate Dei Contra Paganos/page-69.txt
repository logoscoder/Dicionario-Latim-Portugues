omnes necare volentium manibus ipse servavit. Sine dea Rumina suxerunt, sine Cunina in cunis
fuerunt, sine Educa et Potina escam potumque sumpserunt, sine tot diis puerilibus educati sunt,
sine diis coniugalibus coniugati, sine cultu Priapi coniugibus mixti; sine invocatione Neptuni mare
transeuntibus divisum patuit et sequentes eorum inimicos fluctibus in se redeuntibus obruit. Nec
consecraverunt aliquam deam Manniam, quando de caelo manna sumpserunt; nec quando
sitientibus aquam percussa petra profudit, Nymphas Lymphasque coluerunt. Sine insanis sacris
Martis et Bellonae bella gesserunt, et sine victoria quidem non vicerunt, non eam tamen deam, sed
Dei sui munus habuerunt. Sine Segetia segetes, sine Bubona boves, mella sine Mellona poma sine
Pomona, et prorsus omnia, pro quibus tantae falsorum deorum turbae Romani supplicandum
putarunt, ab uno vero Deo multo felicius acceperunt. Et si non in eum peccassent, impia curiositate
tamquam magicis artibus seducti ad alienos deos et ad idola defluendo, et postremo Christum
occidendo: in eodem regno etsi non spatiosiore, tamen feliciore mansissent. Et nunc quod per
omnes fere terras gentesque dispersi sunt, illius unius veri Dei providentia est, ut, quod deorum
falsorum usquequaque simulacra arae, luci templa evertuntur et sacrificia prohibentur, de codicibus
eorum probetur, quem ad modum hoc fuerit tanto ante prophetatum; ne forte, cum legeretur in
nostris, a nobis putaretur esse confictum. Iam quod sequitur in volumine sequenti videndum est, et
hic dandus huius prolixitati modus.

7 LIBER V
BREVICULUS
1. Causam Romani imperii omniumque regnorum nec fortuitam esse nec in stellarum positione
consistere.
2. De geminorum simili dissimilique valetudine.
3. De argumento, quod ex rota figuli Nigidius mathematicus adsumpsit in quaestione geminorum.
4. De Esau et Iacob geminis multum inter se morum et actionum qualitate disparibus.
5. Quibus modis convincantur mathematici vanam scientiam profiteri.
6. De geminis disparis sexus.
7. De electione diei, quo uxor ducitur quove in agro aliquid plantatur aut seritur.
8. De his, qui non astrorum positionem, sed connexionem causarum ex Dei voluntate pendentem
fati nomine appellant.
9. De praescientia Dei et libera hominis voluntate contra Ciceronis definitionem.
10. An voluntatibus hominum aliqua dominetur necessitas.
11. De universali providentia Dei, cuius legibus omnia continentur.
12. . Quibus moribus antiqui Romani meruerint, ut Deus verus, quamvis non eum colerent, eorum
augeret imperium.
13. De amore laudis, qui, cum sit vitium, ob hoc virtus putatur, quia per ipsum vitia maiora
cohibentur.
14. De resecando amore laudis humanae, quoniam iustorum gloria omnis in Deo sit.
15. De mercede temporali, quam Deus reddidit bonis moribus Romanorum.
16. De mercede sanctorum civium civitatis aeternae, quibus utilia sunt Romanorum exempla
virtutum.

69

