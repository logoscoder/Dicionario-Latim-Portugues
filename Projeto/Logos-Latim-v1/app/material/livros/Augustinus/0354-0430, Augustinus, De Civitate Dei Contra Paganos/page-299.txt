appareat quemadmodum Babylonia, quasi prima Roma, cum peregrina in hoc mundo Dei civitate
procurrat; res autem, quas propter comparationem civitatis utriusque, terrenae scilicet et caelestis,
huic operi oportet inserere, magis ex Graecis et Latinis, ubi et ipsa Roma quasi secunda Babylonia
est 9, debemus assumere.

Qui fuerint reges apud Assyrios et Sicyonios tempore Abrahae.
2. 3. Quando ergo natus est Abraham, secundi reges erant apud Assyrios Ninus, apud Sicyonios
Europs; primi autem illic Belus, hic Aegialeus fuerunt. Cum vero egresso Abraham de Babylonia
promisit ei Deus ex illo magnam gentem futuram et in eius semine omnium gentium
benedictionem, Assyrii quartum regem habebant, Sicyonii quintum; apud illos enim regnabat filius
Nini post matrem Samiramidem, quae ab illo interfecta perhibetur, ausa filium mater incestare
concubitu 10. Hanc putant nonnulli condidisse Babylonem, quam quidem potuit instaurare 11.
Quando autem vel quomodo condita fuerit, in sexto decimo libro diximus 12. Filium porro Nini et
Samiramidis, qui matri successit in regnum, quidam etiam ipsum Ninum, quidam vero derivato a
patre vocabulo Ninyan vocant 13. Sicyoniorum autem regnum tunc tenebat Telxion. Quo regnante
usque adeo ibi mitia et laeta tempora fuerunt, ut eum defunctum velut deum colerent sacrificando
et ludos celebrando, quos ei primitus institutos ferunt.

Qui fuerint reges ab Abraham ad Iacob.
3. Huius temporibus etiam Isaac ex promissione Dei natus est centenario patri filius Abrahae de
Sarra coniuge, quae sterilis et anus iam spem prolis amiserat. Tunc et Assyriis quintus erat rex
Arrius. Ipsi vero Isaac sexagenario nati sunt gemini, Esau et Iacob, quos ei Rebecca uxor peperit,
avo eorum Abraham adhuc vivente et centum sexaginta aetatis annos agente, qui expletis centum
septuaginta quinque defunctus est, regnantibus apud Assyrios Xerse illo antiquiore, qui etiam
Baleus vocabatur, et apud Sicyonios Thuriaco, quem quidam Thurimachum scribunt, septimis
regibus. Regnum autem Argivorum simul cum Abrahae nepotibus ortum est, ubi primus regnavit
Inachus. Sane, quod praetereundum non fuit, etiam apud sepulcrum septimi sui regis Thuriaci
sacrificare Sicyonios solere Varro refert 14. Regnantibus porro octavis regibus, Armamitre
Assyriorum, Sicyoniorum Leucippo et primo Argivorum Inacho, Deus locutus est ad Isaac 15 atque
ipsi quoque eadem, quae patri eius, duo illa promisit, semini scilicet eius terram Chanaan et in eius
semine benedictionem cunctarum gentium. Haec ipsa promissa sunt etiam filio eius, nepoti
Abrahae, qui est appellatus primo Iacob, post Israel, cum iam Belocus rex nonus Assyriae et
Phoroneus Inachi filius secundus regnaret Argivis, Leucippo adhuc apud Sicyonios permanente. His
temporibus Graecia sub Phoroneo Argolico rege legum et iudiciorum quibusdam clarior facta est
institutis. Phegous tamen frater huius Phoronei iunior cum esset mortuus, ad eius sepulcrum
templum est constitutum, in quo coleretur ut Deus et ei boves immolarentur. Credo honore tanto
ideo dignum putarunt, quia in regni sui parte (pater quippe loca ambobus distribuerat, in quibus eo
vivente regnarent) iste sacella constituerat ad colendos deos et docuerat observari tempora per
menses atque annos, quid eorum quatenus metirentur atque numerarent. Haec in eo nova mirantes
rudes adhuc homines morte obita deum esse factum sive opinati sunt sive voluerunt. Nam et Io filia
Inachi fuisse perhibetur, quae postea Isis appellata ut magna dea culta est in Aegypto; quamvis alii
scribant eam ex Aethiopia in Aegyptum venisse reginam, et quod late iusteque imperaverit eisque
multa commoda et litteras instituerit, hunc honorem illi habitum esse divinum, posteaquam ibi
mortua est, et tantum honorem, ut capitali crimine reus fieret, si quis eam fuisse hominem
diceret 16.

Quando Iacob et Ioseph in Aegyptum venerint.
4. Regnantibus Assyriorum decimo rege Baleo et Sicyoniorum nono Messapo, qui etiam Cephisos a
quibusdam traditur (si tamen duorum nominum homo unus fuit ac non potius alterum pro altero
putaverunt fuisse hominem, qui in suis posuerunt scriptis alterum nomen), cum rex Argivorum
tertius Apis esset, mortuus est Isaac annorum centum octoginta et reliquit geminos suos annorum
centum et viginti; quorum minor Iacob pertinens ad civitatem Dei, de qua scribimus, maiore utique
reprobato, habebat duodecim filios, quorum illum, qui vocabatur Ioseph, mercatoribus in Aegyptum
transeuntibus fratres adhuc Isaac avo eorum vivente vendiderant. Stetit autem ante Pharaonem
Ioseph, quando ex humilitate, quam pertulit, sublimatus est, cum triginta esset annorum; quoniam
somnia regis divine interpretatus praenuntiavit septem ubertatis annos futuros, quorum
abundantiam praepollentem consequentes alii septem steriles fuerant consumpturi, et ob hoc eum
rex praefecerat Aegypto de carcere liberatum, quo eum coniecerat integritas castitatis, quam
fortiter servans male amanti dominae et male credulo domino mentiturae veste etiam derelicta de
manibus attrahentis aufugiens non consensit ad stuprum 17. Secundo autem anno septem annorum

299

