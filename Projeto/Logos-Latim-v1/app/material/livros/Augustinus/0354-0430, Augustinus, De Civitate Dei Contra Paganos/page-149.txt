Abrahae praedictum ab Angelis caeleste incendium Sodomorum, quos Angelos hominibus similes
hospitio susceperat et per eos de prole ventura Dei promissa tenuerat 63, ipsoque imminente iam
incendio miram de Sodomis per eosdem Angelos liberationem Loth filii fratris eius, cuius uxor in via
retro respiciens atque in salem repente conversa 64 magno admonuit sacramento neminem in via
liberationis suae praeterita desiderare debere? Illa vero quae et quanta sunt, quae iam per Moysen
pro populo Dei de iugo servitutis eruendo in Aegypto mirabiliter gesta sunt, ubi magi Pharaonis, hoc
est regis Aegypti, qui populum illum dominatione deprimebat, ad hoc facere quaedam mira
permissi sunt, ut mirabilius vincerentur! Illi enim faciebant veneficiis et incantationibus magicis,
quibus sunt mali angeli, hoc est daemones, dediti; Moyses autem tanto potentius, quanto iustius,
nomine Dei, qui fecit caelum et terram, servientibus Angelis eos facile superavit 65. Denique in
tertia plaga deficientibus magis decem plagae per Moysen magna mysteriorum dispositione
completae sunt, quibus ad Dei populum dimittendum Pharaonis et Aegyptiorum dura corda
cesserunt. Moxque paenituit, et cum abscedentes Hebraeos consequi conarentur, illis diviso mari
per siccum transeuntibus unda hinc atque hinc in sese redeunte cooperti et oppressi sunt 66. Quid
de illis miraculis dicam, quae, cum in deserto idem populus ductaretur, stupenda divinitate
crebuerunt: aquas, quae bibi non poterant misso in eas, sicut Deus praeceperat, ligno amaritudine
caruisse sitientesque satiasse 67; manna esurientibus venisse de caelo et, cum esset colligentibus
constituta mensura, quidquid amplius quisque collegerat, exortis vermibus putruisse, ante diem
vero sabbati duplum collectum, quia sabbato colligere non licebat, nulla putredine violatum 68;
desiderantibus carne vesci, quae tanto populo nulla sufficere posse videbatur, volatilibus castra
completa et cupiditatis ardorem fastidio satietatis exstinctum 69; obvios hostes transitumque
prohibentes atque proeliantes orante Moyse manibusque eius in figuram crucis extentis nullo
Hebraeorum cadente prostratos 70; seditiosos in populo Dei ac sese ab ordinata divinitus societate
dividentes ad exemplum visibile invisibilis poenae vivos terra dehiscente submersos 71; virga
percussam petram tantae multitudini abundantia fluenta fudisse 72; serpentum morsus mortiferos,
poenam iustissimam peccatorum, in ligno exaltato atque prospecto aeneo serpente sanatos, ut et
populo subveniretur afflicto, et mors morte destructa velut crucifixae mortis similitudine
signaretur 73? Quem sane serpentem propter facti memoriam reservatum cum postea populus
errans tamquam idolum colere coepisset, Ezechias rex religiosa potestate Deo serviens cum magna
pietatis laude contrivit 74.

...quibus cedit theurgia et magia.
9. 1. Haec et alia multa huiuscemodi, quae omnia commemorare nimis longum est, fiebant ad
commendandum unius Dei veri cultum et multorum falsorumque prohibendum. Fiebant autem
simplici fide atque fiducia pietatis, non incantationibus et carminibus nefariae curiositatis arte
compositis, quam vel magian vel detestabiliore nomine goetian vel honorabiliore theurgian
vocant 75, qui quasi conantur ista discernere et illicitis artibus deditos alios damnabiles, quos et
maleficos vulgus appellat (hos enim ad goetian pertinere dicunt), alios autem laudabiles videri
volunt, quibus theurgian deputant; cum sint utrique ritibus fallacibus daemonum obstricti sub
nominibus angelorum.

Incerte loquitur Porphyrius de consecrationibus theurgicis.
9. 2. Nam et Porphyrius quamdam quasi purgationem animae per theurgian, cunctanter tamen et
pudibunda quodam modo disputatione promittit; reversionem vero ad Deum hanc artem praestare
cuiquam negat; ut videas eum inter vitium sacrilegae curiositatis et philosophiae professionem
sententiis alternantibus fluctuare. Nunc enim hanc artem tamquam fallacem et in ipsa actione
periculosam et legibus prohibitam cavendam monet; nunc autem velut eius laudatoribus cedens
utilem dicit esse mundandae parti animae, non quidem intellectuali, qua rerum intellegibilium
percipitur veritas, nullas habentium similitudines corporum; sed spiritali, qua corporalium rerum
capiuntur imagines 76. Hanc enim dicit per quasdam consecrationes theurgicas, quas teletas
vocant, idoneam fieri atque aptam susceptioni spirituum et Angelorum et ad videndos deos. Ex
quibus tamen theurgicis teletis fatetur intellectuali animae nihil purgationis accedere, quod eam
faciat idoneam ad videndum Deum suum et perspicienda ea, quae vere sunt. Ex quo intellegi
potest, qualium deorum vel qualem visionem fieri dicat theurgicis consecrationibus, in qua non ea
videntur, quae vere sunt. Denique animam rationalem sive, quod magis amat dicere,
intellectualem, in sua posse dicit evadere, etiamsi quod eius spiritale est nulla theurgica fuerit arte
purgatum; porro autem a theurgo spiritalem purgari hactenus, ut non ex hoc ad immortalitatem
aeternitatemque perveniat. Quamquam itaque discernat a daemonibus Angelos, aeria loca esse
daemonum, aetheria vel empyria disserens Angelorum, et admoneat utendum alicuius daemonis
amicitia, quo subvectante vel paululum a terra possit elevari quisque post mortem, aliam vero viam
esse perhibeat ad Angelorum superna consortia: cavendam tamen daemonum societatem expressa

149

