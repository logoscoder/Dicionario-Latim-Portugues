Scripturae sanctae loquantur, potest putare philosophos quidem Epicureos secundum carnem
vivere, quia summum bonum hominis in corporis voluptate posuerunt, et si qui alii sunt, qui quoquo
modo corporis bonum summum bonum esse hominis opinati sunt, et eorum omne vulgus, qui non
aliquo dogmate vel eo modo philosophantur, sed proclives ad libidinem nisi ex voluptatibus, quas
corporeis sensibus capiunt, gaudere nesciunt; Stoicos autem, qui summum bonum hominis in
animo ponunt, secundum spiritum vivere, quia et hominis animus quid est nisi spiritus? Sed sicut
loquitur Scriptura divina, secundum carnem vivere utrique monstrantur. Carnem quippe appellat
non solum corpus terreni atque mortalis animantis (veluti cum dicit: Non omnis caro eadem caro;
alia quidem hominis, alia autem caro pecoris, alia volucrum, alia piscium 2 ), sed et aliis multis
modis significatione huius nominis utitur, inter quos varios locutionis modos saepe etiam ipsum
hominem, id est naturam hominis, carnem nuncupat, modo locutionis a parte totum, quale est: Ex
operibus legis non iustificabitur omnis caro 3. Quid enim voluit intellegi nisi omnis homo? Quod
apertius paulo post ait: In lege nemo iustificatur 4, et ad Galatas: Scientes autem quia non
iustificatur homo ex operibus legis 5. Secundum hoc intellegitur: Et Verbum caro factum est 6, id est
homo; quod non recte accipientes quidam putaverunt Christo humanam animam defuisse. Sicut
enim a toto pars accipitur, ubi Mariae Magdalenae verba in Evangelio leguntur dicentis: Tulerunt
Dominum meum et nescio ubi posuerunt eum 7; cum de sola Christi carne loqueretur, quam
sepultam de monumento putabat ablatam: ita et a parte totum carne nominata intellegitur homo,
sicuti ea sunt quae supra commemoravimus.

Quae sint opera carnis Paulus edisserit.
2. 2. Cum igitur multis modis, quos perscrutari et colligere longum est, divina Scriptura nuncupet
carnem: quid sit secundum carnem vivere (quod profecto malum est, cum ipsa carnis natura non sit
malum) ut indagare possimus, inspiciamus diligenter illum locum epistulae Pauli apostoli quam
scripsit ad Galatas, ubi ait: Manifesta autem sunt opera carnis, quae sunt fornicationes,
immunditiae, luxuria, idolorum servitus, veneficia, inimicitiae, contentiones, aemulationes,
animositates, dissentiones, haereses, invidiae, ebrietates, comisationes et his similia; quae
praedico vobis, sicut praedixi, quoniam qui talia agunt regnum Dei non possidebunt 8. Iste totus
epistulae apostolicae locus, quantum ad rem praesentem satis esse videbitur, consideratus poterit
hanc dissolvere quaestionem, quid sit secundum carnem vivere. In operibus namque carnis, quae
manifesta esse dixit eaque commemorata damnavit, non illa tantum invenimus, quae ad
voluptatem pertinent carnis, sicuti sunt fornicationes, immunditiae, luxuria, ebrietates,
comisationes; verum etiam illa, quibus animi vitia demonstrantur a voluptate carnis aliena. Quis
enim servitutem, quae idolis exhibetur, veneficia, inimicitias, contentiones, aemulationes,
animositates, dissentiones, haereses, invidias, non potius intellegat animi vitia esse quam carnis?
Quando quidem fieri potest, ut propter idololatriam vel haeresis alicuius errorem a voluptatibus
corporis temperetur; et tamen etiam tunc homo, quamvis carnis libidines continere atque cohibere
videatur, secundum carnem vivere hac apostolica auctoritate convincitur, et in eo, quod abstinet a
voluptatibus carnis, damnabilia opera carnis agere demonstratur. Quis inimicitias non in animo
habeat? aut quis ita loquatur, ut inimico suo vel quem putat inimicum dicat: Malam carnem, ac non
potius: Malum animum habes adversus me? Postremo sicut carnalitates, ut ita dicam, si quis
audisset, non dubitaret carni tribuere, ita nemo dubitat animositates ad animum pertinere. Cur ergo
haec omnia et his similia doctor gentium in fide et veritate 9 opera carnis appellat, nisi quia eo
locutionis modo, quo totum significatur a parte, ipsum hominem vult nomine carnis intellegi?

Corpus potest immortalitate vestiri.
3. 1. Quod si quisquam dicit carnem causam esse in malis moribus quorumcumque vitiorum, eo
quod anima carne affecta sic vivit, profecto non universam hominis naturam diligenter advertit.
Nam corpus quidem corruptibile aggravat animam. Unde etiam idem Apostolus agens de hoc
corruptibili corpore, de quo paulo ante dixerat: Etsi exterior homo noster corrumpitur 10 : Scimus,
inquit, quia, si terrena nostra domus habitationis resolvatur, aedificationem habemus ex Deo,
domum non manu factam aeternam in caelis. Etenim in hoc ingemiscimus, habitaculum nostrum
quod de caelo est superindui cupientes; si tamen et induti, non nudi inveniamur. Etenim qui sumus
in hac habitatione, ingemiscimus gravati, in quo nolumus exspoliari, sed supervestiri, ut
absorbeatur mortale a vita 11. Et aggravamur ergo corruptibili corpore, et ipsius aggravationis
causam non naturam substantiamque corporis, sed eius corruptionem scientes nolumus corpore
spoliari, sed eius immortalitate vestiri. Et tunc enim erit, sed quia corruptibile non erit, non
gravabit. Aggravat ergo nunc animam corpus corruptibile, et deprimit terrena inhabitatio sensum
multa cogitantem 12. Verumtamen qui omnia mala animae ex corpore putant accidisse, in errore
sunt.

213

