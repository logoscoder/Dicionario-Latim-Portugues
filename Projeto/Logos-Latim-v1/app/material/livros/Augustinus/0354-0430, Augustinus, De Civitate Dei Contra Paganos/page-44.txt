Tullus in arma viros et iam desueta triumphis
Agmina 38.
Illo itaque vitio tantum scelus perpetratum est socialis belli atque cognati, quod vitium Sallustius
magnum transeunter attingit. Cum enim laudans breviter antiquiora commemorasset tempora,
quando vita hominum sine cupiditate agitabatur et sua cuique satis placebant: Postea vero, inquit,
Quam in Asia Cyrus, in Graecia Lacedaemonii et Athenienses coepere urbes atque nationes
subigere, libidinem dominandi causam belli habere, maximam gloriam in maximo imperio putare 39,
et cetera quae ipse instituerat dicere. Mihi huc usque satis sit eius verba posuisse. Libido ista
dominandi magnis malis agitat et conterit humanum genus. Hac libidine Roma tunc victa Albam se
vicisse triumphabat et sui sceleris laudem gloriam nominabat: Quoniam laudatur, inquit scriptura
nostra, peccator in desideriis animae suae et qui iniqua gerit benedicitur 40. Fallacia igitur tegmina
et deceptoriae dealbationes auferantur a rebus, ut sincero inspiciantur examine. Nemo mihi dicat:
magnus ille atque ille, quia cum illo et illo pugnavit et vicit. Pugnant etiam gladiatores, vincunt et
ipsi, habet praemia laudis et illa crudelitas; sed puto esse satius cuiuslibet inertiae poenas luere
quam illorum armorum quaerere gloriam. Et tamen si in harenam procederent pugnaturi inter se
gladiatores, quorum alter filius, alter esset pater, tale spectaculum quis ferret? Quis non auferret?
Quo modo ergo gloriosum alterius matris, alterius filiae civitatis inter se armorum potuit esse
certamen? An ideo diversum fuit, quod harena illa non fuit, et latiores campi non duorum
gladiatorum, sed in duobus populis multorum funeribus implebantur, nec amphitheatro cingebantur
illa certamina, sed universo orbi, et tunc vivis et posteris, quo usque ista fama porrigitur, impium
spectaculum praebebatur?

Bellum semper in fratres geritur.
14. 3. Vim tamen patiebantur studii sui dii illi praesides imperii Romani et talium certaminum
tamquam theatrici spectatores, donec Horatiorum soror propter Curiatios tres peremptos etiam
ipsa tertia ex altera parte fraterno ferro duobus fratribus adderetur, ne minus haberet mortium
etiam Roma quae vicerat. Deinde ad fructum victoriae Alba subversa est, ubi post Ilium, quod
Graeci everterunt, et post Lavinium, ubi Aeneas regnum peregrinum atque fugitivum constituerat,
tertio loco habitaverant numina illa Troiana. Sed more suo etiam inde iam fortasse migraverant,
ideo deleta est. Discesserant videlicet omnes adytis arisque relictis di, quibus imperium illud
steterat 41. Discesserant sane ecce iam tertio, ut eis quarta Roma providentissime crederetur.
Displicuerat enim et Alba, ubi Amulius expulso fratre, et Roma placuerat, ubi Romulus occiso fratre
regnaverat. Sed antequam Alba dirueretur, transfusus est, inquiunt 42, populus eius in Romam, ut
ex utraque una civitas fieret. Esto, ita factum sit; urbs tamen illa, Ascanii regnum et tertium
domicilium Troianorum deorum, ab urbe filia mater eversa est; ut autem belli reliquiae ex duobus
populis unum facerent, miserabile coagulum multus ante fusus utriusque sanguis fuit. Quid iam
singillatim dicam sub ceteris regibus totiens eadem bella renovata, quae victoriis finita videbantur,
et tantis stragibus iterum iterumque confecta, iterum iterumque post foedus et pacem inter soceros
et generos et eorum stirpem posterosque repetita? Non parvum indicium calamitatis huius fuit,
quod portas belli nullus clausit illorum. Nullus ergo illorum sub tot diis praesidibus in pace regnavit.

Indigne historia et fabula Romulum extollunt.
15. 1. Ipsorum autem regum qui exitus fuerunt? De Romulo viderit adulatio fabulosa, qua
perhibetur receptus in caelum; viderint quidam scriptores eorum, qui eum propter ferocitatem a
senatu discerptum esse dixerunt subornatumque nescio quem Iulium Proculum, qui eum sibi
apparuisse diceret eumque per se populo mandasse Romano, ut inter numina coleretur 43, eoque
modo populum, qui contra senatum intumescere coeperat, repressum atque sedatum. Acciderat
enim et solis defectio, quam certa ratione sui cursus effectam imperita nesciens multitudo meritis
Romuli tribuebat. Quasi vero si luctus ille solis fuisset, non magis ideo credi deberet occisus
ipsumque scelus aversione etiam diurni luminis indicatum; sicut re vera factum est, cum Dominus
crucifixus est crudelitate atque impietate Iudaeorum 44. Quam solis obscurationem non ex canonico
siderum cursu accidisse satis ostendit, quod tunc erat pascha Iudaeorum; nam plena luna
sollemniter agitur, regularis autem solis defectio non nisi lunae fine contingit. Satis et Cicero illam
inter deos Romuli receptionem putatam magis significat esse quam factam, quando et laudans eum
in libris De re publica Scipionisque sermone: Tantum est, inquit, consecutus, ut, cum subito sole
obscurato non comparuisset, deorum in numero collocatus putaretur, quam opinionem nemo
umquam mortalis assequi potuit sine eximia virtutis gloria 45. (Quod autem dicit eum subito non
comparuisse, profecto ibi intellegitur aut violentia tempestatis aut caedis facinorisque secretum;
nam et alii scriptores eorum defectioni solis addunt etiam subitam tempestatem, quae profecto aut
occasionem sceleri praebuit aut Romulum ipsa consumpsit 46). De Tullo quippe etiam Hostilio, qui
tertius a Romulo rex fuit, qui et ipse fulmine absumptus est, dicit in eisdem libris idem Cicero 47,
propterea et istum non creditum in deos receptum tali morte, quia fortasse quod erat in Romulo

44

