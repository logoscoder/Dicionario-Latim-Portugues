Deus homines, ut etiam si peccassent mori omnino non possent 1; sed ita ut perfunctos
oboedientiae munere sine interventu mortis angelica immortalitas et beata aeternitas sequeretur;
inoboedientes autem mors plecteret damnatione iustissima; quod etiam in libro superiore iam
diximus 2.

Mors corporis et animae est.
2. Sed de ipso genere mortis video mihi paulo diligentius disserendum. Quamvis enim anima
humana veraciter immortalis perhibeatur, habet tamen quamdam etiam ipsa mortem suam. Nam
ideo dicitur immortalis, quia modo quodam quantulocumque non desinit vivere atque sentire;
corpus autem ideo mortale, quoniam deseri omni vita potest nec per se ipsum aliquatenus vivit.
Mors igitur animae fit, cum eam deserit Deus, sicut corporis, cum id deserit anima. Ergo utriusque
rei, id est totius hominis, mors est, cum anima Deo deserta deserit corpus. Ita enim nec ex Deo vivit
ipsa nec corpus ex ipsa. Huiusmodi autem totius hominis mortem illa sequitur, quam secundam
mortem divinorum eloquiorum appellat auctoritas 3. Hanc Salvator significavit, ubi ait: Eum timete,
qui habet potestatem et corpus et animam perdere in gehennam 4. Quod cum ante non fiat, quam
cum anima corpori sic fuerit copulata, ut nulla diremptione separentur: mirum videri potest quo
modo corpus ea morte dicatur occidi, qua non anima deseritur, sed animatum sentiensque
cruciatur. Nam in illa ultima poena ac sempiterna, de qua suo loco diligentius disserendum est 5,
recte mors animae dicitur, quia non vivit ex Deo; mors autem corporis quonam modo, cum vivat ex
anima? Non enim aliter potest ipsa corporalia, quae post resurrectionem futura sunt, sentire
tormenta. An quia vita qualiscumque aliquod bonum est, dolor autem malum, ideo nec vivere
corpus dicendum est, in quo anima non vivendi causa est, sed dolendi? Vivit itaque anima ex Deo,
cum vivit bene; non enim potest bene vivere nisi Deo in se operante quod bonum est; vivit autem
corpus ex anima, cum anima vivit in corpore, seu vivat ipsa seu non vivat ex Deo. Impiorum
namque in corporibus vita non animarum, sed corporum vita est; quam possunt eis animae etiam
mortuae, hoc est Deo desertae, quantulacumque propria vita, ex qua et immortales sunt, non
desistente, conferre. Verum in damnatione novissima quamvis homo sentire non desinat, tamen,
quia sensus ipse nec voluptate suavis nec quiete salubris, sed dolore poenalis est, non immerito
mors est potius appellata quam vita. Ideo autem secunda, quia post illam primam est, qua fit
cohaerentium diremptio naturarum, sive Dei et animae sive animae et corporis. De prima igitur
corporis morte dici potest, quod bonis bona sit, malis mala; secunda vero sine dubio sicut nullorum
bonorum est, ita nulli bona 6.

Ex peccato etiam progenies experitur mortem.
3. Non autem dissimulanda nascitur quaestio, utrum re vera mors, qua separantur anima et corpus,
bonis sit bona; quia si ita est, quomodo poterit obtineri, quod etiam ipsa sit poena peccati? Hanc
enim primi hominis, nisi peccavissent, perpessi utique non fuissent. Quo pacto igitur bona esse
possit bonis, quae accidere non posset nisi malis 7 ? Sed rursus si non nisi malis posset accidere,
non deberet bonis bona esse, sed nulla. Cur enim esset ulla poena in quibus non essent ulla
punienda? Quapropter fatendum est primos quidem homines ita fuisse institutos, ut, si non
peccassent, nullum mortis experirentur genus; sed eosdem primos peccatores ita fuisse morte
multatos, ut etiam quidquid de eorum stirpe esset exortum eadem poena teneretur obnoxium. Non
enim aliud ex eis, quam quod ipsi fuerant, nasceretur. Pro magnitudine quippe culpae illius naturam
damnatio mutavit in peius, ut, quod poenaliter praecessit in peccantibus hominibus primis, etiam
naturaliter sequeretur in nascentibus ceteris. Neque enim ita homo ex homine, sicut homo ex
pulvere. Pulvis namque homini faciendo materies fuit; homo autem homini gignendo parens.
Proinde quod est terra, non hoc est caro, quamvis ex terra facta sit caro; quod est autem parens
homo, hoc est et proles homo. In primo igitur homine per feminam in progeniem transiturum
universum genus humanum fuit, quando illa coniugum copula divinam sententiam suae
damnationis excepit; et quod homo factus est, non cum crearetur, sed cum peccaret et puniretur,
hoc genuit, quantum quidem attinet ad peccati et mortis originem. Non enim ad infantilem
hebetudinem et infirmitatem animi et corporis, quam videmus in parvulis, peccato vel poena ille
redactus est (quae Deus voluit esse tamquam primordia catulorum, quorum parentes in bestialem
vitam mortemque deiecerat; sicut enim scriptum est: Homo in honore cum esset, non intellexit;
comparatus est pecoribus non intellegentibus et similis factus est eis 8; nisi quod infantes
infirmiores etiam cernimus in usu motuque membrorum et sensu appetendi atque vitandi, quam
sunt aliorum tenerrimi fetus animalium; tamquam se tanto attollat excellentius supra cetera
animantia vis humana, quanto magis impetum suum, velut sagitta cum arcus extenditur, retrorsum
reducta distulerit); non ergo ad ista infantilia rudimenta praesumptione illicita et damnatione iusta
prolapsus vel impulsus est primus homo 9; sed hactenus in eo natura humana vitiata atque mutata
est, ut repugnantem pateretur in membris inoboedientiam concupiscendi et obstringeretur
necessitate moriendi, atque ita id, quod vitio poenaque factus est, id est obnoxios peccato mortique

198

