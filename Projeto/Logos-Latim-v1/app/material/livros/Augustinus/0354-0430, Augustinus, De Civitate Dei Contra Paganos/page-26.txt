his hanc quoque sanciendam putaverunt, si quis occentavisset sive carnem condidisset, quod
infamiam faceret flagitiumve alteri. Praeclare. Iudiciis enim magistratuum, disceptationibus
legitimis propositam vitam, non poetarum ingeniis habere debemus, nec probrum audire nisi ea
lege, ut respondere liceat et iudicio defendere 16. Haec ex Ciceronis quarto De re publica libro ad
verbum excerpenda arbitratus sum, nonnullis propter faciliorem intellectum vel praetermissis vel
paululum commutatis. Multum enim ad rem pertinet, quam molior explicare, si potero. Dicit deinde
alia et sic concludit hunc locum, ut ostendat veteribus displicuisse Romanis vel laudari quemquam
in scaena vivum hominem vel vituperari. Sed, ut dixi, hoc Graeci quamquam inverecundius, tamen
convenientius licere voluerunt, cum viderent diis suis accepta et grata esse opprobria non tantum
hominum, verum et ipsorum deorum in scaenicis fabulis, sive a poetis essent illa conficta, sive
flagitia eorum vera commemorarentur et agerentur in theatris atque ab eorum cultoribus utinam
solo risu, ac non etiam imitatione digna viderentur. Nimis enim superbum fuit famae parcere
principum civitatis et civium, ubi suae famae parci numina noluerunt.

Flagitia de se dici dii voluerunt.
10. Nam quod affertur pro defensione, non illa vera in deos dici, sed falsa atque conficta, id ipsum
est scelestius, si pietatem consulas religionis; si autem malitiam daemonum cogites, quid astutius
ad decipiendum atque callidius? Cum enim probrum iacitur in principem patriae bonum atque
utilem, nonne tanto est indignius, quanto a veritate remotius et a vita illius alienius? Quae igitur
supplicia sufficiunt, cum Deo fit ista tam nefaria, tam insignis iniuria? Sed maligni spiritus, quos isti
deos putant, etiam flagitia, quae non admiserunt, de se dici volunt, dum tamen humanas mentes
his opinionibus velut retibus induant et ad praedestinatum supplicium secum trahant, sive homines
ista commiserint, quos deos haberi gaudent, qui humanis erroribus gaudent, pro quibus se etiam
colendos mille nocendi fallendique artibus interponunt 17; sive etiam non ullorum hominum illa
crimina vera sint, quae tamen de numinibus fingi libenter accipiunt fallacissimi spiritus, ut ad
scelesta ac turpia perpetranda velut ab ipso caelo traduci in terras satis idonea videatur auctoritas.
Cum igitur Graeci talium numinum servos se esse sentirent, inter tot et tanta eorum theatrica
opprobria parcendum sibi a poetis nullo modo putaverunt, vel diis suis etiam sic consimilari
appetentes, vel metuentes, ne honestiorem famam ipsi requirendo et eis se hoc modo praeferendo
illos ad iracundiam provocarent.

Indigne Romani theatricam infamiam proscripserunt...
11. Ad hanc convenientiam pertinet, quod etiam scaenicos actores earundem fabularum non parvo
civitatis honore dignos existimarunt, si quidem, quod in eo quoque De re publica libro
commemoratur, et Aeschines Atheniensis, vir eloquentissimus, cum adulescens tragoedias
actitavisset, rem publicam capessivit et Aristodemum, tragicum item actorem, maximus de rebus
pacis ac belli legatum ad Philippum Athenienses saepe miserunt 18. Non enim consentaneum
putabatur, cum easdem artes eosdemque scaenicos ludos etiam diis suis acceptos viderent, illos,
per quos agerentur, infamium loco ac numero deputare. Haec Graeci turpiter quidem, sed sane diis
suis omnino congruenter, qui nec vitam civium lacerandam linguis poetarum et histrionum
subtrahere ausi sunt, a quibus cernebant deorum vitam eisdem ipsis diis volentibus et libentibus
carpi, et ipsos homines, per quos ista in theatris agebantur, quae numinibus quibus subditi erant
grata esse cognoverant, non solum minime spernendos in civitate, verum etiam maxime
honorandos putarunt. Quid enim causae reperire possent, cur sacerdotes honorarent, quia per eos
victimas diis acceptabiles offerebant, et scaenicos probrosos haberent, per quos illam voluptatem
sive honorem diis exhiberi petentibus et, nisi fieret, irascentibus eorum admonitione didicerant?
Cum praesertim Labeo, quem huiuscemodi rerum peritissimum praedicant 19, numina bona a
numinibus malis ista etiam cultus diversitate distinguat, ut malos deos propitiari caedibus et
tristibus supplicationibus asserat, bonos autem obsequiis laetis atque iucundis, qualia sunt, ut ipse
ait, ludi convivia lectisternia. Quod totum quale sit, postea, si Deus iuverit, diligentius
disseremus 20. Nunc ad rem praesentem quod attinet, sive omnibus omnia tamquam bonis
permixte tribuantur (neque enim esse decet deos malos, cum potius isti, quia immundi sunt
spiritus, omnes sint mali), sive certa discretione, sicut Labeoni visum est, illis illa, istis ista
distribuantur obsequia, competentissime Graeci utrosque honori ducunt, et sacerdotes, per quos
victimae ministrantur, et scaenicos, per quos ludi exhibentur, ne vel omnibus diis suis, si et ludi
omnibus grati sunt, vel, quod est indignius, his, quos bonos putant, si ludi ab eis solis amantur,
facere convincantur iniuriam.

...quia lex iusta fuit sed impia...

26

