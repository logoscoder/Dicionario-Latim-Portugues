sacerdotium regnumque mutatum est per sacerdotem eumdemque regem novum ac sempiternum,
qui est Christus Iesus. Nam et Heli sacerdote reprobato substitutus in Dei servitium Samuel simul
officium functus sacerdotis et iudicis 17, et Saule abiecto rex David fundatus in regno 18 hoc quod
dico figuraverunt. Mater quoque ipsa Samuelis Anna, quae prius fuit sterilis et posteriore
fecunditate laetata est, prophetare aliud non videtur, cum gratulationem suam Domino fundit
exsultans, quando eumdem puerum natum et ablactatum Deo reddit eadem pietate, qua voverat.
Dicit enim: Confirmatum est cor meum in Domino, exaltatum est cornum meum in Deo meo.
Dilatatum est super inimicos meos os meum, laetata sum in salutari tuo; quoniam non est sanctus
sicut Dominus, et non est iustus sicut Deus noster; non est sanctus praeter te. Nolite gloriari et
nolite loqui excelsa, neque procedat magniloquium de ore vestro. Quoniam Deus scientiarum
Dominus, et Deus praeparans adinventiones suas. Arcum potentium fecit infirmum, et infirmes
praecincti sunt virtutem; pleni panibus minorati sunt, et esurientes transierunt terram; quia sterilis
peperit septem, et multa in filiis infirmata est. Dominus mortificat et vivificat, deducit ad inferos et
reducit. Dominus pauperes facit et ditat, humiliat et exaltat. Suscitat a terra pauperem et de
stercore erigit inopem, ut collocet eum cum potentibus populi, et sedem gloriae hereditatem dans
eis; dans votum voventi, et benedixit annos iusti, quoniam non in virtute potens est vir. Dominus
infirmum faciet adversarium suum, Dominus sanctus. Non glorietur prudens in prudentia sua, et
non glorietur potens in potentia sua, et non glorietur dives in divitiis suis; sed in hoc glorietur, qui
gloriatur, intellegere et scire Dominum et facere iudicium et iustitiam in medio terrae. Dominus
ascendit in caelos et tonuit; ipse iudicabit extrema terrae, quia iustus est; et dat virtutem regibus
nostris, et exaltabit cornum christi sui 19.

Annae eloquium prophetice dictum fuit.
4. 2. Itane vero verba haec unius putabuntur esse mulierculae, de nato sibi filio gratulantis?
Tantumne mens hominum a luce veritatis aversa est, ut non sentiat supergredi modum feminae
huius dicta quae fudit? Porro qui rebus ipsis, quae iam coeperunt etiam in hac terrena
peregrinatione compleri, convenienter movetur, nonne intendit et aspicit et agnoscit per hanc
mulierem, cuius etiam nomen, id est Anna, Gratia eius interpretatur 20, ipsam religionem
christianam, ipsam civitatem Dei, cuius rex est et conditor Christus, ipsam postremo Dei gratiam
prophetico spiritu sic locutam, a qua superbi alienantur, ut cadant, qua humiles implentur, ut
surgant, quod maxime hymnus iste personuit? Nisi quisquam forte dicturus est nihil istam
prophetasse mulierem, sed Deum tantummodo propter filium, quem precata impetravit, exsultanti
praedicatione laudasse. Quid ergo sibi vult quod ait: Arcum potentium fecit infirmum, et infirmi
praecincti sunt virtute; pleni panibus minorati sunt, et esurientes transierunt terram; quia sterilis
peperit septem, et multa in filiis infirmata est 21 ? Numquid septem ipsa pepererat, quamvis sterilis
fuerit? Unicum habebat, quando ista dicebat; sed nec postea septem peperit, sive sex, quibus
septimus esset ipse Samuel, sed tres mares et duas feminas 22. Deinde in illo populo cum adhuc
nemo regnaret, quod in extremo posuit: Dat virtutem regibus nostris, et exaltabit cornum christi
sui 23, unde dicebat, si non prophetabat?

Opus Dei laudatur.
4. 3. Dicat ergo Ecclesia Christi, civitas regis magni 24, gratia plena, prole fecunda, dicat quod tanto
ante de se prophetatum per os huius piae matris agnoscit: Confirmatum est cor meum in Domino,
exaltatum est cornum meum in Deo meo. Vere confirmatum cor et cornu vere exaltatum, quia non
in se, sed in Domino Deo suo. Dilatatum est super inimicos meos os meum 25; quia et in angustiis
pressurarum sermo Dei non est alligatus 26 nec in praeconibus alligatis. Laetata sum, inquit, in
salutari tuo. Christus est iste Iesus, quem Simeon, sicut in Evangelio legitur, senex amplectens
parvum, agnoscens magnum: Nunc, inquit, dimittis, Domine, servum tuum in pace, quoniam
viderunt oculi mei salutare tuum 27. Dicat itaque Ecclesia: Laetata sum in salutari tuo, quoniam non
est sanctus, sicut Dominus, et non est iustus, sicut Deus noster; tamquam sanctus et sanctificans,
iustus et iustificans. Non est sanctus praeter te, quia nemo fit nisi abs te. Denique sequitur: Nolite
gloriari et nolite loqui excelsa, neque exeat magniloquium de ore vestro; quoniam Deus
scientiarum Dominus 28. Ipse vos scit, et ubi nemo scit; quoniam qui putat se aliquid esse, cum nihil
sit, se ipsum seducit 29. Haec dicuntur adversariis civitatis Dei ad Babyloniam pertinentibus, de sua
virtute praesumentibus, in se, non in Domino gloriantibus; ex quibus sunt etiam carnales Israelitae,
terrenae Ierusalem cives terrigenae, qui, ut dicit Apostolus, ignorantes Dei iustitiam, id est quam
dat homini Deus, qui solus est iustus atque iustificans, et suam volentes contituere, id est velut a se
sibi partam, non ab illo impertitam, iustitiae Dei non sunt subiecti 30, utique quia superbi, de suo
putantes, non de Dei, posse placere se Deo, qui est Deus scientiarum atque ideo et arbiter
conscientiarum, ibi videns cogitationes hominum, quoniam vanae sunt 31, si hominum sunt et ab illo
non sunt. Et praeparans, inquit, adinventiones suas. Quas adinventiones putamus, nisi ut superbi

279

