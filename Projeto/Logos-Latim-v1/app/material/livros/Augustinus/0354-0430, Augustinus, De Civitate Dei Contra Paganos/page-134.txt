leges quodam modo, quibus ad necessarium redigantur modum, dominatio mentis imponat. Hoc
qui sentiunt, Platonici sunt sive Aristotelici, cum Aristoteles discipulus Platonis fuerit, qui sectam
Peripateticam condidit. Aliis autem, sicut Stoicis, cadere ullas omnino huiusce modi passiones in
sapientem non placet. Hos autem, id est Stoicos, Cicero in libris De finibus bonorum et malorum
verbis magis quam rebus adversus Platonicos seu Peripateticos certare convincit 7; quando quidem
Stoici nolunt bona appellare, sed commoda corporis et extrema, eo quod nullum bonum volunt esse
hominis praeter virtutem, tamquam artem bene vivendi, quae non nisi in animo est. Haec autem
isti simpliciter et ex communi loquendi consuetudine appellant bona; sed in comparatione virtutis,
qua recte vivitur, parva et exigua. Ex quo fit, ut ab utrisque quodlibet vocentur, seu bona seu
commoda, pari tamen aestimatione pensentur, nec in hac quaestione Stoici delectentur nisi
novitate verborum. Videtur ergo mihi etiam in hoc, ubi quaeritur utrum accidant sapienti passiones
animi, an ab eis sit prorsus alienus, de verbis eos potius quam de rebus facere controversiam. Nam
et ipsos nihil hinc aliud quam Platonicos et Peripateticos sentire existimo, quantum ad vim rerum
attinet, non ad vocabulorum sonum.

Gellio auctore stoicus quidam periclitans agitatus est.
4. 2. Ut enim alia omittam, quibus id ostendam, ne longum faciam, aliquid unum quod sit
evidentissimum dicam. In libris, quibus titulus est Noctium atticarum, scribit A. Gellius, vir
elegantissimi eloquii et multae undecumque scientiae, se navigasse aliquando cum quodam
philosopho nobili Stoico. Is philosophus, sicut latius et uberius, quod ego breviter attingam, narrat
A. Gellius 8, cum illud navigium horribili caelo et mari periculosissime iactaretur, vi timoris expalluit.
Id animadversum est ab eis, qui aderant, quamvis in mortis vicinia curiosissime attentis, utrum
necne philosophus animo turbaretur. Deinde tempestate transacta mox ut securitas praebuit
colloquendi vel etiam garriendi locum, quidam ex his, quos navis illa portabat, dives luxuriosus
asiaticus philosophum compellat illudens, quod extimuisset atque palluisset, cum ipse mansisset
intrepidus in eo quod impendebat exitio. At ille Aristippi Socratici responsum rettulit, qui cum in re
simili eadem verba ab homine simili audisset, respondit illum pro anima nequissimi nebulonis
merito non fuisse sollicitum, se autem pro Aristippi anima timere debuisse. Hac illo divite
responsione depulso postea quaesivit A. Gellius a philosopho non exagitandi animo, sed discendi,
quaenam illa ratio esset pavoris sui. Qui ut doceret hominem sciendi studio naviter accensum,
protulit statim de sarcinula sua Stoici Epicteti librum, in quo ea scripta essent, quae congruerent
decretis Zenonis et Chrysippi, quos fuisse Stoicorum principes novimus. In eo libro se legisse dicit
A. Gellius hoc Stoicis placuisse, quod animi visa, quas appellant phantasias nec in potestate est
utrum et quando incidant animo, cum veniunt ex terribilibus et formidabilibus rebus, necesse est
etiam sapientis animum moveant, ita ut paulisper vel pavescat metu, vel tristitia contrahatur,
tamquam his passionibus praevenientibus mentis et rationis officium; nec ideo tamen in mente fieri
opinionem mali, nec approbari ista eisque consentiri. Hoc enim esse volunt in potestate idque
interesse censent inter animum sapientis et stulti, quod stulti animus eisdem passionibus cedit
atque accommodat mentis assensum; sapientis autem, quamvis eas necessitate patiatur, retinet
tamen de his, quae appetere vel fugere rationabiliter debet, veram et stabilem inconcussa mente
sententiam. Haec ut potui non quidem commodius A. Gellio, sed certe brevius et, ut puto, planius
exposui, quae ille se in Epicteti libro legisse commemorat eum ex decretis Stoicorum dixisse atque
sensisse.

Consonant philosophi de serenitate sapientiae.
4. 3. Quae si ita sunt, aut nihil aut paene nihil distat inter Stoicorum aliorumque philosophorum
opinionem de passionibus et perturbationibus animorum; utrique enim mentem rationemque
sapientis ab earum dominatione defendunt. Et ideo fortasse dicunt eas in sapientem non cadere
Stoici, quia nequaquam eius sapientiam, qua utique sapiens est, ullo errore obnubilant aut labe
subvertunt. Accidunt autem animo sapientis salva serenitate sapientiae propter illa, quae commoda
vel incommoda appellant, quamvis ea nolint dicere bona vel mala 9. Nam profecto si nihili penderet
eas res ille philosophus, quas amissurum se naufragio sentiebat, sicuti est vita ista salusque
corporis: non ita illud periculum perhorresceret, ut palloris etiam testimonio proderetur. Verum
tamen et illam poterat permotionem pati, et fixam tenere mente sententiam, vitam illam
salutemque corporis, quorum amissionem minabatur tempestatis immanitas, non esse bona, quae
illos quibus inessent facerent bonos, sicut facit iustitia. Quod autem aiunt ea nec bona appellanda
esse, sed commoda: verborum certamini, non rerum examini deputandum est. Quid enim interest,
utrum aptius bona vocentur an commoda, dum tamen ne his privetur non minus Stoicus quam
Peripateticus pavescat et palleat, ea non aequaliter appellando, sed aequaliter aestimando? Ambo
sane, si bonorum istorum seu commodorum periculis ad flagitium vel facinus urgeantur, ut aliter ea
retinere non possint, malle se dicunt haec amittere, quibus natura corporis salva et incolumis
habetur, quam illa committere, quibus iustitia violatur. Ita mens, ubi fixa est ista sententia, nullas

134

