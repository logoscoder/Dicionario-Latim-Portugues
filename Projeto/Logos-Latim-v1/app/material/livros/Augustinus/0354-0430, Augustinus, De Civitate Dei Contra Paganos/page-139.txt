beatitudinem consulunt, ut etiam immortales valeant esse post mortem et Angelis immortalibus
beatisque coniungi.

Christus mediator quia homo et Deus...
15. 1. Si autem, quod multo credibilius et probabilius disputatur, omnes homines, quamdiu
mortales sunt, etiam miseri sint necesse est, quaerendus est medius, qui non solum homo, verum
etiam deus sit, ut homines ex mortali miseria ad beatam immortalitatem huius medii beata
mortalitas interveniendo perducat; quem neque non fieri mortalem oportebat, neque permanere
mortalem. Mortalis quippe factus est non infirmata Verbi divinitate, sed carnis infirmitate suscepta;
non autem permansit in ipsa carne mortalis, quam resuscitavit a mortuis; quoniam ipse est fructus
mediationis eius, ut nec ipsi, propter quos liberandos mediator effectus est, in perpetua vel carnis
morte remanerent. Proinde mediatorem inter nos et Deum et mortalitatem habere oportuit
transeuntem et beatitudinem permanentem, ut per id, quod transit, congrueret morituris, et ad id,
quod permanet, transferret ex mortuis. Boni igitur Angeli inter miseros mortales et beatos
immortales medii esse non possunt, quia ipsi quoque et beati et immortales sunt; possunt autem
medii esse angeli mali, quia immortales sunt cum illis, miseri cum istis. His contrarius est mediator
bonus, qui adversus eorum immortalitatem et miseriam et mortalis esse ad tempus voluit, et
beatus in aeternitate persistere potuit; ac sic eos et immortales superbos et miseros noxios, ne
immortalitatis iactantia seducerent ad miseriam, et suae mortis humilitate et suae beatitudinis
benignitate destruxit in eis, quorum corda per suam fidem mundans ab illorum immundissima
dominatione liberavit.

...ad beatam immortalitatem hominem inducit.
15. 2. Homo itaque mortalis et miser longe seiunctus ab immortalibus et beatis quid eligat medium,
per quod immortalitati et beatitudini copuletur? Quod possit delectare in daemonum immortalitate,
miserum est; quod posset offendere in Christi mortalitate, iam non est. Ibi ergo cavenda est miseria
sempiterna; hic mors timenda non est, quae non esse potuit sempiterna, et beatitudo amanda est
sempiterna. Ad hoc se quippe interponit medius immortalis et miser, ut ad immortalitatem beatam
transire non sinat, quoniam persistit quod impedit, id est ipsa miseria; ad hoc se autem interposuit
mortalis et beatus, ut mortalitate transacta et ex mortuis faceret immortales, quod in se
resurgendo monstravit, et ex miseris beatos, unde numquam ipse discessit. Alius est ergo medius
malus, qui separat amicos; alius bonus, qui reconciliat inimicos. Et ideo multi sunt medii
separatores, quia multitudo, quae beata est, unius Dei participatione fit beata; cuius participationis
privatione misera multitudo malorum angelorum, quae se opponit potius ad impedimentum, quam
interponit ad beatitudinis adiutorium, etiam ipsa multitudine obstrepit quodam modo, ne possit ad
illud unum beatificum <bonum> perveniri, ad quod ut perduceremur, non multis sed uno mediatore
opus erat, et hoc eo ipso, cuius participatione simus beati, hoc est Verbo Dei non facto, per quod
facta sunt omnia 31. Nec tamen ob hoc mediator est, quia Verbum; maxime quippe immortale et
maxime beatum Verbum longe est a mortalibus miseris; sed mediator, per quod homo 32, eo ipso
utique ostendens ad illud non solum beatum, verum etiam beatificum bonum non oportere quaeri
alios mediatores, per quos arbitremur nobis perventionis gradus esse moliendos, quia beatus et
beatificus Deus factus particeps humanitatis nostrae compendium praebuit participandae divinitatis
suae. Neque enim nos a mortalitate et miseria liberans ad Angelos immortales beatosque ita
perducit, ut eorum participatione etiam nos immortales et beati simus; sed ad illam Trinitatem,
cuius et Angeli participatione beati sunt. Ideo quando in forma servi 33, ut mediator esset, infra
Angelos esse voluit, in forma Dei supra Angelos mansit; idem in inferioribus via vitae, qui in
superioribus vita 34.

Absurde quis docet contaminari deos...
16. 1. Non enim verum est, quod idem Platonicus ait Platonem dixisse: Nullus Deus miscetur
homini; et hoc praecipuum eorum sublimitatis ait esse specimen, quod nulla attrectatione hominum
contaminantur. Ergo daemones contaminari fatetur, et ideo eos, a quibus contaminantur 35,
mundare non possunt omnesque immundi pariter fiunt, et daemones contrectatione hominum et
homines cultu daemonum. Aut si et contrectari miscerique hominibus, nec tamen contaminari
daemones possunt, diis profecto meliores sunt, quia illi, si miscerentur, contaminarentur. Nam hoc
deorum dicitur esse praecipuum, ut eos sublimiter separatos humana contrectatio contaminare non
possit 36. Deum quidem summum omnium creatorem, quem nos verum Deum dicimus, sic a Platone
praedicari asseverat, quod ipse sit solus qui non possit penuria sermonis humani quavis oratione
vel modice comprehendi; vix autem sapientibus viris, cum se vigore animi quantum licuit a corpore
removerunt, intellectum huius Dei, id quoque interdum velut in altissimis tenebris rapidissimo

139

