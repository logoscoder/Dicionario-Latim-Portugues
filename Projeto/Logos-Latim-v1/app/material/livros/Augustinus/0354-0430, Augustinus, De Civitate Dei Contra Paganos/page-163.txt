ingrediemur in ea. Ex Sion enim prodiet lex et verbum Domini ad Hierusalem 205. Via ergo ista non
est unius gentis, sed universarum gentium; et lex verbumque Domini non in Sion et Hierusalem
remansit, sed inde processit, ut se per universa diffunderet. Unde ipse Mediator post
resurrectionem suam discipulis trepidantibus ait: Oportebat impleri quae scripta sunt in lege et
Prophetis et psalmis de me. Tunc aperuit illis sensum, ut intellegerent Scripturas, et dixit eis, quia
oportebat Christum pati et resurgere a mortuis tertio die et praedicari in nomine eius paenitentiam
et remissionem peccatorum per omnes gentes incipientibus ab Hierusalem 206. Haec est igitur
universalis animae liberandae via, quam sancti Angeli sanctique Prophetae prius in paucis
hominibus ubi potuerunt Dei gratiam reperientibus et maxime in Hebraea gente, cuius erat ipsa
quodam modo sacrata res publica in prophetationem et praenuntiationem civitatis Dei ex omnibus
gentibus congregandae, et tabernaculo et templo et sacerdotio et sacrificiis significaverunt et
eloquiis quibusdam manifestis, plerisque mysticis praedixerunt; praesens autem in carne ipse
Mediator et beati eius Apostoli iam Testamenti novi gratiam revelantes apertius indicarunt, quae
aliquanto occultius superioribus sunt significata temporibus, pro aetatum generis humani
distributione, sicut eam Deo sapienti placuit ordinare, mirabilium operum divinorum, quorum
superius pauca iam posui, contestantibus signis. Non enim apparuerunt tantummodo visiones
angelicae et caelestium ministrorum sola verba sonuerunt, verum etiam hominibus Dei Verbo
simplicis pietatis agentibus spiritus immundi de hominum corporibus ac sensibus pulsi sunt, vitia
corporis languoresque sanati, fera animalia terrarum et aquarum volatilia caeli, ligna, elementa,
sidera divina iussa fecerunt, inferna cesserunt, mortui revixerunt 207; exceptis ipsius Salvatoris
propriis singularibusque miraculis, maxime nativitatis et resurrectionis, quorum in uno maternae
virginitatis tantummodo sacramentum, in altero autem etiam eorum, qui in fine resurrecturi sunt
demonstravit exemplum. Haec via totum hominem mundat et immortalitati mortalem ex omnibus
quibus constat partibus praeparat. Ut enim non alia purgatio ei parti quaereretur, quam vocat
intellectualem Porphyrius, alia ei, quam vocat spiritalem, aliaque ipsi corpori: propterea totum
suscepit veracissimus potentissimusque Mundator atque Salvator. Praeter hanc viam, quae, partim
cum haec futura praenuntiantur, partim cum facta nuntiantur, numquam generi humano defuit,
nemo liberatus est, nemo liberatur, nemo liberabitur.

Alias se habent prophetiae et theurgicae coniectationes.
32. 3. Quod autem Porphyrius universalem viam animae liberandae nondum in suam notitiam
historiali cognitione dicit esse perlatam: quid hac historia vel illustrius inveniri potest, quae
universum orbem tanto apice auctoritatis obtinuit, vel fidelius, in qua ita narrantur praeterita, ut
futura etiam praedicantur, quorum multa videmus impleta, ex quibus ea quae restant sine dubio
speremus implenda? Non enim potest Porphyrius vel quicumque Platonici etiam in hac via quasi
terrenarum rerum et ad vitam istam mortalem pertinentium divinationem praedictionemque
contemnere, quod merito in aliis vaticinantibus et quorumlibet modorum vel artium divinationibus
faciunt. Negant enim haec vel magnorum hominum vel magni esse pendenda, et recte. Nam vel
inferiorum fiunt praesensione causarum, sicut arte medicinae quibusdam antecedentibus signis
plurima eventura valetudini praevidentur; vel immundi daemones sua disposita facta praenuntiant,
quorum ius et in mentibus atque cupiditatibus iniquorum ad quaeque congruentia facta ducendis
quodam modo sibi vindicant, et in materia infima fragilitatis humanae. Non talia sancti homines in
ista universali animarum liberandarum via gradientes tamquam magna prophetare curarunt,
quamvis et ista eos non fugerint et ab eis saepe praedicta sint ad eorum fidem faciendam quae
mortalium sensibus non poterant intimari nec ad experimentum celeri facilitate perduci. Sed alia
erant vere magna atque divina, quae quantum dabatur cognita Dei voluntate futura nuntiabant.
Christus quippe in carne venturus et quae in illo tam clara perfecta sunt atque in eius nomine
impleta, paenitentia hominum et ad Deum conversio voluntatum, remissio peccatorum, gratia
iustitiae, fides piorum et per universum orbem in veram divinitatem multitudo credentium, culturae
simulacrorum daemonumque subversio et a temptationibus exercitatio, proficientium purgatio et
liberatio ab omni malo, iudicii dies, resurrectio mortuorum, societatis impiorum aeterna damnatio
regnumque aeternum gloriosissimae civitatis Dei conspectu eius immortaliter perfruentis in huius
viae Scripturis praedicta atque promissa sunt; quorum tam multa impleta conspicimus, ut recta
pietate futura esse cetera confidamus. Huius viae rectitudinem usque ad Deum videndum eique in
aeternum cohaerendum in sanctarum Scripturarum qua praedicatur atque asseritur veritate
quicumque non credunt et ob hoc nec intellegunt, oppugnare possunt, sed expugnare non possunt.

Quae dicta et quae sint dicenda.
32. 4. Quapropter in decem istis libris, etsi minus quam nonnullorum de nobis expectabat intentio,
tamen quorundam studio, quantum verus Deus et Dominus adiuvare dignatus est, satisfecimus
refutando contradictiones impiorum, qui Conditori sanctae civitatis, de qua disputare instituimus,
deos suos praeferunt. Quorum decem librorum quinque superiores adversus eos conscripti sunt, qui

163

