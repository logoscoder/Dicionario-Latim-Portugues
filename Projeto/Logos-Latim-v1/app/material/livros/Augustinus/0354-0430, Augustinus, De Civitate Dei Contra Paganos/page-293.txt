Christi inimici vocantur in Sapientia et Ecclesiastico.
20. 1. Regnavit ergo David in terrena Ierusalem, filius caelestis Ierusalem, divino multum
testimonio praedicatus, quia et delicta eius tanta pietate superata sunt per saluberrimam
paenitendi humilitatem, ut prorsus inter eos sit, de quibus ipse ait: Beati quorum remissae sunt
iniquitates et quorum tecta sunt peccata 194. Post hunc regnavit eidem populo universo Salomon
filius eius, qui, ut supra dictum est 195, patre suo vivo coepit regnare. Hic bonis initiis malos exitus
habuit. Quippe secundae res, quae sapientium animos fatigant, magis huic obfuerunt, quam profuit
ipsa sapientia, etiam nunc et deinceps memorabilis, et tunc longe lateque laudata 196. Prophetasse
etiam ipse reperitur in suis libris, qui tres recepti sunt in auctoritatem canonicam: Proverbia,
Ecclesiastes et Canticum canticorum. Alii vero duo, quorum unus Sapientia, alter Ecclesiasticus
dicitur, propter eloquii nonnullam similitudinem, ut Salomonis dicantur, obtinuit consuetudo; non
autem esse ipsius non dubitant doctiores; eos tamen in auctoritatem maxime occidentalis
antiquitus recepit Ecclesia. Quorum in uno, qui appellatur Sapientia Salomonis, passio Christi
apertissime prophetatur. Impii quippe interfectores eius commemorantur dicentes:
Circumveniamus iustum quia insuavis est nobis et contrarius est operibus nostris et improperat
nobis peccata legis et infamat in nos peccata disciplinae nostrae. Promittit scientiam Dei se habere
et filium Dei se nominat. Factus est nobis in traductionem cogitationum nostrarum. Gravis est nobis
etiam ad videndum, quoniam dissimilis est aliis vita illius et immutatae viae eius. Tamquam
nugaces aestimati sumus ab illo, et abstinet se a viis nostris quasi ab immunditiis; praefert
novissima iustorum et gloriatur patrem Deum se habere. Videamus ergo si sermones illius veri
sunt, et temptemus quae eventura sunt illi, et sciemus quae erunt novissima illius. Si enim est
iustus filius Dei, suscipiet illum et liberabit eum de manibus contrariorum. Contumelia et tormento
interrogemus illum, ut sciamus reverentiam illius et probemus patientiam eius. Morte turpissima
condemnemus illum; erit enim ei respectus ex sermonibus illius. Haec cogitaverunt et erraverunt;
excaecavit enim illos malitia ipsorum 197. In Ecclesiastico autem fides gentium futura praedicitur
isto modo: Miserere nostri, dominator Deus omnium, et immitte timorem tuum super omnes
gentes; extolle manum tuam super gentes alienas et videant potentiam tuam. Sicut coram illis
sanctificatus es in nobis, ita coram nobis magnificeris in illis, et agnoscant te secundum quod et
nos agnovimus te, quia non est Deus praeter te, Domine 198. Hanc optandi et precandi specie
prophetiam per Iesum Christum videmus impletam. Sed adversus contradictores non tanta firmitate
proferuntur, quae scripta non sunt in canone Iudaeorum.

Christus et Ecclesia praenuntiantur in scriptis Salomonis.
20. 2. In tribus vero illis, quos Salomonis esse constat et Iudaei canonicos habent, ut ostendatur ad
Christum et Ecclesiam pertinere quod in eis eiusmodi reperitur, operosa disputatio necessaria est,
quae nos ultra quam oportet, si nunc adhibetur, extendit. Tamen quod in Proverbiis legitur, viros
impios dicere: Abscondamus in terra virum iustum iniuste, absorbeamus vero eum tamquam
infernus viventem et auferamus eius memoriam de terra, possessionem eius pretiosam
apprehendamus 199, non ita obscurum est, ut de Christo et possessione eius Ecclesia sine laboriosa
expositione non possit intellegi. Tale quippe aliquid etiam Dominus ipse Iesus per evangelicam
parabolam ostendit dixisse malos colonos: Hic est heres, venite, occidamus eum, et nostra erit
hereditas 200. Itemque illud in eodem libro, quod iam ante perstrinximus, cum ageremus de sterili,
quae peperit septem 201, nonnisi de Christo et Ecclesia, mox ut fuerit pronuntiatum, consuevit
intellegi ab eis, qui Christum sapientiam Dei esse noverunt: Sapientia aedificavit sibi domum et
suffulsit columnas septem; immolavit suas victimas, miscuit in cratere vinum suum et paravit
mensam suam. Misit servos suos convocans cum excellenti praedicatione ad craterem dicens: Quis
est insipiens? Divertat ad me. Et inopibus sensu dixit: Venite, manducate de meis panibus et bibite
vinum quod miscui vobis 202. Hic certe agnoscimus Dei sapientiam, hoc est Verbum Patri
coaeternum, in utero virginali domum sibi aedificasse corpus humanum et huic, tamquam capiti
membra, Ecclesiam subiunxisse, martyrum victimas immolasse, mensam in vino et panibus
praeparasse, ubi apparet etiam sacerdotium secundum ordinem Melchisedech, insipientes et
inopes sensu vocasse, quia, sicut dicit Apostolus, infirma huius mundi elegit, ut confunderet
fortia 203. Quibus tamen infirmis quod sequitur dicit: Derelinquite insipientiam, ut vivatis, et quaerite
prudentiam, ut habeatis vitam 204. Participem autem fieri mensae illius, ipsum est incipere habere
vitam. Nam et in alio libro, qui vocatur Ecclesiastes, ubi ait: Non est bonum homini, nisi quod
manducabit et bibet 205, quid credibilius dicere intellegitur, quam quod ad participationem mensae
huius pertinet, quam sacerdos ipse Mediator Testamenti Novi 206 exhibet secundum ordinem
Melchisedech de corpore et sanguine suo? Id enim sacrificium successit omnibus illis sacrificiis
Veteris Testamenti, quae immolabantur in umbra futuri; propter quod etiam vocem illam in Psalmo
tricesimo et nono eiusdem Mediatoris per prophetiam loquentis agnoscimus: Sacrificium et
oblationem noluisti, corpus autem perfecisti mihi 207; quia pro illis omnibus sacrificiis et oblationibus

293

