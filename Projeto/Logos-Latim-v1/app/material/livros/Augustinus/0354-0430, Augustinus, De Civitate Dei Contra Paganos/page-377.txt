quod, cum exstinguitur, tunc accenditur! Ut enim occulto igne careat, aquae infunditur aquave
perfunditur, et cum ante sit frigida, inde fervescit, unde ferventia cuncta frigescunt. Velut
exspirante ergo illa gleba discedens ignis, qui latebat, apparet, ac deinde tamquam morte sic
frigida est, ut adiecta unda non sit arsura et quam calcem vocabamus vivam, vocemus exstinctam.
Quid est quod huic miraculo addi posse videatur? et tamen additur. Nam si non adhibeas aquam,
sed oleum, quod magis fomes est ignis, nulla eius perfusione vel infusione fervescit. Hoc miraculum
si de aliquo Indico lapide legeremus sive audiremus et in nostrum experimentum venire non
posset 13, profecto aut mendacium putaremus aut certe granditer miraremur. Quarum vero rerum
ante nostros oculos quotidiana documenta versantur, non genere minus mirabili, sed ipsa
assiduitate vilescunt, ita ut ex ipsa India, quae remota est pars orbis a nobis, desierimus nonnulla
mirari, quae ad nos potuerunt miranda perduci.

Mirabilia de magnete et adamante dicuntur.
4. 4. Adamantem lapidem multi apud nos habent et maxime aurifices insignitoresque gemmarum,
qui lapis nec ferro nec igni nec alia vi ulla perhibetur praeter hircinum sanguinem vinci 14. Sed qui
eum habent atque noverunt, numquid ita mirantur ut hi, quibus primum potentia eius ostenditur?
Quibus autem non ostenditur, fortasse nec credunt; aut si credunt, inexperta mirantur; et si
contigerit experiri, adhuc quidem mirantur insolita, sed assiduitas experiendi paulatim subtrahit
admirationis incitamentum. Magnetem lapidem novimus mirabilem ferri esse raptorem; quod cum
primum vidi, vehementer inhorrui. Quippe cernebam a lapide ferreum anulum raptum atque
suspensum; deinde tamquam ferro, quod rapuerat, vim dedisset suam communemque fecisset,
idem anulus alteri admotus est eumdemque suspendit, atque ut ille prior lapidi, sic alter anulus
priori anulo cohaerebat; accessit eodem modo tertius, accessit et quartus; iamque sibi per mutua
circulis nexis non implicatorum intrinsecus, sed extrinsecus adhaerentium quasi catena pependerat
anulorum. Quis istam virtutem lapidis non stuperet, quae illi non solum inerat, verum etiam per tot
suspensa transibat et invisibilibus ea vinculis subligabat? Sed multo est mirabilius, quod a fratre et
coepiscopo meo Severo Milevitano de isto lapide comperi. Se ipsum namque vidisse narravit,
quemadmodum Bathanarius quondam comes Africae, cum apud eum convivaretur episcopus,
eumdem protulerit lapidem et tenuerit sub argento ferrumque super argentum posuerit; deinde
sicut subter movebat manum, qua lapidem tenebat, ita ferrum desuper movebatur, atque argento
medio nihilque patiente concitatissimo cursu ac recursu infra lapis ab homine, supra ferrum
rapiebatur a lapide. Dixi quod ipse conspexi, dixi quod ab illo audivi, cui tamquam ipse viderim
credidi. Quid etiam de isto magnete legerim dicam. Quando iuxta eum ponitur adamans, non rapit
ferrum, et si iam rapuerat, ut ei propinquaverit, mox remittit 15. India mittit hos lapides; sed si eos
nos cognitos iam desistimus admirari, quanto magis illi, a quibus veniunt, si eos facillimos habent,
sic forsitan habent, ut nos calcem, quam miro modo aqua fervescentem, qua solet ignis exstingui,
et oleo non fervescentem, quo solet ignis accendi, quia in promptu nobis est, non miramur.

Infideles flagitant rationem quam ipsi nequeunt reddere...
5. 1. Verumtamen homines infideles, qui, cum divina vel praeterita vel futura miracula
praedicamus, quae illis experienda non valemus ostendere, rationem a nobis earum flagitant
rerum, quam quoniam non possumus reddere (excedunt enim vires mentis humanae), existimant
falsa esse quae dicimus, ipsi de tot mirabilibus rebus, quas vel videre possumus vel videmus,
debent reddere rationem. Quod si fieri ab homine non posse perviderint, fatendum est eis non ideo
aliquid non fuisse vel non futurum esse, quia ratio inde non potest reddi, quando quidem sunt ista,
de quibus similiter non potest. Non itaque pergo per plurima, quae mandata sunt litteris, non gesta
atque transacta, sed in locis quibusque manentia; quo si quisquam ire voluerit et potuerit, utrum
vera sint, explorabit; sed pauca commemoro. Agrigentinum Siciliae salem perhibent, cum fuerit
admotus igni, velut in aqua fluescere 16; cum vero ipsi aquae, velut in igne crepitare. Apud
Garamantas quemdam fontem tam frigidum diebus, ut non bibatur, tam fervidum noctibus, ut non
tangatur 17. In Epiro alium fontem, in quo faces, ut in ceteris, exstinguuntur accensae, sed, non ut in
ceteris, accenduntur exstinctae 18. Asbeston Arcadiae lapidem propterea sic vocari, quod accensus
semel iam non possit exstingui 19. Lignum cuiusdam ficus Aegyptiae, non ut ligna cetera in aquis
natare, sed mergi; et, quod est mirabilius, cum in imo aliquamdiu fuerit, inde ad aquae superficiem
rursus emergere, quando madefactum debuit umoris pondere praegravari 20. Poma in terra
Sodomorum gigni quidem et ad maturitatis faciem pervenire; sed morsu pressuve temptata in
fumum ac favillam corio fatiscente vanescere 21. Pyriten lapidem Persicum tenentis manum, si
vehementius prematur, adurere, propter quod ab igne nomen accepit 22. In eadem Perside gigni
etiam lapidem seleniten, cuius interiorem candorem cum luna crescere atque deficere 23. In
Cappadocia etiam vento equas concipere, eosdemque fetus non amplius triennio vivere 24. Tylon

377

