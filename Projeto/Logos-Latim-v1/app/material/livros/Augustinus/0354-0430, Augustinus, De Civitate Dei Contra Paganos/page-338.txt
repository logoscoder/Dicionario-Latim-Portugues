Pax quaedam in bonis numquam adimitur.
13. 2. Quapropter est natura, in qua nullum malum est vel etiam in qua nullum esse malum potest;
esse autem natura, in qua nullum bonum sit, non potest. Proinde nec ipsius diaboli natura, in
quantum natura est, malum est; sed perversitas eam malam facit. Itaque in veritate non stetit 29,
sed veritatis iudicium non evasit; in ordinis tranquillitate non mansit, nec ideo tamen a potestate
Ordinatoris effugit. Bonum Dei, quod illi est in natura, non eum subtrahit iustitiae Dei, qua ordinatur
in poena; nec ibi Deus bonum insequitur quod creavit, sed malum quod ille commisit. Neque enim
totum aufert quod naturae dedit, sed aliquid adimit, aliquid relinquit, ut sit qui doleat quod ademit.
Et ipse dolor testimonium est boni adempti et boni relicti. Nisi enim bonum relictum esset, bonum
amissum dolere non posset. Nam qui peccat, peior est, si laetatur in damno aequitatis; qui vero
cruciatur, si nihil inde adquirat boni, dolet damnum salutis. Et quoniam aequitas ac salus utrumque
bonum est bonique amissione dolendum est potius quam laetandum (si tamen non sit compensatio
melioris; melior est autem animi aequitas quam corporis sanitas); profecto convenientius iniustus
dolet in supplicio, quam laetatus est in delicto. Sicut ergo laetitia deserti boni in peccato testis est
voluntatis malae, ita dolor amissi boni in supplicio testis est naturae bonae. Qui enim dolet
amissam naturae suae pacem, ex aliquibus reliquiis pacis id dolet, quibus fit, ut sibi amica natura
sit. Hoc autem in extremo supplicio recte fit, ut iniqui et impii naturalium bonorum damna in
cruciatibus defleant, sentientes eorum ablatorem iustissimum Deum, quem contempserunt
benignissimum largitorem. Deus ergo naturarum omnium sapientissimus Conditor et iustissimus
Ordinator, qui terrenorum ornamentorum maximum instituit mortale genus humanum, dedit
hominibus quaedam bona huic vitae congrua, id est, pacem temporalem pro modulo mortalis vitae
in ipsa salute et incolumitate ac societate sui generis, et quaeque huic paci vel tuendae vel
recuperandae necessaria sunt (sicut ea, quae apte et convenienter adiacent sensibus, lux vox,
aurae spirabiles aquae potabiles, et quidquid ad alendum, tegendum, curandum ornandumque
corpus congruit), eo pacto aequissimo, ut, qui mortalis talibus bonis paci mortalium accommodatis
recte usus fuerit, accipiat ampliora atque meliora, ipsam scilicet immortalitatis pacem eique
convenientem gloriam et honorem in vita aeterna ad fruendum Deo et proximo in Deo; qui autem
perperam, nec illa accipiat et haec amittat.

Pax diligitur in se et cum aliis.
14. Omnis igitur usus rerum temporalium refertur ad fructum pacis terrenae in terrena civitate; in
caelesti autem civitate refertur ad fructum pacis aeternae. Quapropter si irrationalia essemus
animantia, nihil appeteremus praeter ordinatam temperaturam partium corporis et requiem
appetitionum; nihil ergo praeter quietem carnis et copiam voluptatum, ut pax corporis prodesset
paci animae. Si enim desit pax corporis, impeditur etiam irrationalis animae pax, quia requiem
appetitionum consequi non potest. Utrumque autem simul ei paci prodest, quam inter se habent
anima et corpus, id est, ordinatae vitae ac salutis. Sicut enim pacem corporis amare se ostendunt
animantia, cum fugiunt dolorem, et pacem animae, cum propter explendas indigentias
appetitionum voluptatem sequuntur: ita mortem fugiendo satis indicant, quantum diligant pacem,
qua sibi conciliantur anima et corpus. Sed quia homini rationalis anima inest, totum hoc, quod
habet commune cum bestiis, subdit paci animae rationalis, ut mente aliquid contempletur et
secundum hoc aliquid agat, ut sit ei ordinata cognitionis actionisque consensio, quam pacem
rationalis animae dixeramus. Ad hoc enim velle debet nec dolore molestari nec desiderio perturbari
nec morte dissolvi, ut aliquid utile cognoscat et secundum eam cognitionem vitam moresque
componat. Sed ne ipso studio cognitionis propter humanae mentis infirmitatem in pestem alicuius
erroris incurrat, opus habet magisterio divino, cui certus obtemperet, et adiutorio, ut liber
obtemperet. Et quoniam, quamdiu est in isto mortali corpore, peregrinatur a Domino: ambulat per
fidem, non per speciem 30; ac per hoc omnem pacem vel corporis vel animae vel simul corporis et
animae refert ad illam pacem, quae homini mortali est cum immortali Deo, ut ei sit ordinata in fide
sub aeterna lege oboedientia. Iam vero quia duo praecipua praecepta, hoc est, dilectionem Dei et
dilectionem proximi 31, docet magister Deus, in quibus tria invenit homo quae diligat, Deum, se
ipsum et proximum, atque ille in se diligendo non errat, qui Deum diligit: consequens est, ut etiam
proximo ad diligendum Deum consulat, quem iubetur sicut se ipsum diligere (sic uxori, sic filiis, sic
domesticis, sic ceteris quibus potuerit hominibus), et ad hoc sibi a proximo, si forte indiget, consuli
velit; ac per hoc erit pacatus, quantum in ipso est, omni homini pace hominum, id est, ordinata
concordia, cuius hic ordo est, primum ut nulli noceat, deinde ut etiam prosit cui potuerit. Primitus
ergo inest ei suorum cura; ad eos quippe habet opportuniorem facilioremque aditum consulendi,
vel naturae ordine vel ipsius societatis humanae. Unde Apostolus dicit: Quisquis autem suis et
maxime domesticis non providet, fidem denegat et est infideli deterior 32. Hinc itaque etiam pax
domestica oritur, id est, ordinata imperandi oboediendique concordia cohabitantium. Imperant
enim, qui consulunt; sicut vir uxori, parentes filiis, domini servis. Oboediunt autem quibus
consulitur; sicut mulieres maritis, filii parentibus, servi dominis. Sed in domo iusti viventis ex fide 33

338

