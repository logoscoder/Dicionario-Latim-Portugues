utrimque vulneribus et funeribus tam propinquorum et confinium istae victoriae constiterunt!
propter unum Caesarem socerum et unum generum eius Pompeium iam mortua Caesaris filia,
uxore Pompei, quanto et quam iusto doloris instinctu Lucanus exclamat:
Bella per Emathios plus quam civilia campos
Iusque datum sceleri canimus 30.
Vicerunt ergo Romani, ut strage socerorum manibus cruentis ab eorum filiabus amplexus
miserabiles extorquerent, nec illae auderent flere patres occisos, ne offenderent victores maritos,
quae adhuc illis pugnantibus pro quibus facerent vota nesciebant. Talibus nuptiis populum
Romanum non Venus, sed Bellona donavit; aut fortassis Alecto illa inferna furia iam eis favente
Iunone plus in illos habuit licentiae, quam cum eius precibus contra Aeneam fuerat excitata 31.
Andromacha felicius captivata est, quam illa coniugia Romana nupserunt. Licet serviles, tamen post
eius amplexus nullum Troianorum Pyrrhus occidit; Romani autem soceros interficiebant in praeliis,
quorum iam filias amplexabantur in thalamis. Illa victori subdita dolere tantum suorum mortem
potuit, non timere 32; illae sociatae bellantibus parentum suorum mortes procedentibus viris
timebant, redeuntibus dolebant, nec timorem habentes liberum nec dolorem. Nam propter
interitum civium propinquorum, fratrum parentum aut pie cruciabantur, aut crudeliter laetabantur
victoriis maritorum. Huc accedebat, quod, ut sunt alterna bellorum, aliquae parentum ferro
amiserunt viros, aliquae utrorumque ferro et parentes et viros. Neque enim et apud Romanos parva
fuerunt illa discrimina, si quidem ad obsidionem quoque perventum est civitatis clausisque portis se
tuebantur; quibus dolo apertis admissisque hostibus intra moenia in ipso foro scelerata et nimis
atrox inter generos socerosque pugna commissa est, et raptores illi etiam superabantur et crebro
fugientes inter domos suas gravius foedabant pristinas, quamvis et ipsas pudendas lugendasque
victorias. Hic tamen Romulus de suorum iam virtute desperans Iovem oravit ut starent, atque ille
hac occasione nomen Statoris invenit 33; nec finis esset tanti mali, nisi raptae illae laceratis crinibus
emicarent et provolutae parentibus iram eorum iustissimam non armis victricibus, sed supplici
pietate sedarent 34. Deinde Titum Tatium regem Sabinorum socium regni Romulus ferre compulsus
est, germani consortis impatiens: sed quando et istum diu toleraret, qui fratrem geminumque non
pertulit? Unde et ipso interfecto, ut maior deus esset, regnum solus obtinuit. Quae sunt ista iura
nuptiarum, quae irritamenta bellorum, quae foedera germanitatis affinitatis, societatis divinitatis?
Quae postremo sub tot diis tutoribus vita civitatis? Vides quanta hinc dici et quam multa possent,
nisi quae supersunt nostra curaret intentio et sermo in alia festinaret.

Flagitia albani belli percurruntur.
14. 1. Quid deinde post Numam sub aliis regibus? Quanto malo non solum suo, sed etiam
Romanorum in bellum Albani provocati sunt, quia videlicet pax Numae tam longa viluerat! quam
crebrae strages Romani Albanique exercitus fuerunt et utriusque comminutio civitatis! Alba
namque illa, quam filius Aeneae creavit Ascanius, Romae mater propior ipsa quam Troia, a Tullo
Hostilio rege provocata conflixit, confligens autem et afflicta est et afflixit, donec multorum
taederet pari defectione certaminum. Tunc eventum belli de tergeminis hinc atque inde fratribus
placuit experiri: a Romanis tres Horatii, ab Albanis autem tres Curiatii processerunt; a Curiatiis
tribus Horatii duo, ab uno autem Horatio tres Curiatii superati et exstincti sunt. Ita Roma exstitit
victrix ea clade etiam in certamine extremo, ut de sex unus rediret domum. Cui damnum in
utrisque, cui luctus, nisi Aeneae stirpi nisi Ascanii posteris, nisi proli Veneris nisi nepotibus Iovis?
Nam et hoc plus quam civile bellum fuit, quando filia civitas cum civitate matre pugnavit. Accessit
aliud huic tergeminorum pugnae ultimae atrox atque horrendum malum. Nam ut erant ambo populi
prius amici (vicini quippe atque cognati), uni Curiatiorum desponsata fuerat Horatiorum soror; haec
postea quam sponsi spolia in victore fratre conspexit, ab eodem fratre, quoniam flevit, occisa est.
Humanior huius unius feminae quam universi populi Romani mihi fuisse videtur affectus. Illa quem
virum iam fide media retinebat, aut forte etiam ipsum fratrem dolens, qui eum occiderat cui
sororem promiserat 35, puto quod non culpabiliter fleverit. Unde enim apud Vergilium pius Aeneas
laudabiliter dolet hostem etiam sua peremptum manu 36? Unde Marcellus Syracusanam civitatem
recolens eius paulo ante culmen et gloriam sub manus suas subito concidisse communem cogitans
condicionem flendo miseratus est 37? Quaeso ab humano impetremus affectu, ut femina sponsum
suum a fratre suo peremptum sine crimine fleverit, si viri hostes a se victos etiam cum laude
fleverunt. Ergo sponso a fratre illatam mortem quando femina illa flebat, tunc se contra matrem
civitatem tanta strage bellasse et tanta hinc et inde cognati cruoris effusione vicisse Roma
gaudebat.

Bellum ex libidine dominandi oritur.
14. 2. Quid mihi obtenditur nomen laudis nomemque victoriae? Remotis obstaculis insanae
opinionis facinora nuda cernantur, nuda pensentur, nuda iudicentur. Causa dicatur Albae, sicut
Troiae adulterium dicebatur. Nulla talis, nulla similis invenitur; tantum ut resides moveret

43

