nonne Diomedes et Ulixes
caesis summae custodibus arcis
Corripuere sacram effigiem manibusque cruentis
Virgineas ausi divae contingere vittas?
Nec tamen quod sequitur verum est:
Ex illo fluere ac retro sublapsa referri
Spes Danaum 10.
Postea quippe vicerunt, postea Troiam ferro ignibusque delerunt, postea confugientem ad aras
Priamum obtruncaverunt 11. Nec ideo Troia periit, quia Minervam perdidit. Quid enim prius ipsa
Minerva perdiderat, ut periret? An forte custodes suos? Hoc sane verum est; illis quippe interemptis
potuit auferri. Neque enim homines a simulacro, sed simulacrum ab hominibus servabatur. Quo
modo ergo colebatur, ut patriam custodiret et cives, quae suos non valuit custodire custodes?

Nec dii iram victoris effugiunt.
3. Ecce qualibus diis Urbem Romani servandam se commisisse gaudebant! O nimium miserabilem
errorem! Et nobis suscensent, cum de diis eorum talia dicimus; nec suscensent auctoribus suis,
quos ut ediscerent, mercedem dederunt; doctoresque ipsos insuper et salario publico et honoribus
dignissimos habuerunt. Nempe apud Vergilium, quem propterea parvuli legunt, ut videlicet poeta
magnus omniumque praeclarissimus atque optimus teneris ebibitus animis non facile oblivione
possit aboleri, secundum illud Horatii:
Quo semel est inbuta recens servabit odorem
Testa diu 12;
apud hunc ergo Vergilium nempe Iuno inducitur infesta Troianis Aeolo ventorum regi adversus eos
irritando dicere:
Gens inimica mihi Tyrrhenum navigat aequor
Ilium in Italiam portans victosque penates 13.
Itane istis penatibus victis Romam, ne vinceretur, prudenter commendare debuerunt? Sed haec
Iuno dicebat velut irata mulier, quid loqueretur ignorans. Quid Aeneas ipse, pius totiens appellatus,
nonne ita narrat:
Panthus Othryades, arcis Phoebique sacerdos,
Sacra manu victosque deos parvumque nepotem
Ipse trahit cursuque amens ad limina tendit 14?
Nonne deos ipsos, quos victos non dubitat dicere, sibi potius quam se illis perhibet commendatos,
cum ei dicitur:
Sacra suosque tibi commendat Troia penates 15?
si igitur Vergilius tales deos et victos dicit et, ut vel victi quoquo modo evaderent, homini
commendatos; quae dementia est existimare his tutoribus Romam sapienter fuisse commissam et
nisi eos amisisset non potuisse vastari? Immo vero victos deos tamquam praesides ac defensores
colere, quid est aliud quam tenere non numina bona, sed nomina mala? Quanto enim sapientius
creditur, non Romam ad istam cladem non fuisse venturam, nisi prius illi perissent, sed illos potius
olim fuisse perituros, nisi eos quantum potuisset Roma servasset! Nam quis non, cum adverterit,
videat quanta sit vanitate praesumptum non posse vinci sub defensoribus victis et ideo perisse,
quia custodes perdidit deos, cum vel sola esse potuerit causa pereundi custodes habere voluisse
perituros? Non itaque, cum de diis victis illa conscriberentur atque canerentur, poetas libebat
mentiri, sed cordatos homines cogebat veritas confiteri. Verum ista opportunius alio loco diligenter
copioseque tractanda sunt: nunc, quod institueram de ingratis hominibus dicere, parumper
expediam ut possum, qui ea mala, quae pro suorum morum perversitate merito patiuntur,
blasphemantes Christo imputant; quod autem illis etiam talibus propter Christum parcitur, nec
dignantur attendere et eas linguas adversus eius nomen dementia sacrilegae perversitatis
exercent, quibus linguis usurpaverunt mendaciter ipsum nomen, ut viverent, vel quas linguas in
locis ei sacratis metuendo presserunt, ut illic tuti atque muniti, ubi propter eum illaesi ab hostibus
fuerant, inde in eum maledictis hostilibus prosilirent.

Quid victis parcendis Christus tribuat atque Iuno.
4. Ipsa, ut dixi, Troia, mater populi Romani, sacratis in locis deorum suorum munire non potuit cives
suos ab ignibus ferroque Graecorum, eosdem ipsos deos colentium; quin etiam,
Iunonis asylo
Custodes lecti, Phoenix et dirus Ulixes,
Praedam asservabant; huc undique Troia gaza
Incensis erepta adytis mensaeque deorum,
Crateresque auro solidi captivaque vestis
Congeritur. Pueri et pavidae longo ordine matres

6

