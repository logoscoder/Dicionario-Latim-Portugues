civitas coeperat, deinceps prohiberet adponi 92. Quanto studio iste ab urbe Roma ludos ipsos
scaenicos abstulisset, si auctoritati eorum, quos deos putabat, resistere auderet, quos esse noxios
daemones non intellegebat aut, si intellegebat, placandos etiam ipse potius quam contemnendos
existimabat! Nondum enim fuerat declarata gentibus superna doctrina, quae fide cor mundans ad
caelestia vel supercaelestia capessenda humili pietate humanum mutaret affectum et a dominatu
superborum daemonum liberaret.

Dii ludos scaenicos sibi exhiberi iusserunt.
32. Verum tamen scitote, qui ista nescitis et qui vos scire dissimulatis, advertite, qui adversus
liberatorem a talibus dominis murmuratis: ludi scaenici, spectacula turpitudinum et licentia
vanitatum, non hominum vitiis, sed deorum vestrorum iussis Romae instituti sunt. Tolerabilius
divinos honores deferretis illi Scipioni quam deos huius modi coleretis. Neque enim erant illi dii suo
pontifice meliores. Ecce attendite, si mens tam diu potatis erroribus ebria vos aliquid sanum
cogitare permittit! Dii propter sedandam corporum pestilentiam ludos sibi scaenicos exhiberi
iubebant 93; pontifex autem propter animorum cavendam pestilentiam ipsam scaenam constitui
prohibebat. Si aliqua luce mentis animum corpori praeponitis, eligite quem colatis! Neque enim et
illa corporum pestilentia ideo comquievit, quia populo bellicoso et solis antea ludis circensibus
adsueto ludorum scaenicorum delicata subintravit insania; sed astutia spirituum nefandorum
praevidens illam pestilentiam iam fine debito cessaturam aliam longe graviorem, qua plurimum
gaudet, ex <hac> occasione non corporibus, sed moribus curavit immittere, quae animos
miserorum tantis obcaecavit tenebris, tanta deformitate foedavit, ut etiam modo (quod incredibile
forsitan erit, si a nostris posteris audietur) Romana Urbe vastata, quos pestilentia ista possedit
atque inde fugientes Carthaginem pervenire potuerunt, in theatris cotidie certatim pro histrionibus
insanirent.

Calamitates Romanorum mores non emendant.
33. O mentes amentes! quis est hic tantus non error, sed furor, ut exitium vestrum, sicut
audivimus, plangentibus orientalibus populis et maximis civitatibus in remotissimis terris publicum
luctum maeroremque ducentibus vos theatra quaereretis intraretis impleretis et multo insaniora
quam fuerant antea faceretis? Hanc animorum labem ac pestem, hanc probitatis et honestatis
eversionem vobis Scipio ille metuebat, quando construi theatra prohibebat, quando rebus prosperis
vos facile corrumpi atque everti posse cernebat, quando vos securos esse ab hostili terrore nolebat.
Neque enim censebat ille felicem esse rem publicam stantibus moenibus, ruentibus moribus. Sed in
vobis plus valuit quod daemones impii seduxerunt, quam quod homines providi praecaverunt. Hinc
est quod mala, quae facitis, vobis imputari non vultis, mala vero, quae patimini, Christianis
temporibus imputatis. Neque enim in vestra securitate pacatam rem publicam, sed luxuriam
quaeritis impunitam, qui depravati rebus prosperis nec corrigi potuistis adversis. Volebat vos ille
Scipio terreri ab hoste, ne in luxuriam flueretis: nec contriti ab hoste luxuriam repressistis,
perdidistis utilitatem calamitatis, et miserrimi facti estis et pessimi permansistis.

Loca sanctorum inusitatum effugium fuerunt.
34. Et tamen quod vivitis Dei est, qui vobis parcendo admonet, ut corrigamini paenitendo; qui vobis
etiam ingratis praestitit, ut vel sub nomine servorum eius vel in locis martyrum eius hostiles manus
evaderetis. Romulus et Remus asylum constituisse perhibentur, quo quisquis confugeret ab omni
noxa liber esset, augere quaerentes creandae multitudinem civitatis. Mirandum in honorem Christi
praecessit exemplum. Hoc constituerunt eversores Urbis, quod constituerant antea conditores. Quid
autem magnum, si hoc fecerunt illi, ut civium suorum numerus suppleretur, quod fecerunt isti, ut
suorum hostium numerositas servaretur?

In utraque civitate electi reprobis commiscentur.
35. Haec et alia, si qua uberius et commodius potuerit, respondeat inimicis suis redempta familia
Domini Christi et peregrina civitas regis Christi. Meminerit sane in ipsis inimicis latere cives futuros,
ne infructuosum vel apud ipsos putet, quod, donec perveniat ad confessos, portat infensos; sicut ex
illorum numero etiam Dei civitas habet secum, quamdiu peregrinatur in mundo, conexos
communione sacramentorum, nec secum futuros in aeterna sorte sanctorum, qui partim in occulto,
partim in aperto sunt, qui etiam cum ipsis inimicis adversus Deum, cuius sacramentum gerunt,
murmurare non dubitant, modo cum illis theatra, modo Ecclesias nobiscum replentes. De
correctione autem quorundam etiam talium multo minus est desperandum, si apud apertissimos
adversarios praedestinati amici latitant, adhuc ignoti etiam sibi. Perplexae quippe sunt istae duae

20

