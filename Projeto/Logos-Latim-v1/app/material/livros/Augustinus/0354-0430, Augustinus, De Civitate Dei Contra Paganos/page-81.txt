omnium, quod erat ante paucorum; tantum quod plebs illa, quae suos agros non haberet, de
publico viveret; qui pastus eius per bonos administratores rei publicae gratius a concordibus
praestaretur quam victis extorqueretur.

Romanorum virtus christianos extimulat.
17. 2. Nam quid intersit ad incolumitatem bonosque mores, ipsas certe hominum dignitates, quod
alii vicerunt, alii victi sunt, omnino non video, praeter illum gloriae humanae inanissimum fastum, in
quo perceperunt mercedem suam, qui eius ingenti cupidine arserunt et ardentia bella gesserunt.
Numquid enim illorum agri tributa non solvunt? Numquid eis licet discere, quod aliis non licet?
Numquid non multi senatores sunt in aliis terris, qui Romam ne facie quidem norunt? Tolle
iactantiam, et omnes homines quid sunt nisi homines? Quod si perversitas saeculi admitteret, ut
honoratiores essent quique meliores: nec sic pro magno haberi debuit honor humanus, quia nullius
est ponderis fumus. Sed utamur etiam in his rebus beneficio Domini Dei nostri; consideramus
quanta contempserint, quae pertulerint, quas cupiditates subegerint pro humana gloria, qui eam
tamquam mercedem talium virtutum accipere meruerunt, et valeat nobis etiam hoc ad
opprimendam superbiam, ut, cum illa civitas, in qua nobis regnare promissum est, tantum ab hac
distet, quantum distat caelum a terra, a temporali laetitia vita aeterna, ab inanibus laudibus solida
gloria, a societate mortalium societas Angelorum, a lumine solis et lunae lumen eius qui solem fecit
et lunam, nihil sibi magnum fecisse videantur tantae patriae cives, si pro illa adipiscenda fecerint
boni operis aliquid vel mala aliqua sustinuerint, cum illi pro hac terrena iam adepta tanta fecerint,
tanta perpessi sint, praesertim quia remissio peccatorum, quae cives ad aeternam colligit patriam,
habet aliquid, cui per umbram quandam simile fuit asylum illud Romuleum, quo multitudinem, qua
illa civitas conderetur, quorumlibet delictorum congregavit impunitas.

Duae civitates conferuntur contemptu temporalium...
18. 1. Quid ergo magnum est pro illa aeterna caelestique patria cuncta saeculi huius quamlibet
iucunda blandimenta contemnere, si pro hac temporali atque terrena filios Brutus potuit et
occidere 53, quod illa facere neminem cogit? Sed certe difficilius est filios interimere, quam quod pro
ista faciendum est, ea, quae filiis congreganda videbantur atque servanda, vel donare pauperibus
vel, si existat temptatio, quae id pro fide atque iustitia fieri compellat, amittere. Felices enim vel
nos vel filios nostros non divitiae terrenae faciunt aut nobis viventibus amittendae aut nobis
mortuis a quibus nescimus vel forte a quibus nolumus possidendae; sed Deus felices facit, qui est
mentium vera opulentia. Bruto autem, quia filios occidit, infelicitatis perhibet testimonium etiam
poeta laudator. Ait enim:
Natosque pater nova bella moventes
Ad poenam pulchra pro libertate vocabit
Infelix, utcumque ferent ea facta minores.
Sed versu sequenti consolatus est infelicem:
Vincit amor patriae laudumque immensa cupido 54.
Haec sunt duo illa, libertas et cupiditas laudis humanae, quae ad facta compulit miranda Romanos.
Si ergo pro libertate moriturorum et cupiditate laudum, quae a mortalibus expetuntur, occidi filii a
patre potuerunt: quid magnum est, si pro vera libertate, quae nos ab iniquitatis et mortis et diaboli
dominatu liberos facit, nec cupiditate humanarum laudum, sed caritate liberandorum hominum,
non a Tarquinio rege, sed a daemonibus et daemonum principe, non filii occiduntur, sed Christi
pauperes inter filios computantur?

...nobilibus rebus gestis...
18. 2. Si alius etiam Romanus princeps, cognomine Torquatus, filium, non quia contra patriam, sed
etiam pro patria, tamen quia contra imperium suum, id est contra quod imperaverat pater
imperator, ab hoste provocatus iuvenali ardore pugnaverat, licet vicisset, occidit 55, ne plus mali
esset in exemplo imperii contempti quam boni in gloria hostis occisi: ut quid se iactent, qui pro
immortalis patriae legibus omnia, quae multo minus quam filii diliguntur, bona terrena contemnunt?
Si Furius Camillus etiam ingratam patriam, a cuius cervicibus acerrimorum hostium Veientium
iugum depulerat damnatusque ab aemulis fuerat, a Gallis iterum liberavit, quia non habebat
potiorem, ubi posset vivere gloriosius 56: cur extollatur, velut grande aliquid fecerit, qui forte in
Ecclesia ab inimicis carnalibus gravissimam exhonorationis passus iniuriam non se ad eius hostes
haereticos transtulit aut aliquam contra illam ipse haeresim condidit, sed eam potius quantum
valuit ab haereticorum perniciosissima pravitate defendit, cum alia non sit, non ubi vivatur in
hominum gloria, sed ubi vita adquiratur aeterna? Si Mucius, ut cum Porsenna rege pax fieret, qui
gravissimo bello Romanos premebat, quia Porsennam ipsum occidere non potuit et pro eo alterum

81

