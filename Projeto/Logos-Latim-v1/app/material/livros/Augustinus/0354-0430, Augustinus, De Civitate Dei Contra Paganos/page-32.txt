commemorato prius Enni poetae versu, quo dixerat:
Moribus antiquis res stat Romana virisque 47.
Quem quidem ille versum, inquit, Vel brevitate vel veritate tamquam ex oraculo quodam mihi esse
effatus videtur. Nam neque viri, nisi ita morata civitas fuisset, neque mores, nisi hi viri praefuissent,
aut fundare aut tam diu tenere potuissent tantam et tam vaste lateque imperantem rem publicam.
Itaque ante nostram memoriam et mos ipse patrius praestantes viros adhibebat, et veterem
morem ac maiorum instituta retinebant excellentes viri. Nostra vero aetas cum rem publicam sicut
picturam accepisset egregiam, sed evanescentem vetustate, non modo eam coloribus isdem
quibus fuerat renovare neglexit, sed ne id quidem curavit, ut formam saltem eius et extrema
tamquam lineamenta servaret. Quid enim manet ex antiquis moribus, quibus ille dixit rem stare
Romanam, quos ita oblivione obsoletos videmus, ut non modo non colantur, sed iam ignorentur?
Nam de viris quid dicam? Mores enim ipsi interierunt virorum penuria, cuius tanti mali non modo
reddenda ratio nobis, sed etiam tamquam reis capitis quodam modo dicenda causa est. Nostris
enim vitiis, non casu aliquo, rem publicam verbo retinemus, re ipsa vero iam pridem amisimus 48.

...igitur mala non imputanda nomini Christi.
21. 4. Haec Cicero fatebatur, longe quidem post mortem Africani, quem in suis libris fecit de re
publica disputare, adhuc tamen ante adventum Christi; quae si diffamata et praevalescente
religione Christiana sentirentur atque dicerentur, quis non istorum ea Christianis imputanda esse
censeret? Quam ob rem cur non curarunt dii eorum, ne tunc periret atque amitteretur illa res
publica, quam Cicero longe, antequam Christus in carne venisset, tam lugubriter deplorat
amissam? Viderint laudatores eius etiam illis antiquis viris et moribus qualis fuerit, utrum in ea
viguerit vera iustitia an forte nec tunc fuerit viva moribus, sed picta coloribus; quod et ipse Cicero
nesciens, cum eam praeferret, expressit. Sed alias, si Deus voluerit, hoc videbimus 49. Enitar enim
suo loco, ut ostendam secundum definitiones ipsius Ciceronis, quibus quid sit res publica et quid sit
populus loquente Scipione breviter posuit (attestantibus etiam multis sive ipsius sive eorum quos
loqui fecit in eadem disputatione sententiis), numquam illam fuisse rem publicam, quia numquam
in ea fuerit vera iustitia. Secundum probabiliores autem definitiones pro suo modo quodam res
publica fuit, et melius ab antiquioribus Romanis quam a posterioribus administrata est; vera autem
iustitia non est nisi in ea re publica, cuius conditor rectorque Christus est, si et ipsam rem publicam
placet dicere, quoniam eam rem populi esse negare non possumus. Si autem hoc nomen, quod alibi
aliterque vulgatum est, ab usu nostrae locutionis est forte remotius, in ea certe civitate est vera
iustitia de qua Scriptura sancta dicit: Gloriosa dicta sunt de te, civitas Dei 50.

Reipublicae flagitia monent...
22. 1. Sed quod pertinet ad praesentem quaestionem, quamlibet laudabilem dicant istam fuisse vel
esse rem publicam, secundum eorum auctores doctissimos iam longe ante Christi adventum
pessima ac flagitiosissima facta erat; immo vero nulla erat atque omnino perierat perditissimis
moribus. Ut ergo non periret, dii custodes eius populo cultori suo dare praecipue vitae ac morum
praecepta debuerunt, a quo tot templis, tot sacerdotibus et sacrificiorum generibus, tam
multiplicibus variisque sacris, tot festis sollemnitatibus, tot tantorumque ludorum celebritatibus
colebantur; ubi nihil daemones nisi negotium suum egerunt, non curantes quem ad modum illi
viverent, immo curantes ut etiam perdite viverent, dum tamen honori suo illa omnia metu subditi
ministrarent. Aut si dederunt, proferatur ostendatur legatur, quas deorum leges illi civitati datas
contempserint Gracchi, ut seditionibus cuncta turbarent, quas Marius et Cinna et Carbo, ut in bella
etiam progrederentur civilia causis iniquissimis suscepta et crudeliter gesta crudeliusque finita 51,
quas denique Sulla ipse 52, cuius vitam mores facta describente Sallustio aliisque scriptoribus
historiae quis non exhorreat? Quis illam rem publicam non tunc perisse fateatur?

...deos minime Romae subvenisse.
22. 2. An forte propter huiuscemodi civium mores Vergilianam illam sententiam, sicut solent, pro
defensione deorum suorum opponere audebunt:
Discessere omnes adytis arisque relictis
dii, quibus imperium hoc steterat 53?
Primum si ita est, non habent cur querantur de religione Christiana, quod hac offensi eos dii sui
deseruerint, quoniam quidem maiores eorum iam pridem moribus suis ab Urbis altaribus tam
multos ac minutos deos tamquam muscas abegerunt. Sed tamen haec numinum turba ubi erat,
cum longe antequam mores corrumperentur antiqui a Gallis Roma capta et incensa est? An
praesentes forte dormiebant? Tunc enim tota Urbe in hostium potestatem redacta solus collis
Capitolinus remanserat, qui etiam ipse caperetur, nisi saltem anseres diis dormientibus vigilarent

54

.

32

