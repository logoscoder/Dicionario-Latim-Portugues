malorum sive falsorum, prodest dolentibus, quoniam de caritate descendit, qua eos perire nolunt
nec impedire aliorum salutem. Denique magnae consolationes fiunt etiam de correctionibus eorum,
quae piorum animas tanta iucunditate perfundunt, quantis doloribus de sua perditione
cruciaverant. Sic in hoc saeculo, in his diebus malis non solum a tempore corporalis praesentiae
Christi et Apostolorum eius, sed ab ipso Abel, quem primum iustum impius frater occidit, et
deinceps usque in huius saeculi finem inter persecutiones mundi et consolationes Dei peregrinando
procurrit Ecclesia.

Decem a romanis principibus sunt persecutiones...
52. 1. Proinde ne illud quidem temere puto esse dicendum sive credendum, quod nonnullis visum
est vel videtur, non amplius Ecclesiam passuram persecutiones usque ad tempus Antichristi, quam
quot iam passa est, id est decem, ut undecima eademque novissima sit ab Antichristo. Primam
quippe computant a Nerone quae facta est, secundam a Domitiano, a Traiano tertiam, quartam ab
Antonino, a Severo quintam, sextam a Maximino, a Decio septimam, octavam a Valeriano, ab
Aureliano nonam, decimam a Diocletiano et Maximiano. Plagas enim Aegyptiorum, quoniam decem
fuerunt, antequam exire inde inciperet populus Dei, putant ad hunc intellectum esse referendas, ut
novissima Antichristi persecutio similis videatur undecimae plagae, qua Aegyptii, dum hostiliter
sequerentur Hebraeos, in mari Rubro populo Dei per siccum transeunte perierunt 226. Sed ego illa re
gesta in Aegypto istas persecutiones prophetice significatas esse non arbitror; quamvis ab eis, qui
hoc putant, exquisite et ingeniose illa singula his singulis comparata videantur, non prophetico
Spiritu, sed coniectura mentis humanae, quae aliquando ad verum pervenit, aliquando fallitur.

... et aliae multae semper et ubique.
52. 2. Quid enim, qui hoc sentiunt, dicturi sunt de persecutione, qua ipse Dominus crucifixus est? in
quo eam numero posituri? Si autem hac excepta existimant computandum, tamquam illae
numerandae sint, quae ad corpus pertinent, non qua ipsum caput est appetitum et occisum: quid
agent de illa, quae, posteaquam Christus ascendit in caelum, Ierosolymis facta est, ubi beatus
Stephanus lapidatus est 227, ubi Iacobus frater Ioannis gladio trucidatus, ubi apostolus Petrus ut
occideretur inclusus et per angelum liberatus, ubi fugati atque dispersi de Ierosolymis fratres 228,
ubi Saulus, qui postea Paulus apostolus factus est, vastabat Ecclesiam, ubi ipse quoque iam fidem,
quam persequebatur, evangelizans, qualia faciebat, est passus, sive per Iudaeam sive per alias
gentes, quacumque Christum ferventissimus praedicabat? Cur ergo eis a Nerone videtur
ordiendum, cum ad Neronis tempora inter atrocissimas persecutiones, de quibus nimis longum est
cuncta dicere, Ecclesia crescendo pervenerit? Quod si a regibus factas persecutiones in numero
existimant esse debere: rex fuit Herodes, qui etiam post ascensum Domini gravissimam fecit.
Deinde quid respondent etiam de Iuliano, quem non numerant in decem? An ipse non est Ecclesiam
persecutus, qui Christianos liberales litteras docere ac discere vetuit? Sub quo Valentinianus maior,
qui post eum tertius imperator fuit, fidei christianae confessor exstitit militiaque privatus est; ut
omittam quae apud Antiochiam facere coeperat, nisi unius fidelissimi et constantissimi iuvenis, qui
multis, ut torquerentur, apprehensis per totum diem primus est tortus, inter ungulas cruciatusque
psallentis libertatem atque hilaritatem miratus horruisset et in ceteris deformius erubescere
timuisset. Postremo nostra memoria Valens, supradicti Valentiniani frater, Arianus, nonne magna
persecutione per Orientis partes catholicam vastavit Ecclesiam? Quale est autem, non considerare
Ecclesiam per totum mundum fructificantem atque crescentem posse in aliquibus gentibus
persecutionem pati a regibus, et quando in aliis non patitur? Nisi forte non est persecutio
computanda, quando rex Gothorum in ipsa Gothia persecutus est Christianos crudelitate mirabili,
cum ibi non essent nisi catholici, quorum plurimi martyrio coronati sunt, sicut a quibusdam
fratribus, qui tunc illic pueri fuerant et se ista vidisse incunctanter recordabantur, audivimus? Quid
modo in Perside? Nonne ita in Christianos ferbuit persecutio (si tamen iam quievit), ut fugientes
inde nonnulli usque ad Romana oppida pervenerint? Haec atque huiusmodi mihi cogitanti non
videtur esse definiendus numerus persecutionum, quibus exerceri oportet Ecclesiam. Sed rursus
affirmare aliquas futuras a regibus praeter illam novissimam, de qua nullus ambigit Christianus, non
minoris est temeritatis. Itaque hoc in medio relinquimus neutram partem quaestionis huius
astruentes sive destruentes, sed tantummodo ab affirmandi quodlibet horum audaci praesumptione
revocantes.

Ignota est ultima persecutio.
53. 1. Illam sane novissimam persecutionem, quae ab Antichristo futura est, praesentia sua
extinguet ipse Iesus. Sic enim scriptum est, quod eum interficiet spiritu oris sui et evacuabit
illuminatione praesentiae suae 229. Hic quaeri solet: Quando istud erit? Importune omnino. Si enim

324

