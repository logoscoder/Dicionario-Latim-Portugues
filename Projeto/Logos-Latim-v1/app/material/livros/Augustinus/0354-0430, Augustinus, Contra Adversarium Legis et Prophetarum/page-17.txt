22. 46. De testimonio quoque Isaiae prophetae calumniatur atque blasphemat eo, quod dixerit: "
Filios genui et exaltavi, ipsi autem me spreverunt; et eosdem paulo post appellaverit semen
pessimum 198, tamquam se ostendens genitorem malorum, cuius filii sunt semen pessimum ":
nesciens ob hoc eos dici semen pessimum, quoniam gratiae Dei, qua filii facti erant, peccando
degeneres exstiterunt, eorum filii facti, quorum imitatores esse voluerunt. Unde illis alio loco
dicitur: Pater tuus Amorrhaeus et mater tua Cethaea 199, quarum Gentium sunt impietatem
malitiamque sectati, ex quibus tamen carnis originem non ducebant. Sed solvat iste quaestionem
evangelicam, ubi Dominus dicit: Si vos cum sitis mali, nostis bona data dare filiis vestris, quanto
magis Pater vester qui in caelis est dabit bona petentibus se? 200 Dicat quemadmodum sit bonus
Deus malorum pater; utrumque enim Veritas dixit. Annon erant mali quibus ait: Si ergo vos cum
sitis mali 201? Annon habebant Deum bonum patrem quibus ait: Quanto magis Pater vester qui in
caelis est, dabit bona petentibus se? 202 Porro si mali appellati sunt propter peccata, sine quibus
non est in hac infirmitate mortalium quorumlibet etiam vita iustorum, quanto convenientius semen
pessimum diceretur, quod nasceretur impia voluntate et moribus exsecrabilibus pullularet?

Homo potest nunc in arbore mala, nunc in arbore bona mutata voluntate
converti.
22. 47. Sed " hunc ", inquit, " Deum Dominus Christus appellavit arborem malam facientem fructus
malos ". Immo vero huius talia sentientis tamquam malae arboris iste ipse sermo blasphemus
fructus est malus. Nam hominem malum dixisse Dominum arborem malam, cuius fructus mali
essent opera mala, et hominem bonum arborem bonam, cuius fructus boni essent opera bona 203,
id est, ipsas hominum voluntates vel malam mali hominis vel bonam boni hominis diversas esse
arbores diversos fructus ferentes satis evidenter ipse testatur dicens: Bonus homo de bono
thesauro cordis sui profert bona, et malus homo de malo thesauro cordis sui profert mala 204.
Quomodo autem diceret: Aut facite arborem bonam et fructum eius bonum aut facite arborem
malam et fructum eius malum 205, nisi homo posset nunc in hoc, nunc in illud mutata voluntate
converti?

Dei severitas, quia iusta est, alio modo reperitur bona; omne enim iustum
bonum.
23. 48. " Sed ipse Deus ", inquit, " per eumdem prophetam fatetur et dicit: Ego sum Deus faciens
bona et creans mala 206 ". Ita plane: ipse est enim Deus, de quo dicit Apostolus: Vides ergo
bonitatem et severitatem Dei 207. Haec autem severitas eius damnabilibus mala est, quia malum
illis damnationis importat. Nam quia iusta est, alio modo reperitur bona; omne enim iustum bonum.
Quam vero eleganter sibi videtur iste verba discutere atque discernere nesciens quid loquatur?
Quandoquidem hoc ipsum, quod ita posuit hoc testimonium, ut non diceretur: faciens bona et mala
aut creans bona et mala aut creans bona et faciens mala, sed: Faciens bona et creans mala 208, vult
vertere in crimen et conatur ostendere quod fit forinsecus fieri, quod autem creatur, apud ipsum
esse creatorem atque inde procedere, ut videlicet Deus Prophetarum tamquam extranei a se boni
factor aliquando fuisse videatur, creator autem mali tamquam natura malus de se ipso proferens
quod creavit. Quae verba si ex consuetudine consideremus locutionis humanae, et fieri et creari,
non solum filii quos de semetipso quisque generat, verum etiam magistratus dicuntur atque urbes
et quaeque alia, quae non exeunt de gignente, sed forinsecus fiunt. Si autem quomodo Scripturae
sanctae, quibus iste insidiatur, loqui soleant, perscrutemur, aut hoc est facere quod creare, a quo
tamen distinguitur gignere, et variandi verbi causa, non ad aliquam rerum differentiam dici potuit:
Faciens bona et creans mala, cum dici etiam posset, creans bona et faciens mala; aut si ullam
voluisset propheticus Spiritus hic esse distantiam, multo accommodatius sic acciperentur haec
verba, ut intellegeremus id fieri, quod si non fieret, omnino non esset, creari autem ex eo quod erat
condi aliquid atque constitui, sicut diximus creari magistratus atque urbes. Nam et illi ex his, qui
iam homines erant, constituuntur in honoribus, cum magistratus creantur; et ligna et lapides,
quibus construuntur urbes, utique iam erant, sed nondum in illam rerum faciem, quam videmus in
urbibus, quodam ordine et compositione venerant, quod cum fit creari urbes dicuntur. Quod enim
Graeci appellant
, hoc nostri aliquando creare, aliquando constituere, aliquando condere
interpretantur, quod saepissime idem significat in illis Litteris, quod est facere. Nam et fecit Deus
hominem ad imaginem Dei 209 et Deus creavit hominem inexterminabilem 210, legimus; et si
aliquando cum aliqua differentia dicitur, hoc rectius potest interesse quod dixi, ut facere sit quod
omnino non erat, creare autem ex eo quod iam erat ordinando aliquid constituere. Ideoque hoc loco
dictus est Deus creans mala, quoniam peccantibus ea convertit in malum dispositione severitatis
suae, quae bonitatis eius largitate bona facta sunt. Unde dicit apostolus Paulus: Christi bonus odor
sumus in omni loco et in his qui salvi fiunt et in his qui pereunt. Quibusdam quidem odor vitae in
vitam, quibusdam vero odor mortis in mortem. Sed cum continuo sequatur et dicat: Et ad haec quis

17

