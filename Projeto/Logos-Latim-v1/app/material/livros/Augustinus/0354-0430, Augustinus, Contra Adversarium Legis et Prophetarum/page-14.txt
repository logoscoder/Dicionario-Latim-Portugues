20. 39. Sane de apocryphis iste posuit testimonia, quae sub nominibus apostolorum Andreae
Iohannisque conscripta sunt. Quae si illorum essent, recepta essent ab Ecclesia, quae ab illorum
temporibus per episcoporum successiones certissimas usque ad nostra et deinceps tempora
perseverat et immolat Deo in corpore Christi sacrificium laudis 152, ex quo Deus deorum locutus
vocavit terram a solis ortu usque ad occasum 153. Haec quippe Ecclesia est Israel secundum
spiritum; a quo distinguitur ille Israel secundum carnem, qui serviebat in umbris sacrificiorum,
quibus significabatur singulare sacrificium, quod nunc offert Israel secundum spiritum, cui dictum
atque praedictum est: Audi, populus meus, et loquar tibi; Israel, et testificabor tibi 154, et cetera,
quae iam supra commemoravi. De huius enim domo non accipit vitulos neque de gregibus eius
hircos 155. Iste immolat Deo sacrificium laudis non secundum ordinem Aaron, sed secundum
ordinem Melchisedec 156. Quod in eo psalmo positum est, quem Dominus Iesus in Evangelio de se
conscriptum esse testatur quaerens a Iudaeis respondentibus Christum filium esse David, quod
solum de illo carnaliter noverant, quomodo eum David in spiritu dixerit Dominum. Tunc enim huius
psalmi commemoravit exordium: Dixit Dominus Domino meo: Sede a dextris meis, donec ponam
inimicos tuos scabellum pedum tuorum 157. Ibi quippe et hoc dictum est: Iuravit Dominus, et non
paenitebit eum: Tu es sacerdos in aeternum secundum ordinem Melchisedec 158. Noverunt qui
legunt, quid protulerit Melchisedec, quando benedixit Abraham 159; et si iam sunt participes eius,
vident tale sacrificium nunc offerri Deo toto orbe terrarum. Dei autem iuratio incredulorum est
increpatio. Et quod Deum non paenitebit, significatio est quia hoc sacerdotium non mutabit. Mutavit
quippe sacerdotium secundum ordinem Aaron. Unde alius propheta dicit ad eum qui carnaliter est
Israel: Non est mihi voluntas in vobis, dicit Dominus omnipotens, et hostiam non accipiam de
manibus vestris 160. Ecce quod est secundum ordinem Aaron. Cur autem hoc non accipiat, addit et
dicit: Quia ab ortu solis usque ad occasum glorificatum est nomen meum in Gentibus et in omni
loco incensum offertur nomini meo et hostia pura; quia magnum est nomen meum in Gentibus,
dicit Dominus omnipotens 161. Ecce quod est secundum ordinem Melchisedec. Incensum enim quod
est Graece
sicut exponit Iohannes in Apocalypsi, orationes sunt sanctorum 162. Deus
quippe ille, sicut canitur in psalmo, qui vocavit terram a solis ortu usque ad occasum, cui terrae id
est cui populo diffuso a solis ortu usque ad occasum diceret: Non accipiam de domo tua vitulos;
immola Deo sacrificium laudis 163. Ipse per hunc prophetam quod certissime futurum erat iam velut
factum praedicans ait: Ab ortu solis usque ad occasum glorificatum est nomen meum in Gentibus
et in omni loco incensum offertur nomini meo et hostia pura; quia magnum est nomen meum in
Gentibus 164.

Deus ergo quando eum paenitet, non mutatur et mutat; quando irascitur, non
movetur et vindicat; et quando miseretur, non dolet et liberat; et quando zelat,
non cruciatur et cruciat.
20. 40. Non enim sicut hominem paenitet Deum; sed sicut Deum, quemadmodum non sicut homo
irascitur nec sicut homo miseretur nec sicut homo zelat, sed omnia sicut Deus. Paenitentia Dei non
est post errorem; ira Dei non habet perturbati animi ardorem; misericordia Dei non habet
compatientis miserum cor, unde in latina lingua nomen accepit, zelus Dei non habet mentis
livorem. Sed paenitentia Dei dicitur rerum in eius potestate constitutarum hominibus inopinata
mutatio; ira Dei est vindicta peccati; misericordia Dei est bonitas opitulandi; zelus Dei est
providentia, qua non sinit eos, quos subditos habet, impune amare quod prohibet. Unde iste qui
tam loquaciter exagitavit Dei paenitentiam, discat primo vix inveniri aliquid, quod digne de Deo dici
possit, sed plurima et paene omnia nos de illo dicere loquendi necessitate, quae magis homines ex
hominibus metiuntur, sicut autem de illo intellegenda sunt, vix a paucis et spiritalibus intelleguntur.
Propter quod providentissime Scriptura divina de illo ineffabili loquens ad quaedam etiam verba
descendit, quae iam hominibus et ipsis carnalibus, cum de Deo sermo est, videntur absurda et
indigna: ut, cum timentur ista sic accipi quomodo in hominibus solent, et discutiuntur
quemadmodum de Deo bene accipi possint, ibi discatur etiam illa, quae humanis sensibus in
eisdem scripturis Deo digna videbantur, non secundum hominum mores intellegi vel credi oportere.
Cito enim videtur paenitentia, sicut ab hominibus agitur, non cadere in Deum, sed non cito videtur
etiam misericordia, sicut homines miserentur, non cadere in Deum. Ex illo ergo quod requirendum
fatetur, discit homo et hoc requirere, quod iam sufficere arbitrabatur. Sic ergo quando eum
paenitet, non mutatur et mutat; sicut quando irascitur, non movetur et vindicat; et quando
miseretur, non dolet et liberat; et quando zelat, non cruciatur et cruciat.

Deus est ineffabilis, de quo nihil ab homine vel homini dici satis digne et satis
competenter potest.
20. 41. Numquid autem in libris Testamenti Novi desunt haec verba, quae si accipiantur sicut in
hominibus intellegi solent, nullo modo congruunt divinitati et gravem pariunt offensionem? Cum

14

