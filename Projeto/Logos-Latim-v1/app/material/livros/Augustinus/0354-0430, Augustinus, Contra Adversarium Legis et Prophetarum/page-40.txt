Nos autem audiamus et intellegamus duo Testamenta in duobus filiis Abrahae,
duabusque mulieribus eius commixtione fetatis.
9. 34. An et contra Apostolum propositurus est cathedram pestilentiae 196 et disputaturus de
qualitate figurarum atque dicturus non eum debuisse figuras rerum honestarum de rebus turpibus
ducere? Res enim turpis huic videtur etiam cum ipsa Sara concubitus coniugalis, quam liberam
matrem nostram aeternam Ierusalem significare testatur Doctor Gentium 197, quamvis narium rugas
et frontis obducat et crispato vultu hanc parabolam exhorreat doctor pestilentium, et multo amplius
et aspernabilius, quando audit eumdem Gentium Doctorem, quod scriptum est de masculo ac
femina: Erunt duo in carne una, addere et dicere: Sacramentum hoc magnum est, ego autem dico
in Christo et in Ecclesia 198. Itane vero ubi essent cognoscenda tantae rei sacramenta, id est, sacra
signa et in re pudenda atque in eis verbis, quibus verecundia debetur, cognosci non debuisse nec
dici, homo iste sciebat et beatus Apostolus nesciebat? Eat plane iste retro cum suis similibus sociis,
qui dixerunt: Durus est hic sermo, quis eum potest audire? 199 Nos autem audiamus et intellegamus
duo Testamenta in duobus filiis Abrahae, duabusque mulieribus eius commixtione fetatis: sicut
duos in carne una, Christum et Ecclesiam, istis nolentibus sine ulla obscoenitate cognoscimus, sicut
mediatorem Dei et hominum hominem Christum Iesum 200 carnem suam nobis manducandam
bibendumque sanguinem dantem fideli corde atque ore suscipimus 201, quamvis horribilius videatur
humanam carnem manducare quam perimere et humanum sanguinem potare quam fundere; atque
in omnibus sanctis Scripturis secundum sanae fidei regulam figurate factum vel dictum si quid
exponitur, de quibuslibet rebus et verbis, quae sacris paginis continentur, expositio illa ducatur non
aspernanter, sed sapienter audiamus; et relinquamus istum inania garrientem et nesciendo quid
loquatur quadam, si dici potest, imperita peritia de figurarum qualitate tractantem. Qui cum dicit
rebus congruis non contrariis aliquid esse significandum, potest vanus dicere semper Deum lucido
auro, nunquam nigro atramento scribi 202 oportere, quoniam Deus lux est et tenebrae in eo non
sunt ullae 203. Homo est enim, qui putat Apostolum, ut congrueret infirmis et imperfectis, multa
falsa et improbanda dixisse, quia testimoniis, quae de Lege ac Prophetis ponit, quam venerabiliter
Scripturas illas accipiat, per epistolas eius apparet. Nec cogitat tam perverso sensu posse defendi
etiam illa, quae in veteribus Dei Libris immundus atque impius quasi pius et mundus horrescit. Nam
si ei quispiam dicat similis eius: ea, quae te offendunt in Lege ac Prophetis, falsa sunt, sed propter
infirmos et imperfectos sic ea Spiritus sanctus poni voluit, quid pari suo vano respondeat, non
habebit. Convincitur enim regula falsa, sed sua, nec sapientis ac docti, sed stulti, sicut ipse est,
atque ineruditi manu, suo tamen gladio iugulatur.

Series responsionum adversarii sententiis.
10. 35. Post haec sane sacrilegi et vani hominis sacrilega vaniloquia, quibus me respondisse
sufficienter existimo: hoc est, de initio Geneseos 204, de lucis fabrica, de die vel sole, de causa
constituendi hominem, de peccato adae, de fabrica hominis 205, de persuasu serpentis, de
maledicto in homine et de vitae arbore 206, de paenitentia Dei, de diluvio, de arcu in nubibus 207, de
induratione cordis pharaonis 208, de spiritu mendacii secundum michaeam prophetam 209, de
testimonio Isaiae prophetae, propter quod ait: Filios genui et exaltavi, quibus rursum dicit: Filii
scelesti, semen pessimum 210; et quod item apud eum scriptum esse dixit: Ego sum Deus faciens
bona et creans mala 211, de perditione populi mandata Moysi, de maledicto, quod turpe
existimat 212, de Dei quam putat confessa crudelitate 213, de studio quod putat malitiae iuxta David
regem, de eo, quod scriptum est: Paenitet me quod constituerim Saul in regem 214; de spiritu Moysi,
cuius Scripturas putat dixisse Apostolum fabulas aniles 215, de qualitate figurarum, de Abraham 216,
de filiis Heli sacerdotis 217, de sacrificiis, quae putat non nisi daemonibus exhiberi 218, de Prophetis
Dei, quos putat ante adventum Domini non fuisse 219, de eo quod in Lege positum est sanguinem
esse animam 220, de Deo, cui Moyses servivit, quem putat Deum verum non fuisse, de varietate
personarum, in quibus putat Apostolum locutum esse fallaciter 221. Quae omnia non hoc ordine
persecutus sum, qui est in libro eius, sed sicut nostrae disputationis sibimet connexa series
postulavit.

Adversarius coepit contrariis inter se brevibus crebrisque sententiis laudare
Christum et accusare Legis Deum.
11. 36. Post haec ergo omnia titulum posuit ita se habentem: "Discretio spirituum malignitatis et
bonitatis ". Et coepit contrariis inter se brevibus crebrisque sententiis laudare Christum et accusare
Legis Deum, hoc modo velut eum ad quem scribebat exhortans: "Quare igitur, frater ", inquit, "
recedentes ab iniquitate praeteriti erroris intendamus Christum verum ac summum Deum, non
huius saeculi principem et mundi factorem, in quo nos peregrinari saepissime declaratum est.

40

