vindicentur et supplicia peccantium non sint tormenta, sed incrementa vitiorum. Sapiens autem
cum haec audit, ipsam magis in hac vita iram Dei timet, qua homo non patitur quod acriter dolet,
sed facit quod turpiter libet; et eius, cui talia iudicia displicent, verba insana contemnit, quia et in
ipso poenam pharaonis, hoc est indurati cordis 218 agnoscit. Si enim quosdam, qui non probaverunt
Deum habere in notitia, tradidit Deus in reprobam mentem, ut faciant quae non conveniunt 219, quid
mirum, si et istum qui divina blasphemat eloquia, tradidit Deus in reprobam mentem, ut dicat quae
non conveniunt? Sic enim oportet haereses esse, ut probati 220, inquit Apostolus, manifesti fiant in
vobis. Sic vasa irae locis congruis et temporibus ordinantur, ut etiam de ipsis notas faciat Deus
divitias gloriae suae in vasa misericordiae 221, quae de massa eiusdem damnationis fiunt in
honorem gratia illius, non meritis suis. Ille quippe donat prodesse nobis non solum quod docet
veritas, verum etiam quod obstrepit vanitas, ut cum respondetur inquietissimae vanitati,
auscultetur sincerissimae veritati.

Quare Deus, magis morum quam verborum pulchritudinem quaerens atque
munditiam turpe aliquid non turpiter, sed minaciter dixit, ut non
committeretur.
24. 52. De turpi maledicto arguit vanitas, sed turpe non esse, quibusdam rebus turpibus nominatis
cavendam ostendere turpitudinem, misericors indicat veritas et vecors vincitur vanitas. Nam de
turpi maledicto potest a verbosis impiis reprehendi et apostolus Paulus, ubi ait: Utinam et
abscindantur qui vos conturbant 222, quod etsi bene intellegentibus benedictio magis apparet, ut
fiant spadones propter regnum caelorum 223; potest tamen garrula caecitas etiam in Apostolo hoc
reprehendere contendens, quod non debuerit rem honestam turpi verbo enuntiare. Possunt et
ipsum Dominum, qui eiusdem continentiae donum commendans ait: Sunt qui se ipsos castraverunt
propter regnum caelorum 224. Legunt quippe isti litteriones -sic enim potius quam litterati appellandi
sunt qui legendo litteratos nihil sapere didicerunt - legunt ergo apud Ciceronem tale aliquid, unde
sibi videantur docte Christi verba culpare, perditi potius quam periti. Ille namque cum doceret, in
translatione verborum obscoenitatem esse vitandam: Nolo, inquit, dici morte africani castratam
esse rem publicam 225. Sed si hoc verbum ipse quod vitari volebat, ut vitandum ostenderet, non
vitavit, et quod dici noluit coactus est dicere, quanto magis res, quae verbo eodem recte
significatur, ut ab audiente possit intellegi, suo verbo enuntiatur? Atque ut ad illud redeamus, quod
iste in Deuteronomio 226 reprehendit: Si Cicero vir eloquentissimus et verborum vigilantissimus
appensor et mensor, quod dici noluit, dixit, ne diceretur, quanto melius Deus magis morum quam
verborum pulchritudinem quaerens atque munditiam turpe aliquid non turpiter, sed minaciter dixit,
ut hoc horreretur, ne aliud committeretur, propter quod ad illa quae audire horroris est, veniretur?
Et tamen cum legitur, aures infidelitas claudit, avertit faciem, exasperat vultum, linguam vibrat,
blasphemias iaculatur. Videte si non sunt isti ex illo genere hominum, qui loquente Christo de
sacramento corporis et sanguinis sui dixerunt: Durus est hic sermo; quis potest eum audire? 227 Nisi
quod excusabiliores sunt, qui verba divina quae non intellegebant, non in maledictione, sed in
benedictione horribilia non ferebant. Mirum enim non est, si maledictum quando auditur horretur;
nec exigendum est ut verbis non horrendis dicatur, quod ad hoc dicitur, ut ab exhorrente timeatur.
Dominus autem talia dicebat, quae amari praeciperet, non timeri; et tamen quae infidelitas
sufferat: Caro mea vere cibus est, et sanguis meus vere potus est; et: Nisi manducaveritis carnem
meam et biberitis sanguinem meum, non habebitis vitam in vobis 228? Si ergo Dei sapientia verbis
sacramento congruis pascens animam credentem non curavit insipientiam nauseantem, quanto
magis eadem ipsa sapientia, ubi locus et tempus timoris fuerat, non amoris, salubrem volens
importare terrorem non curavit insipientis errorem, quamvis eius praevideret horrorem? Quis
autem istorum spiritalem novit horrere animae foeditatem, cum velut sua quadam fame atque
egestate compellitur comedere, quae de suis carnalibus cogitationibus tamquam de femoribus
exeunt 229? Nam illius maledicti, quod iste velut turpe reprehendit, rarus effectus est; vix enim
aliquando tam magnum est flagellum famis, ut ad nefanda illa compellat; ista vero fame, qua
miserorum animae inopes veritatis ea pro veritate comedunt, quae carnalibus sensibus pariunt,
usquequaque plena sunt omnia, tanto infelicius, quanto nocet amplius et horretur minus.

Huius libri conclusio.
24. 53. Sed puto me uni libro illius quem misistis nostro non uno, ne nimium prolixus sit,
respondere debere. Proinde hic faciamus huius finem, ut ex his, quae discutienda restant, alius
inchoetur. Nescio quo enim modo ita libri termino reficitur lectoris intentio, sicut labor viatoris
hospitio.
1 - Gen 1, 1.

19

