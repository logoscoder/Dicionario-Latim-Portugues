idoneus? 211 Nonne importuni quodam modo sumus ingerere ista carnalibus non studiosis, sed
contentiosis nullo modo idoneis ea capere, quae utinam saltem desinerent carpere?

Quod Deus prophetarum creator bonorum legitur.
23. 49. Quantus quippe conflictus adversus Arianos fuerit excitatus, ne unigenitum Filium dicerent
esse creaturam idem putantes creatum esse quod genitum, iste fortassis ignorat. Sed ut eius regula
fallax atque distorta ex eodem prophetico et evangelico testimonio quod ipse posuit percussa
frangatur, sic Deus loquitur per prophetam: Ego creans lucem et faciens tenebras, faciens pacem et
creans mala 212. Quod ipse nec totum nec sicut illic legitur posuit. Atque illud quidem facile
dissimulandum est, quod pro pace posuit bona, quoniam pax bona est. Sed illud praetereundum
non est, quia huius sententiae partem superiorem dolo potuit praeterire, ne diceret creans lucem,
quia cum sit lux etiam confitente ipso utique bona, ab eo creatam noluit confiteri, quem non vult
creare nisi mala. Magis ergo indifferenter id positum debemus accipere, creare et facere,
distinctionis tamen, quam sibi iste fecit, regula fracta est, quoniam Deus Prophetarum, quem de
verbo quod non intellegit culpat, ibi legitur creator bonorum, quod negat. Itemque ex Evangelio.
Nempe nobis, tamquam plurimum suis partibus faveret, opposuit quod Dominus ait: Arbor bona
bonos fructus facit, et arbor mala malos fructus facit 213. Cur ergo non secundum istum creat dixit,
non facit, si vera est eius differentia, qua facientem a creante distinguit dicens quod fit alienum
esse a faciente, quoniam de foris accedit, quod autem nascitur, proprium eius esse qui generat?
Hinc enim existimat Deum generatorem malorum, quia dictum est creans mala, putans, quod et
Ariani putaverunt, in scripturis illis nihil interesse, utrum generari dicatur aliquid an creari, sed certe
in eo, quod Dominus arborem bonam fructus bonos, malam malos non dixit creare, sed facere,
videat iste suam regulam fractam et comprimat linguam. Quid enim stultius quam dicere Deum
Prophetarum esse arborem malam et id velle intellegi in eo quod Dominus ait: Arbor mala fructus
malos facit, et rursus dicere: " Non facit mala, sed creat; quia si faceret, aliena ab illo essent eique
forinsecus accederent; cum vero creat, ipse illa de se ipso tamquam radicitus generat "? Non ergo
de isto Deo Dominus ait: Arbor mala malos fructus facit, quoniam creat mala iste, non facit. Ecce
qui audet accusare Prophetas, qui ex Evangelio productis a se testibus refragatur.

Spiritus Dei et per horrorem mala patiendi incutiat timorem malefaciendi.
24. 50. Item verba quaedam ex libro Deuteronomio velut impura exhorrescens impurus exagitat,
quasi Deus verecundari debuerit, pudenda impiis irrogare vel praenuntiare tormenta, nec eo
comminari modo, ut diceret: Quae mollis in vobis et tenera nimis fuerit, cuius experimentum non
accepit pes eius ambulare super terram prae teneritudine et mollitie, zelabit oculo suo virum suum
et filium suum et filiam suam et secundas suas et quod exierit per femora eius comedet 214. Immo
vero quanto est horribilius, tanto est terribilius. Neque enim a propheta monendo dictum est, sed
minando, non ut haec homines facerent, sed ne illa facerent, quae sensus perversus exercet, et ad
haec pervenirent, quae sensus humanus exhorret. Quis autem digne eloqui possit, quam sit mentis
exsecrabilior foeditas, poenas exhorrere meritorum et merita non cavere poenarum? Dicat plane
Spiritus sanctus intaminatus et intaminabilis, quod audire anima recusat immunda et esse non
recusat immunda. Immunditiam quippe aversatur carnis offensis sensibus carnis, et immunditiam
diligit suam extinctis sensibus cordis. Dicat haec Spiritus Dei et per horrorem talia mala patiendi
incutiat timorem malefaciendi.

Deus quippe donat prodesse nobis non solum quod docet veritas, verum etiam
quod obstrepit vanitas.
24. 51. Idem namque Spiritus etiam per Apostolum loquens sensus impios non est verecundatus
offendere, dum pios vellet instruere, ubi commemorata impietate quorundam, qua coluerunt et
servierunt creaturae potius quam Creatori 215, subiunxit atque ait: Propter hoc tradidit illos Deus in
passiones ignominiae. Nam feminae eorum immutaverunt naturalem usum in eum usum, qui est
contra naturam. Similiter autem et masculi relinquentes naturalem usum feminae, exarserunt in
appetitum suum in invicem, masculi in masculos deformitatem operantes et mercedem mutuam
quam oportuit erroris sui in semetipsis recipientes 216. Si quisquam inimicus Apostoli vellet ex his
verbis talia dicere, qualia dicit ex Librorum veterum quibusdam locis iste blasphemus, nonne
haberet amplam materiam, in qua loquaciter insaniret, et quanto sibi videretur disertiora dicere,
tanto detestabiliora maledicta iactaret, maxime quia dictum est: Mercedem mutuam quam oportuit
erroris sui in semetipsis recipientes? Oportuisse quippe non est veritus dicere Apostolus, ut qui
creaturae potius quam Creatori servierunt, erroris sui mercedem 217 non inviti haec turpia patiendo,
sed libenter faciendo reciperent; iudicio scilicet non alicuius hominis immundissimi, quem talia
delectarent, sed iustissimi Dei, qui tradidit eos in passiones ignominiae, ut crimina criminibus

18

