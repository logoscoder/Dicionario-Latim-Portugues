1. 1. Iam nunc ea discutienda sunt, quae iste de Novi Testamenti libris suffragari sibi arbitratur
adversus propheticas Litteras, tamquam eas Apostoli Christi sua sententia condemnaverint. Quod
ergo " profanas et aniles fabulas et genealogias infinitas appellasse Apostolum existimat " divina "
eloquia Legis et Prophetarum, quia dixit: Profanas et aniles fabulas devita 1; et alio loco: Ne
intendas fabulis iudaicis et genealogiis infinitis, quae quaestiones praestant magis quam
aedificationem 2 ", quis ita nisi haereticus multum caecus erraret? Cur enim hoc Apostolus ipse non
fecit, si has esse aniles fabulas iudicavit? Cur dicit ad Galatas: Dicite mihi, sub Lege volentes esse:
Legem non audistis? Scriptum est enim quod Abraham duos filios habuit, unum de ancilla et alium
de libera; quae sunt in allegoria: haec enim sunt duo Testamenta 3. Et ad Corinthios: Nolo enim vos
ignorare, fratres, quia patres nostri omnes sub nube fuerunt et omnes per mare transierunt et
omnes per Moysen baptizati sunt in nube et in mari et omnes eumdem cibum spiritalem
manducaverunt et omnes eumdem potum spiritalem biberunt: bibebant enim de spiritali sequenti
petra; petra autem erat Christus 4?

Iudaei praeter Scripturas legitimas et propheticas quasdam traditiones suas
habent.
1. 2. Nescit autem habere praeter Scripturas legitimas et propheticas Iudaeos quasdam traditiones
suas, quas non scriptas habent, sed memoriter tenent et alter in alterum loquendo transfundit,
quas deuterosin vocant, ubi etiam dicere audent et credere Deum primo homini duas creasse
mulieres; ex quibus texunt genealogias, vere, sicut ait Apostolus, infinitas parientes
infructuosissimas quaestiones 5. Sed si huic talia nunquam evenit audire, numquid et contra
Evangelium sic obsurdescere debuit, ut non adverteret verba Domini Christi, quibus arguit Iudaeos,
quod de parentibus non honorandis impietatem docerent filios suos? Ibi quippe et Dei praeceptum,
quod in Lege conscriptum est, attestando commemoravit. Nec ob aliud eos arguit, nisi quod
reicerent mandatum Dei, ut statuerent traditiones suas. Cum enim interrogassent Pharisaei et
Scribae: Quare discipuli tui non ambulant iuxta traditionem seniorum, sed communibus manibus
manducant panem? Ille respondens dixit eis: Bene prophetavit Isaias de vobis hypocritis, sicut
scriptum est: Populus hic labiis me honorat, cor autem eorum longe est a me. In vanum autem me
colunt docentes doctrinas et praecepta hominum 6. Relinquentes enim mandatum Dei tenetis
traditionem hominum, baptismata urceorum et calicum, et alia similia his facitis multa. Et dicebat
illis: Bene irritum facitis praeceptum Dei, ut traditionem vestram servetis. Moyses enim dixit:
Honora patrem tuum et matrem tuam 7, et: Qui maledixerit patri aut matri, morte moriatur 8. Vos
autem dicitis: Si dixerit homo patri aut matri, corban (quod est donum) quodcumque ex me, tibi
profuerit: et ultra non dimittitis eum quidquam facere patri suo aut matri, rescindentes verbum Dei
per traditionem vestram, quam tradidistis, et similia huiusmodi multa facitis 9. Ubi evidenter
Christus ostendit et illam Dei esse Legem, quam profanus iste blasphemat, et Iudaeos habere suas
traditiones a Libris propheticis et legitimis alienas, quas appellasse Apostolum profanas fabulas et
aniles et genealogias interminatas 10 non haereticus, sed catholicus lector intellegit. Porro si velim
testimonia cuncta colligere, quibus ostendam, quemadmodum et ipse Dominus et Apostoli eius
Lege usi fuerint et Prophetis, quas iste aniles fabulas putat, quando sufficio, aut cui non sufficiant
ista quae diximus?

Nescio quis Fabricius mentientem putat et laudat Apostolum.
2. 3. Nec iste adversus lucem vocemque dominicam vel apostolicam tam caecus et surdus est, ut
ignoret, quemadmodum a Christo et Apostolis in libris ad Novum Testamentum pertinentibus
confirmetur Legis ac Prophetarum et commendetur auctoritas. Proinde excogitasse se existimat,
quo pacto subterfugiat moles testimoniorum in evangelicis et apostolicis Litteris de Libris veteribus
positorum, quibus eius velit nolit cervicata lingua conteritur. Ait quippe "Apostolum pro qualitatibus
ingeniorum in quinque personis locutum: Insinuans enim rudi adhuc populo ", inquit, " quae Dei
sunt, non debuit a perfectioribus incipere et consuetudinem ab eis vetustatis excludens a
difficilioribus inchoare, ne novos adhuc ad fidem perfecta doctrina turbaret ". Deinde volens quasi
probare, quod dixit, eumdem Apostolum dicentem commemorat: Cum liber sim ex omnibus,
omnibus me subieci, ut plures lucrifacerem; et factus sum Iudaeis tamquam iudaeus, ut Iudaeos
lucrifaciam, et iis, qui sub Lege sunt, tamquam qui sub Lege essem, cum ipse non sim sub Lege, ut
eos, qui sub Lege sunt, lucrifaciam, et iis, qui sine Lege sunt, tamquam sine Lege essem, cum sine
Lege non sim, sed sim in Lege Christi, ut lucrifaciam eos, qui sine Lege sunt. Factus sum infirmis
infirmus, ut infirmos lucrifaciam; omnibus omnia factus sum, ut omnes lucrifaciam 11. Has quattuor
personas vult intellegi, in quibus Apostolum locutum putat, unam Iudaeorum, alteram eorum, qui
sub Lege sunt, tertiam eorum, qui sine Lege sunt, quartam infirmorum. Quinta debetur, quoniam
quinque promiserat: " hanc, ut adderet, alio loco ", inquit, " superius iam dixit: Sapientiam loquimur
inter perfectos. 12, ut perfectorum videatur quinta persona ". Hoc totum propterea molitus est, ut si

28

