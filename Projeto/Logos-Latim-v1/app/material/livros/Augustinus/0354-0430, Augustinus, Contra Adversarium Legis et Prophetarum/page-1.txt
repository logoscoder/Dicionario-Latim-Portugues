1 CONTRA ADVERSARIUM LEGIS ET PROPHETARUM LIBRI
DUO
2 LIBER PRIMUS

De suscepto operis consilio et argumento.
1. 1. Libro, quem misistis, fratres dilectissimi, nescio cuius haeretici invento, sicut scripsistis in
platea maritima, cum venalis codex ipse ferretur et concurrentibus turbis periculosa curiositate et
delectatione legeretur, ut quanto possem compendio responderem, prius quaesivi, cuiusnam esset
erroris. Non enim soli Manichaei legem prophetasque condemnant, sed et Marcionistae et alii
nonnulli, quorum sectae non ita innotuerunt populis christianis. Iste autem, cuius nomen in eodem
libro non comperi, detestatur Deum mundi fabricatorem; cum Manichaei, quamvis librum Geneseos
non accipiant atque blasphement, Deum tamen bonum fabricasse mundum etsi ex aliena natura
atque materia confiteantur. Sed quamquam non mihi apparuerit, cuius sectae sit iste blasphemus,
defendenda est adversus eius linguam Scriptura divina, quam maledicis disputationibus insectatur.
Et quoniam se quoquo modo christianum videri cupit, unde et ex Evangelio et ex Apostolo ponit
aliqua testimonia, etiam scripturis ad Novum Testamentum pertinentibus refellendus est, ut
ostendatur in reprehensione veterum inconsideratius quam versutius insanire.

Quod pius poterat ore religioso, quaerit iste impius ore sacrilego.
2. 2. Ac primum, quod pius poterat religioso, quaerit iste impius ore sacrilego, quomodo
accipiendum sit quod scriptum est: In principio fecit Deus caelum et terram 1, quamquam non
addiderit terram, de qua post loquitur. Quaerit ergo: " quo principio? Eiusne quo idem Deus esse
coepit, an ex eo quo illum esse vacuum taeduit? ". Cui respondetur, quia nec Deus esse coepit nec
eum vacationis suae taeduit, qui neque aliquando non fuit nec cessando torpuit nec operando
laboravit nec sine caelo sedis indiguit nec facto caelo sedem tamquam finitis erroribus peregrinus
invenit. Potens est enim beatissime manere in semetipso; templo autem suo, quod sunt omnes
sancti et angeli et homines, sic impertire habitationem suam, ut illi ex ipso habeant tale bonum,
quo beati esse possint, non ex eis ille talem domum, sine qua beatus esse non possit 2. Aut ergo sic
intellegendum est quod scriptum est: In principio fecit Deus caelum et terram, ut principium sit, ex
quo esse coeperunt; non enim Deo coaeterna semper fuerunt, sed facta initium, ex quo esse
inciperent, acceperunt. Aut certe quia in principio sibi coaeterno fecit Deus caelum et terram, hoc
est in unigenito Filio 3. Ipse est enim sapientia, de qua dicit Apostolus: Christum Dei virtutem et Dei
sapientiam 4. Et Deo qui fecit caelum et terram, dicitur in psalmo: Omnia in sapientia fecisti 5. Aut si
de psalmo iste non vult accipere testimonium, Apostolum audiat de Christo loquentem: Quia in ipso
condita sunt omnia, in caelo et in terra, visibilia et invisibilia 6.

Deus nec coepit esse nec desinet.
2. 3. Deus igitur nec coepit esse nec desinet, sed opera eius quaedam incipientia certo fine esse
desistunt, sicut tempora et temporalia; quaedam incipientia permanebunt, sicut ipsa sanctorum
hominum, quam percepturi sunt, vita aeterna. Quod iste non vidit, qui putavit esse dicendum ac
definiendum, nullum esse sine fine principium: nec ipsum potuit attendere numerum, cuius initium
est ab uno et finis in nullo. Nullus quippe numerus quamlibet magnus vel dicitur vel si iam dici non
potest cogitatur, cui non addi possit ut maior sit. Et puto quod iste quamlibet haeresim sub nomine
Christi teneat contra Christum, vitam sibi promittit in Christo utique beatam, cuius tunc poterit esse
principium, cum vitae huius miserae finis fuerit. Respondeat itaque, beata illa, quam non negat
habituram vel habere principium, utrum habitura an non habitura sit finem? Si dixerit habituram,
quomodo se audebit dicere christianum? Si dixerit non habituram, ubi est quod ausus est dicere
nullum esse sine fine principium?

Olim ex initio factum est; ex initio utique suo, non Dei, cui nullum est initium.
3. 4. Quaerit etiam: " Si mundus iste bonum aliquid est, cur non olim ex initio ab eo factum est,
quod melius fuit? ". Quasi se ipso aliquid melius Deus fecerit mundum aut ideo non debuit hoc
bonum fieri, quia non est aequale facienti. Quod autem quaerit, cur non istud olim ex initio factum
sit, responsum habeat: immo vero olim ex initio factum est; ex initio utique suo, non Dei, cui nullum
est initium. Si autem hoc initium significari potuit, eo quod dictum est: In principio fecit Deus; quid
est quod calumniatur velut interrogans, in quo principio fecerit, cum ipse rursus quaerat, cur non
olim ex initio factum sit? Proinde sua verba illi replicanda sunt. Nam sicut ipse propter id quod

1

