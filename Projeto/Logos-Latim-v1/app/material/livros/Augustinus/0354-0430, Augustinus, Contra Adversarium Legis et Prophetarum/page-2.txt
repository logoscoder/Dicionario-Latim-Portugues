scriptum est: In principio fecit Deus caelum et terram 7, argumentatur et dicit: " In principio igitur
quo? ". Eiusne quo idem Deus esse coepit, an ex eo quo illum vacuum esse taeduit? Ita et nos ad id
quod ait: " Cur non istud olim ex initio ab eo factum est? ". Respondeamus et dicamus ei: Ex initio
igitur quo? eiusne quo idem Deus esse coepit an ex eo quo illum vacuum esse taeduit? Hoc quippe
illi displicet, quod non olim ex initio fecerit Deus caelum, cum dicit: " Cur non olim ex initio? ".
Tamquam ex illo initio facere debuerit, ex quo est ipse qui fecit. Cur non hic timuit, ne dicendo ex
initio, ex quo est ipse Deus, eum debuisse facere caelum, diceretur ei: habet ergo Deus initium ac
per hoc secundum sententiam tuam habebit et finem; tu enim dixisti nullum esse initium sine fine?
Porro si Deus caret initio, quomodo faceret aliquid ex initio ex quo ipse est? Ac per hoc ex initio
fecit illo ex quo fecit, id est, ex quo coepit esse quod fecit. Aut ergo Deus ipsorum nihil boni
unquam fecit; aut secundum istum, quodcumque boni fecit, ex illo initio fecit, ex quo ipse est; et
habenti initium metuendus est finis. Aut sanctae Scripturae verbis debet acquiescere et intellegere
Deum, qui ex nullo coepit esse principio, fecisse caelum in principio, vel ex quo caelum esse coepit,
vel in Filio, qui Iudaeis interrogantibus, quis esset, principium se esse respondit 8.

Quod ex initio quod in principio.
3. 5. Nisi forte dicturus est aliud initium aliud vero esse principium. Si ergo ita esset scriptum: In
initio fecit Deus caelum et terram, nihil contra hoc iste moveretur, qui dixit: " Cur non olim ex initio
factum est? ". Quandoquidem legeret: In initio fecit Deus, non existimans impium, si credatur Deus
habere initium, sed non habere principium. Quod si ita est, emendetur hoc auctore Evangelium, ubi
scriptum est: In principio erat Verbum 9. Cur enim non etiam hic iste dicat: In principio igitur quo?
Eiusne quo idem Verbum esse coepit? Et quia Deus erat Verbum, potest etiam sic dicere,
quemadmodum in hoc libro dixit: " Eiusne quo idem Deus esse coepit? ". Dicat hic si placet etiam
illam definitivam suam, ubi audit: In principio erat Verbum, dicat etiam hic, si audet: nullum est
principium sine fine, ut ab ipsis etiam Manichaeis, qui eum fortasse, quia inimicum Legi
Prophetisque reperiunt, libentissime legunt, iudicetur insanus. Quia vero displicet ei Deus qui fecit
mundum, cur non displicet per quem factus est mundus? De Christo enim scriptum est: In hoc
mundo erat et mundus per eum factus est 10.

Bonum quippe etiam non summum, immo vero etiam infimum, nisi a summo
bono esse non posset.
4. 6. Intellegat itaque Deum facere bona posse, bonis autem a se factis egere non posse, unde nec
faciendis eguit, qui factis non eget. Sed summe bonus fecit omnia, sibi quidem imparia, sed tamen
bona. Bonum quippe etiam non summum, immo vero etiam infimum, nisi a summo bono esse non
posset. Nimis autem de Deo male sentit, qui propterea bonum esse aliquid negat, quia aequale Deo
non esse cognoscit. Ita enim non erit ille summum, sed infimum bonum, si quidquid eo minus est
iam non est bonum. Porro si in rebus quas condidit ea quae sunt prima bona valde sunt imparia
Conditori, quia ille fecit, haec facta sunt; profecto qui talibus non eguit ad augendam beatitudinem
suam, multo minus inferioribus atque omnino infimis eguisse credendus est. Quae tamen fecit
tamquam bonorum omnium constitutor. Nam Dominus Iesus, per quem factus est mundus 11 non
sola caelestia, sed etiam terrestria eorumque terrestrium quae videntur exigua, Deum creasse et
creare sic indicat, cum dicit: Si ergo fenum agri, quod hodie est et cras in clibanum mittitur, Deus
sic vestit, quanto magis vos modicae fidei? 12 Unus ergo atque idem Deus est institutor caeli et
terrae, stellarum et herbarum, quidquid mensura, forma, ordine suo constat in caelo et in terra,
quidquid vivit in caelo et in terra, quidquid sentit in caelo et in terra, quidquid intellegit in caelo et
in terra. Quae non solum illi, a quo sunt condita, sed nec inter se esse oportebat aequalia, et ideo
sunt omnia. Nam si essent aequalia, unum genus bonorum esset, non omnia. Nunc vero ideo sunt
omnia bona, quia sunt aliis alia meliora, et bonitas inferiorum addit laudibus meliorum: Et in rerum
bonarum inaequalitate ipsa est iucunda gradatio, ubi minorum comparatio ampliorum est
commendatio.

Non est ergo malum nisi privatio boni.
5. 7. Ea vero, quae dicuntur mala, aut vitia sunt rerum bonarum, quae omnino extra res bonas per
se ipsa alicubi esse non possunt, aut supplicia peccatorum, quae de iustitiae pulchritudine veniunt.
Sed ipsa quoque vitia testimonium perhibent bonitati naturarum. Quod enim malum est per vitium,
profecto bonum est per naturam. Vitium quippe contra naturam est, quia naturae nocet, nec
noceret, nisi bonum eius minueret. Non est ergo malum nisi privatio boni. Ac per hoc nusquam est
nisi in re aliqua bona. Etsi non summe bona, quoniam summe bona incorruptibilis et immutabilis
perseverat, ut Deus est, non tamen nisi in bona, quoniam non nocet nisi minuendo quod bonum
est. Ac per hoc bona sine malis esse possunt, sicut ipse Deus et quaeque superiora caelestia; mala

2

