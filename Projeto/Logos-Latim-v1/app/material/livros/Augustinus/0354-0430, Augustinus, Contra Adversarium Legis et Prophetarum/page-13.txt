Deo sacrificium laudis et redde Altissimo vota tua 138. Et iterum in fine psalmi eius: Sacrificium,
inquit, laudis honorificabit me et ibi via qua ostendam illi salutare Dei 139. Iam de hoc salutari Dei,
quod ipse sit Christus, supra commemoravi atque monstravi. Quod est autem sacratius laudis
sacrificium quam in actione gratiarum? Et unde maiores agendae sunt Deo gratiae quam pro ipsius
gratia per Iesum Christum Dominum nostrum 140? Quod totum fideles in Ecclesiae sacrificio sciunt,
cuius umbrae fuerunt omnia priorum genera sacrificiorum. Isti autem vaniloqui reprehensores
Veteris Testamenti etiam si cetera quae commemoravi de hoc psalmo minus intellegunt, sufficiat
eis quantum ad praesentem quaestionem attinet, quia Deus Prophetarum, qui Deus est etiam
Apostolorum, non manducat taurorum carnes nec sanguinem potat hircorum. Talem quippe eum
noverant sancti, qui pleni eius spiritu ista dicebant. Unde illud quod David obtulit, ut populo
parceretur, umbra erat futuri, qua significatum est, quod per unum sacrificium, cuius illa figura erat,
saluti populi spiritaliter parcitur. Ipse est enim Christus Iesus, qui traditus est, sicut Apostolus dicit,
propter delicta nostra, et resurrexit propter iustificationem nostram 141, propter quod etiam dicit:
Pascha nostrum immolatus est Christus 142.

Israel carnalis et Israel spiritalis.
19. 38. Unde autem iste probare conatus est " evidenter servisse daemoniis, qui sacrificiis ea
promeruerit ", volens hoc intellegi de sancto David ibi evidentius, quanta fraude imperitorum
animis insidietur, ostendit. Adhibuit enim Apostolum testem eo quod dixerit: Vide Israel carnaliter
nonne qui edunt hostias, participes sunt altaris? Quid ergo? Dico, quod idolum sit aliquid? Sed qui
sacrificant, daemonibus sacrificant. Quod non ita scriptum est, sed ita: Videte Israel secundum
carnem: nonne qui de sacrificiis manducant, socii sunt altaris? Quid ergo? Dico quia idolis
immolatum est aliquid, aut idolum est aliquid? Sed quia quae immolant daemoniis, et non Deo
immolant. Nolo vos socios daemoniorum fieri 143. Potuit autem accidere, ut secundum
interpretationum varietatem non in rebus, sed in verbis, quod ego dixi, secundum carnem, alii
codices habeant carnaliter; et quod ego dixi qui de sacrificiis manducant, aliqui habeant edunt
hostias; quod ipse posuit et quod ego socii sunt altaris, habeant aliqui, participes sunt altaris; et
quod ego posui: Quid ergo? Dico quia idolis immolatum est aliquid? minus ille posuerit, aut minus
codex eius habuerit, et ideo tantummodo posuit quia " idolum est aliquid ". Quod vero sequitur
multum ad rem pertinet, quia id aliter posuit. Ait enim Apostolus: Sed quia quae immolant
daemoniis et non Deo immolant. Iste autem dixit: Sed qui sacrificant, daemonibus sacrificant; quasi
omnes qui sacrificant, non sacrificent nisi daemonibus. Non enim ait Apostolus: qui sacrificant, sed
quae sacrificant, vel, sicut a me positum est, immolant: illi scilicet qui idola colunt, quae sacrificant
daemoniis et non Deo, sacrificant sive, immolant. Et ideo subiunxit: Nolo vos socios daemoniorum
fieri; eos quippe ab idololatria prohibebat. Propter quod eis ostendere voluit ita illos fieri socios
daemoniorum, si idolothyta sacrificia manducaverint 144, quomodo Israel carnalis socius erat altaris
in templo, qui de sacrificiis manducabat. Ideo quippe addidit, carnaliter vel secundum carnem, quia
est Israel spiritaliter vel secundum spiritum, qui veteres umbras iam non sequitur, sed eam
consequentem quae illis umbris praecedentibus significata est veritatem. Hinc enim coepit, ut hoc
diceret: Propter quod, dilectissimi mihi, fugite ab idolorum cultura 145. Deinde secutus ostendit, ad
quod sacrificium iam debeant pertinere dicens: Quasi prudentibus dico, iudicate vos, quod dico.
Calix benedictionis quem benedicimus nonne communicatio est sanguinis Christi? Panis quem
frangimus nonne communicatio est corporis Domini? Quia unus panis unum corpus multi sumus;
omnes enim de uno pane participamus 146. Et propter hoc subiunxit: Videte Israel secundum
carnem: nonne qui de sacrificiis manducant, socii sunt altaris? 147 Ut intellegerent ita se iam socios
esse corporis Christi, quemadmodum illi socii sunt altaris. Et quia ut hoc diceret ab idolatria
prohibebat, unde locus iste sermonis eius, sicut commemoravi, sumpsit exordium: ne putarent ideo
non esse curandum, si de sacrificiis ederent idolorum, quia idolum nihil est, existimantes sibi haec
velut superflua non nocere, confirmavit quidem et ipse nihil esse idolum, nec ideo se ista prohibere,
quia idolis immolantur quae non habent sensum, sed quia quae immolant, inquit, id est idolorum
cultores, daemoniis et non Deo immolant. Nolo vos socios daemoniorum fieri 148. Istum sensum
veritas ipsa declarat, quia in templo cui serviebat carnaliter Israel, non utique idolum colebatur.
Nam si sacrificia, quae in illo templo secundum veterem Legem offerebantur Deo tamquam
idolorum sacrificia damnarentur vel tamquam daemoniis immolata, nullo modo ipse Dominus
Christus leproso quem mundaverat diceret: Vade, ostende te sacerdoti et offer munus quod
praecepit Moyses in testimonium illis 149. Nondum enim dederat pro sacrificiis illis omnibus sui
corporis sacrificium, nondum suscitaverat sui corporis templum 150. Nec de illo templo eiciens eos,
qui boves et columbas vendebant, diceret: Domus mea domus orationis vocabitur, vos autem
fecistis illam speluncam latronum 151.

Haec quippe Ecclesia est Israel secundum spiritum.

13

