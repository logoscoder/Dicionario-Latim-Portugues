reprehendere severitatem, ubi transitoria est culpa et finem non habet poena; atque ita discet, si
pervicax non est, in utroque Dei unius Testamento et amandam bonitatem et timendam
severitatem. Quamvis enim in Vetere Testamento propter temporalium bonorum promissionem
malorumque comminationem servos pariat temporalis Ierusalem, in Novo autem, ubi fides impetrat
caritatem, qua Lex possit impleri non magis timore poenae quam dilectione iustitiae 122, liberos
pariat aeterna Ierusalem 123, tamen et illis temporibus fuerunt iusti spiritales, quos non occidebat
littera iubens, sed vivificabat spiritus iuvans 124. Unde et fides venturi Christi habitabat utique in
Prophetis venturum praenuntiantibus Christum 125; et nunc sunt plurimi carnales, qui vel haereses
faciunt non intellegendo Scripturas, vel in ipsa Catholica aut adhuc parvuli lacte nutriuntur aut
tamquam palea perseverans futuris ignibus praeparantur 126. Sicut autem Deus unus et verus
creator bonorum est et temporalium et aeternorum, ita idem ipse auctor est amborum
Testamentorum, quia et Novum in Vetere est figuratum et Vetus in Novo est revelatum.

Quam gravius sit punitus, qui velut relictus est impunitus.
17. 36. Ignoscendi autem misericors mansuetudo, propter quam dictum est non solum septies,
verum etiam septuagies septies fratri remittenda esse peccata, non ad hoc valet, ut sit iniquitas
impunita aut torpens et dormiens disciplina, quod potius obsit quam diligens vigilansque vindicta.
Claves quippe regni caelorum sic dedit Christus Ecclesiae, ut non solum diceret: Quae solveritis
super terram, soluta erunt et in caelis, ubi apertissime bonum, non malum pro malo reddit Ecclesia,
verum et adiungeret: Quae ligaveritis in terra, erunt ligata in caelo 127, quia bona est et vindicandi
iustitia. Illud enim quod ait: Si nec Ecclesiam audierit, sit tibi tamquam ethnicus et publicanus 128,
gravius est quam si gladio feriretur, si flammis absumeretur, si feris subrigeretur. Nam ibi quoque
subiunxit: Amen dico vobis, quae ligaveritis super terram, erunt ligata et in caelis 129, ut
intellegeretur, quam gravius sit punitus, qui velut relictus est impunitus. Hic dicat iste, si placet:
siccine mandata Salvatoris accepimus iubentis: Nemini reddideritis malum pro malo; sed si quis vos
percusserit in unam maxillam, praebete et alteram 130; et: Dimittite iniurias fratribus vestris? Ecce
ab hominibus non reddentibus malum pro malo alligatur homo amarius et infelicius Ecclesiae
clavibus, quam quibuslibet gravissimis et durissimis ferreis vel adamantinis nexibus. " Absit ",
inquit, " ut hoc dicam, quoniam christianus sum ". Hoc si vere esset, nec illa dixisset. Quoniam Deus
Prophetarum, quorum scripta blasphemat, ipse est Deus Apostolorum, quorum scripta blasphemare
formidat.

Singulari et solo vero sacrificio pro nobis Christi sanguis effusus est.
18. 37. " Sed David, inquit, Deum rogavit et non est exauditus nisi oblato sacrificio, ut hominibus
qui non peccaverant, parceretur, et ideo non est credendus Deus verus qui sacrificiis delectatur
" 131. Iam de poena occisorum hominum, quibus quandoque morituris mors illa non obfuit et eorum
tamen mortibus cor regis sese extollentis merito vapulavit, superius respondimus. De sacrificio
autem valde iste nihil sapit, et ideo fallitur, quia iam sacrificia talia non offert Dei populus Deo,
posteaquam venit unicum sacrificium, cuius umbrae fuerunt illa omnia 132 non hoc improbantia, sed
hoc significantia. Sicut enim res una multis locutionibus et multis linguis significari potest, sic unum
verum et singulare sacrificium multis est antea sacrificiorum significatum figuris. De quibus singulis
hic disputare quam sit longum videtis. Unum tamen sciant insipientes, tardi ad intellegendum et
praecipites ad reprehendendum, quod daemon sibi sacrificium non exigeret, nisi vero Deo deberi
sciret 133. Falsus enim deus sic se vult honorari ab eis quos decipit, quomodo verus Deus honoratur
ab eis quibus consulit; et maxime sacrificium est quod praecipue debetur Deo. Nam obsequia
cetera, quae divinitati exhibentur, ausi sunt sibi etiam superbiae fastu homines arrogare. Rarissimi
autem commemorantur, qui sibi ut sacrificaretur, cum regia potestate possent, ausi fuerint
imperare. Quicumque tamen ausi sunt, per hoc se deos haberi voluerunt. Sacrificiis autem Deum
non egere quis nesciat? Sed nec laudibus nostris eget. Verum sicut nobis, non illi utile est laudare
Deum, sic nobis non illi utile est offerre sacrificium Deo. Quoniam singulari et solo vero sacrificio
pro nobis Christi sanguis effusus est 134, ideo primis temporibus ad hoc sacrificium talibus
significationibus prophetandum immaculatorum animalium sacrificia Deus sibi iussit offerri 135, ut
quemadmodum illa immaculata erant a corporum vitiis, ita speraretur immolandus esse pro nobis,
qui solus immaculatus fuerat a peccatis 136. Quae tempora per prophetam sic praenuntiantur: Deus
deorum Dominus locutus est et vocavit terram a solis ortu usque ad occasum; ex Sion species
decoris eius 137. Et paulo post in eodem psalmo: Audi, populus meus, et loquar tibi; Israel, et
testificabor tibi: quoniam Deus Deus tuus ego sum. Non super sacrificia tua arguam te; holocausta
autem tua in conspectu meo sunt semper. Non accipiam de domo tua vitulos, neque de gregibus
tuis hircos. Quoniam meae sunt omnes bestiae silvae, pecora in montibus et boves. Cognovi omnia
volatilia caeli et species agri mecum est. Si esuriero, non dicam tibi. Meus est enim orbis terrae et
plenitudo eius. Numquid manducabo carnes taurorum aut sanguinem hircorum potabo? Immola

12

