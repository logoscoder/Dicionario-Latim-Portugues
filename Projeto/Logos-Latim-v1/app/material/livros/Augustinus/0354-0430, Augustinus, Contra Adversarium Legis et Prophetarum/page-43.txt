Satanas, qui habet semper cupiditatem nocendi, tantum nocere potest,
quantum ab Omnipotente accepit potestatem.
12. 39. Videte sane, unde probare voluerit humanorum corporum vitia non ad Deum auctorem, sed
potius ad diabolum pertinere, quia Dominus ait in Evangelio de muliere, quam sanam fecit, quod
eam satanas alligaverat decem et octo annos, propter quod erat incurva nec se erigere poterat 293.
Quasi satanas, cum habeat semper cupiditatem nocendi, nocere cuiquam possit, nisi ab
Omnipotente acceperit potestatem. Nam quid aliud non solum in libro Iob 294, quem profecto iste
non accipit, sed etiam magis in ipso Evangelio declaratum est, ubi spiritus immundi nec in porcos
irent, nisi hoc illis benignus ipse Salvator petentibus, quos certe in abyssum posset relegare,
concederet 295, rem necessariam docere nos volens, ut scilicet noverimus multo minus eos posse
sua potestate nocere hominibus, qui nec pecoribus qualibuscumque potuerunt? Hanc autem
potestatem Deus bonus occulta nobis iustitia dare potest, iniuste non potest.

Antichristos Iohannes dicebat haereticos, qui temporibus Apostolorum esse iam
coeperant.
12. 40. Deinde quod " de antichristi adventu et elatione impia " dixit Apostolus 296, vult iste ad hoc
trahere, ut " ipsum intellegamus Prophetarum Deum ", unde potius convincitur illud Dei esse
templum, ubi hominem peccati, filium interitus, extollentem se super omnem Deum et quod colitur
Apostolus sessurum esse praedixit 297. Deus enim verus est, in cuius templo falsus ille sessurus est:
ad quem pertinet etiam iste, qui sub nomine Christi, quod est nomen Dei, hoc est, christianum se
videri volens, superextollitur contra Christum, seque ostendit antichristum, non unum illum
maiorem ceteris, sed ex his aliquem de quibus dicit Iohannes evangelista: Nunc antichristi multi
facti sunt 298. Eos enim dicebat haereticos, qui temporibus Apostolorum esse iam coeperant. Hi
autem coeperunt esse post ascensionem dumtaxat in caelum Domini Iesu Christi, ab illo simone
mago, quem legimus in apostolorum actibus baptizatum 299. Post hunc autem fuerunt nonnulli
discipuli eius in eadem impietate posteriores prioribus succedentes, quorum in successione quartus
exstitit basilides, qui primus apertius ausus est dicere Deum, quem gens iudaea coluit, non fuisse
verum Deum. Post istos fuit quidam etiam carpocrates, qui negavit istum visibilem mundum a
summo Deo creatum, sed a quibusdam virtutibus daemoniorum, negans etiam Legem, quae per
Moysen data est, Deum dedisse. Cerdon postea surrexit, qui primus invenitur dixisse duos deos,
unum bonum et alterum malum, longe antequam haeresis manichaeorum emersisset, quorum in
hoc furioso deliramento error est notior. Huius cerdonis marcion discipulus fuit. Apelles quoque talia
docuit. Fuerunt etiam a quodam patricio nonnulli patriciani vel sunt, similiter adversantes divinis
veteribus Libris. Hi omnes apertissime contra Deum sentiunt Legis et Prophetarum, hoc est, Deum
verum, a quo factus est mundus. De aliqua istorum haeresi est iste, nam non eum puto esse
Manichaeum.

"Quantum ad hunc librum attinet quem misistis, satis ei puto esse responsum".
12. 41. Sed cuiuslibet sit haeretici erroris vel ipse vel Fabricius nescio quis, cuius se gloriatur esse
discipulum, quantum ad hunc librum attinet quem misistis, satis ei puto esse responsum. Ea quippe
furoris eius deiecta sunt robora, ex quibus omnes, quas in eo volumine scripsit, blasphemiae
pullularunt impiissimis in Deum maledictis atque conviciis varia loquacitate frondentes. Quarum
omnes singillatim ramos ferire nimis longum fuit; sed radices ipsae fuerant amputandae. Si autem
recenseatis, quae contra Faustum manichaeum scripsimus et contra Adimantum, qui Manichaei
sectator cum ille viveret fuisse iactatur, multa reperietis quae adversus istum pariter valeant. Et
fortasse si illa legerentur vel non omnino vel non multum necessarium fuisset haec scribere.

Conclusio: Deus creavit omnia bona, magnus in magnis, sed non parvus in
parvis.
12. 42. Sane post finem libri, in quo fine paucitatem hominum in suo errore commendat, quia
videlicet paucorum est sapientia, quod omnibus haereticis adversariis Ecclesiae catholicae, quae
per omnes terras copiosa fertilitate diffunditur, in sua cuique propria vanitate commune est - omnes
enim de paucitate gloriantur, et ut seducere possint multitudinem quaerunt - post hunc ergo finem
libri rursus alterius apparet exordium, eiusdem forsitan hominis auctoris, eiusdem tamen, quod non
dubitatur, erroris. Disputare autem coeperat, quod caro alium haberet fabricatorem, non Deum.
Unde cum perpauca dixisset, in ipso exordio coepta finita sunt. Sed utrum ipse auctor an scriptor
codicis non potuerit implere quod coeperat, nescio. De hac tamen dementia hominum non
considerantium quid loquantur adversus manichaeos multa iam scripsimus. Et in huius ipsius operis

43

