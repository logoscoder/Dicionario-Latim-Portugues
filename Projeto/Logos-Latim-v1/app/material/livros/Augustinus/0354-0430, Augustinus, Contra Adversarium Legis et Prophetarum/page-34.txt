dicit: Aliam parabolam audite: Homo erat paterfamilias, qui plantavit vineam et sepem circumdedit
ei et fodit in ea torcular et aedificavit turrim et locavit eam agricolis et peregre profectus est. Cum
autem tempus fructuum appropinquasset, misit servos suos ad agricolas, ut acciperent fructus
eius. Et agricolae apprehensis servis eius alium ceciderunt, alium occiderunt, alium vero
lapidaverunt. Iterum misit alios servos plures prioribus et fecerunt illis similiter. Novissime autem
misit ad eos filium suum dicens: verebuntur filium meum. Agricolae autem videntes filium, dixerunt
intra se: Hic est heres, venite, occidamus eum et habebimus hereditatem eius. Et apprehensum
eiecerunt eum foras extra vineam et occiderunt. Cum ergo venerit Dominus vineae, quid faciet
agricolis illis? Aiunt illi: Malos male perdet et vineam suam locabit aliis agricolis, qui reddant ei
fructus temporibus suis. Dicit illis Iesus: Nunquam legistis in Scripturis: Lapidem, quem
reprobaverunt aedificantes, hic factus est in caput anguli. A Domino factum est istud et est mirabile
in oculis nostris 90? Ideo dico vobis, quia auferetur a vobis regnum Dei et dabitur Genti facienti
fructus eius 91. Quid hoc apertius? Quid clarius? Quid evidentius? Sed iste de illorum numero est,
qui servos patrisfamilias huius lapidaverunt. Hoc enim facit non ictibus saxeis, sed maledictionibus
duris. Nam et primitus in gente Iudaeorum vineam Dei esse plantatam 92 missosque Prophetas ante
ipsius salvatoris adventum parabola ista testatur. Et cum dicit: Auferetur a vobis regnum Dei et
dabitur Genti facienti fructus eius 93, quod regnum dicit, nisi quod sperabant, non quod acceperant,
id est, vitae aeternae? Unde alibi dicit: Scrutamini Scripturas, in quibus putatis vos habere vitam
aeternam; ipsae testimonium perhibent de me 94. Et alibi: Vae vobis legisperitis, qui tulistis clavem
scientiae. Ipsi non introistis et eos, qui introibant, prohibuistis 95. Istis ne molibus testimoniorum non
atteritur impudens vanitas 96? Quis hunc audit, nisi qui Scripturas sanctas non audit aut tam male
audit, quam in eas iste caecus incurrit?

Quod in eodem populo Iudaeorum fuisse iustos atque prophetas Dei.
5. 17. " Sed ait eis Dominus ", inquit, " parentes vestri manna manducaverunt et mortui sunt 97
docens neminem ipsorum ad Dominum pertinuisse, quibus mors dominata est ". Neminem plane,
sed parentum illorum, quibus talia loquebatur; parentes quippe infidelium, quos nisi infideles
volebat intellegi? Unde alio loco dicit: vae vobis, scribae et pharisaei hypocritae, qui aedificatis
sepulcra Prophetarum et ornatis monumenta iustorum et dicitis: Si fuissemus in diebus patrum
nostrorum, non essemus socii eorum in sanguine Prophetarum. Itaque testimonio estis
vobismetipsis, quia filii estis eorum, qui Prophetas occiderunt 98. Filios utique dixit imitatione
sceleris, non propagine generis. Non enim quod ex illis secundum carnem nati erant, hoc eis esse
poterat crimini, sed quod eis se similes infideli crudelitate monstrabant. Ideoque connectit ac dicit:
Et vos implete mensuram patrum vestrorum. Serpentes, genimina viperarum, quomodo fugietis a
iudicio gehennae? Ideo ecce ego mitto ad vos Prophetas et sapientes et scribas et ex illis occidetis
et crucifigetis et ex illis flagellabitis in synagogis vestris et persequemini de civitate in civitatem, ut
veniat super vos omnis sanguis iustus, qui effusus est super terram, a sanguine Abel iusti usque ad
sanguinem Zacariae filii Barachiae, quem occidistis inter templum et altare. Amen dico vobis,
venient haec omnia super generationem istam 99. Nempe constat, nempe manifestum est imitando
esse istos filios malorum, a quibus Prophetae sancti et iusti, ab ipso abel quem frater occidit 100,
usque ad Zachariam quem isti occiderunt 101, persecutiones impiissimas et sceleratissimas
pertulerunt. Nam quomodo super istos venit illorum sanguis, qui longe ante vixerunt quam isti vel
nascerentur, nisi quia unum genus, una conspersio, una massa est impiorum imitatione sibimet
connexorum? Simul etiam declaratur in eodem populo fuisse iustos atque prophetas Dei, quorum
isti, quibus haec loquitur Dominus, aedificabant sepulcra ornabantque monumenta. Peior ergo iste
et immanior, qui eos defunctos lingua maledicta lacerat, quibus honorem etiam impii deferebant. Et
in animam suam crudeliter saeviens eos blasphemat, cum velit videri christianus, quos Prophetas
et iustos asserit Christus.

Vita utique vera, qua iusti vivunt, etiam quando corpore moriuntur.
5. 18. Iam vero quod adiungere voluit sanctos patriarchas Abraham, Isaac et Iacob, his de quibus
Dominus ait: Patres vestri manducaverunt manna in deserto et mortui sunt 102, quia et isti patres
mortui sunt, utrum fraudulentus an caecus sit potius iudicandus, incertum est. Sed quodlibet eorum
eligat, detestandus est. Hinc enim hoc ostendere voluit, quia Dominus commemoratis eisdem
patribus ait: Non est Deus mortuorum, sed vivorum 103, cum potius eos vivere dixerit. Adhibito
quippe testimonio de Lege, ubi scriptum est: Ego sum Deus Abraham et Deus Isaac et Deus
Iacob 104, adiunxit: Non est Deus mortuorum, sed vivorum, et adiecit: Omnes enim illi vivunt 105.
Vita utique vera, qua iusti vivunt, etiam quando corpore moriuntur. Sed quando haec diceret iste, si
viveret?

34

