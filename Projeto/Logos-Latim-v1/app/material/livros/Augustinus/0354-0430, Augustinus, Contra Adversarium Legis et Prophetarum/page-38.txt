abundaret delictum 157, hoc est Lex iram operatur 158, hoc est virtus peccati Lex 159. Prohibitio enim
peccati, quod est Lex, auget profecto desiderium peccandi, quod non exstinguitur nisi contrario
desiderio recte faciendi, ubi fides per dilectionem operatur 160. Hoc autem non praestat littera
iubens, sed spiritus iuvans 161: non Lex ergo, sed gratia, non Vetus Testamentum in servitutem
generans, quod est Agar, sed Novum, in quo non sunt ancillae filii, sed liberae, qua libertate
Christus nos liberavit 162. Et tamen Lex sancta est et mandatum sanctum et iustum et bonum. Per
hoc mandatum sanctum et iustum et bonum in his, qui non habent spiritum Christi, operatur
peccatum omnem concupiscentiam. Qualem se fuisse in Vetere Testamento etiam ipse Apostolus
ostendens, occasione, inquit, accepta peccatum per mandatum operatum est in me omnem
concupiscentiam. Per quod mandatum, nisi quod ait: Concupiscentiam nesciebam, nisi Lex diceret:
Non concupisces? Numquid malum est non concupiscere? Immo maxime bonum. Bona est ergo
Lex, quae hoc dicit, sed ubi non adest vivificans spiritus 163, haec ipsa Lex, quae bonum dicit,
occidit, quia peccati virtus est, cum per illam operatur omnem concupiscentiam inflammando
prohibitione; quod non exstinguitur per iubentem litteram timore poenae, sed per iuvantem
spiritum dilectione iustitiae. Ideo ait: Peccatum ut appareat peccatum, per bonum mihi operatum
est mortem 164. Non enim ait, per malum, sed per bonum. Hic evigilent, si possunt, qui Legem Dei
atque eius ministrum Moysen caeco et furioso corde reprehendunt. Ideo quippe est ministratio
mortis 165, quia peccatum per bonum operatum est mortem 166. Ideo est ministratio damnationis 167,
quia peccatum per bonum operatum est damnationem.

Quod Deus verus, iustus et bonus excaecavit mentes infidelium saeculi huius.
7. 29. Non autem omnes, qui christiani appellantur, ad Christum transeunt, sed quibus aufertur
velamen, quod in lectione Veteris Testamenti manet. Qui enim sunt in Vetere Testamento
impediente velamine nec Vetus intellegunt nec Novum; qui autem transeunt ad Christum remoto
velamine per Novum intellegunt et Vetus et Novum. Utinam et isti caeci oppugnatores Legis et
Prophetarum sic transeant ad Christum, ut non sint in eis, in quibus obvelatum est et ipsum
Evangelium 168. In his enim qui pereunt, est obvelatum, ait Apostolus, in quibus Deus saeculi huius
excaecavit mentes infidelium, ut non fulgeat illuminatio Evangelii gloriae Christi, qui est imago
Dei 169. Ubi miser iste Deum saeculi huius vult intellegi malum: tamquam illi servierit Moyses in
Vetere Testamento, quasi hoc Apostolus dixerit. Ubi si necesse esset intellegi Deum saeculi huius,
deum impiorum, hoc est diabolum, quoniam omnes dii Gentium daemonia 170 et utique multo
maxime princeps daemoniorum; non mirum esset, quandoquidem quorundam deus etiam venter
est dictus; ait enim Apostolus, quorum deus venter est 171; nec ideo Deus venter est. Ita si potest
dici deus huius saeculi diabolus, non ideo diabolus deus est; quia nec daemonia sunt dii, quamvis
dii Gentium sint daemonia. Potest quippe saeculum in malo intellegi; unde dicit apostolus [Petrus]:
Eripiet vos de praesenti saeculo maligno 172. Sed cum alter pateat intellectus, quid necesse est hic
diabolum putare significatum ac non potius Deum verum, iustum et bonum, qui excaecaverit
mentes infidelium saeculi huius, ut non hic distinguatur, in quibus Deus saeculi huius, ac deinde
subinferatur excaecavit mentes infidelium; sed ita potius in quibus Deus, ac deinde subinferatur
saeculi huius excaecavit mentes infidelium 173, hoc est infidelium saeculi huius mentes excaecavit.

Deus illuminat misericordia, excaecat iudicio, utique aequissimo etsi
occultissimo.
8. 30. Sed istis non placet, ut Deus bonus mentes excaecet aliquorum. Non enim attendunt
Salvatoris verba dicentis: In iudicium ego in hunc mundum veni, ut qui non vident, videant, et qui
vident, caeci fiant 174. Ille igitur, qui secundum apostolicam sententiam, cuius vult miseretur, et
quem vult obdurat 175, procul dubio quem vult illuminat et quem vult excaecat. Sed non est
iniquitas apud Deum 176, cui dicit Ecclesia: Misericordiam et iudicium cantabo tibi, Domine 177.
Illuminat ergo misericordia, excaecat iudicio, utique aequissimo etsi occultissimo. Inscrutabilia enim
sunt iudicia eius 178. Cui tamen dicitur: Sedisti super thronum, qui iudicas aequitatem 179.

Quomodo ita non est inimicum Evangelium Legi, sicut inter se non sunt inimici
Abraham et Moyses.
8. 31. Huic Deo servivit Moyses ceterique Prophetae, quos iustos sine dubio Dominus ipse testatur.
Horum quippe Iudaei sepulcra construebant et monumenta ornabant, quibus dicit: Aedificatis
sepulcra Prophetarum et ornatis monumenta iustorum 180. Sed illi omnes, etsi pro temporis
dispensatione Veteris Testamenti ministrabant figuras, ad Novum tamen Testamentum quamvis
nondum revelatum per Dei gratiam pertinebant, ad quod pertinebat Abraham. Hinc quippe isti, si
remoto velamine legerent, intellegerent ita non esse inimicum Evangelium Legi, quae data est per

38

