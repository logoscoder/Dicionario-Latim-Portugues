enim de Christo verissime dicat evangelista, quod non opus habebat ut ei quisquam testimonium
perhiberet de homine 165; ipse enim sciebat quid esset in homine, cur ipse quibusdam dicit: Nescio
vos 166? Ipsos denique sanctos suos cum praescierit et elegerit ante mundi constitutionem 167, quid
est quod dicit Apostolus: Nunc autem cognoscentes Deum, immo cogniti a Deo 168; quasi nunc eos
cognoverit, quos antea nesciebat? Quod vero ait: Spiritum nolite extinguere 169, tamquam extingui
Spiritus possit, quis ferat nisi qui ea prudenter intellegit? Nonne in Evangelio scriptum est: Qui
credit in Filium, habet vitam aeternam; qui autem incredulus est Filio, non videbit vitam, sed ira Dei
manet super eum 170? Calumnietur ergo et huic verbo iste blasphemus et dicat: Qualis est qui
irascitur cum scriptum sit: Iracundia viri iustitiam Dei non operatur 171? Calumnietur isto modo et
Apostolo dicenti: Numquid iniquus Deus, qui infert iram? 172 Iam porro si quisquam diceret:
Confundetur Christus et hoc eo tempore, quo iudicaturus est vivos et mortuos, quis eum christianus
patienter audiret? Tamen in Evangelio: Qui me, inquit, confusus fuerit et mea verba in generatione
ista adultera et peccatrice, et Filius hominis confundetur eum cum venerit in gloria Patris sui cum
angelis sanctis 173. Cur autem orantes dicimus: Sanctificetur nomen tuum 174, si semper est
sanctum, nisi quia verum est et quod scriptum est de quibusdam, quia polluerunt nomen Domini
Dei sui 175? Et cur dictum est Domino: Memento mei, cum veneris in regnum tuum 176, si nihil
obliviscitur, nisi quia non insipienter, sed intellegenter ei dicitur: Oblivisceris inopiam nostram et
tribulationem nostram 177? Ergo et scienter nescit; et quod semper scivit, aliquando cognoscit; et
cum extinguitur a negantibus, inextinguibilis permanet; et tranquille irascitur; et confundi non
potest, etiam quando confunditur; et nomen eius pollui non potest, etiam quando polluitur; et
oblivisci non potest, etiam quando obliviscitur; et meminit, etiam quando admonetur. Sic est
ineffabilis. Haec enim de illo dicuntur, de quo nihil ab homine vel homini dici satis digne et satis
competenter potest. Quae cum ita sint, quis religiosus non istum exsufflet ut pulverem, quem
proicit ventus a facie terrae 178, qui tumens et elatus atque irruens in oculos infirmorum eosque
perturbans videtur sibi aliquid dicere, arguendo verba in Vetere Testamento quae non intellegit,
nec intuendo quae in Novo intellegit?

De paenitentia Dei.
20. 42. Hoc autem de paenitentia Dei, unde factum est ut loqueremur, cum commemoraremus
prophetiam de Christo, ubi dictum est: Iuravit Dominus et non paenitebit eum, tu es sacerdos in
aeternum, secundum ordinem Melchisedec 179, ad commendandum sacrificium salutare, in quo pro
nobis sacer sanguis effusus est, cuius umbrae fuerant sacrificia 180, quae de pecoribus immaculatis
iussa sunt immolari 181: hoc ergo de paenitentia Dei, ne sic eam putaret accipiendam, ut ex eo quod
non intellegit in blasphemiarum latratus rabidus insaniret, habebat unde commoneretur in proximo.
Ipse quippe commemoravit Deum dixisse: Paenitet me unxisse Saul in regem 182. Hoc autem
scriptum est Samueli sancto dictum fuisse, per quem Deus arguit Saulem, quod homini quem Deus
occidi iusserat pepercisset, exhibens velut misericordiam contempta oboedientia; quasi vero melius
nosset, quid de homine fieri debuerit, quam ille qui hominem fecit. Ubi quod saluberrimum est
discimus, ut semper divinum praeceptum humanum in nobis vincat affectum. Idem tamen Samuel,
cui dixerat Deus: Paenitet me unxisse Saul in regem, dicit evidenter Deum non paenitere. Nam ita
scriptum est: Et factum est verbum Domini ad Samuel dicens: Paenitet me quod constituerim Saul
in regem, quoniam aversus est a me et verba mea non custodivit: et paulo post Sauli dixit ipse
Samuel: Disrupit Dominus regnum Israel de manu tua hodie et dabit illud proximo tuo bono super
te et dividetur Israel in duo et non convertetur neque paenitebit eum, quoniam non est sicut homo,
ut paeniteat eum 183. Ecce qui noverat intellegere Deum sine miseria miserantem, sine ira
irascentem, sine zelo zelantem, sine oblivione obliviscentem, sine ignorantia nescientem, sine
paenitentia paenitentem; non iste qui secundum verbum Dei non loquendo et Litteras eius non
considerando et voces earum non advertendo factus est mutus latrator, caecus lector, surdus
auditor.

Deus se admoneri voluit, quamvis non sit oblitus, sicut Christus doceri se
voluit, ubi Lazarus positus fuerit, quamvis non esset ignarus.
20. 43. " Obliviosus ", inquit, " Deus et emortua memoria arcum posuit in nubibus, qui iris dicitur,
unde commoneatur non amplius humanum genus delere diluvio 184, quid agat omnino nesciens, cui
merito opus sit assiduo monitore ". Iste vero non memoria, sed anima mortua quid loquatur
nesciens, si in rebus apertioribus calumniatur, quanto magis caligat in nubibus et delirare
compellitur? Cui tamen ut cito respondeam ita dico Deum se admoneri voluisse, quamvis non sit
oblitus, sicut Christus doceri se voluit, ubi Lazarus positus fuerit, quamvis non esset ignarus 185.
Nolo enim dicere, quos arcus ille significet resplendens e nubibus fulgore et radiis luminis, quo
roscida illustratur obscuritas, grata quodam modo confessione respondens, et quomodo Deus non
perdat orbem diluvio spiritali, dum est eorum memor, quorum illuminatae nubes figuram gerunt,

15

