11. 14. Sed si putat iste adversus libros Legis et Prophetarum se nosse, quod dicit se scire "
summum Deum incomparabilem splendorem incomprehensibilis esse lucis ", primo audire ab eo
vellem, cuius lucis existimet esse splendorem summum Deum, utrum et ipsa lux Deus sit, et utrum
patrem intellegat lucem, eiusque splendorem unigenitum Filium, quem tamen confessus est
summum Deum. Quod si ita sentit, approbo et laudo. Sed quod eum, quem credit esse lumen de
lumine, vel incomparabilem splendorem incomprehensibilis lucis, non credit esse opificem mundi,
improbo et culpo, cum ibi legat: Mundus per eum factus est 26, ubi legit: Erat lumen verum, quod
illuminat omnem hominem venientem in hunc mundum 27. Improbo etiam, si nescit, magisque
improbo atque detestor, si scit, et insidiatur, ut decipiat nescientes in veteribus prius divinis Litteris
scriptum: Accedite ad eum et illuminamini 28, et Praeceptum Domini lucidum illuminans oculos 29, et
Illumina oculos meos, ne unquam obdormiam in mortem 30. Neque enim hoc orabat homo utique
mortalis, ne unquam corpore moreretur, aut corporalibus oculis somnus ne veniret optabat, sed eos
utique oculos illuminari sibi petebat, de quibus Apostolus dicit: Illuminatos oculos cordis vestri 31.

Filius est dies ex die, lumen de lumine, salutare Dei.
11. 15. Porro si huic displicet lucem initium sumpsisse de tenebris - etiam hoc enim verbis garrulae
vanitatis exagitat -, eidem Apostolo hoc dicat, qui scribens ad fideles ait: Fuistis aliquando
tenebrae, nunc autem lux in Domino 32. Quis enim hoc fecit, nisi ille, qui cum tenebrae essent super
abyssum dixit: Fiat lux. Et facta est lux 33? Quod apertius alio loco idem Apostolus expressit dicens:
Deus qui dixit de tenebris lumen clarescere, claruit in cordibus nostris 34. Si autem hoc putat
Scripturis deesse propheticis, quod Filius sit lumen de lumine vel splendor lucis, legat, quod in
eisdem Litteris legitur de Sapientia: Candor est enim lucis aeternae 35, aut illud in prophetico
psalmo: Cantate Domino canticum novum, cantate Domino, omnis terra, cantate Domino et
benedicite nomen eius, bene nuntiate diem ex die salutare eius 36. Quis est enim dies ex die, nisi
Filius lumen de lumine? Salutare autem Dei esse Christum legat in Evangelio dicente simeone sene,
quando illum cognovit in manibus matris, carne minimum, spiritu maximum, acceptoque in manus
suas ait: Nunc dimittis servum tuum, Domine, secundum verbum tuum in pace, quoniam viderunt
oculi mei salutare tuum 37.

Primo confitebitur a luce summa, quod est ipse Deus, fieri potuisse
qualemcumque infimam lucem, bonam tamen.
12. 16. Hic si responderit aliam esse lucem, de qua dictum est: Fuistis aliquando tenebrae, nunc
autem lux in Domino 38, quia spiritalis lux mentis est ista, non carnis, aliam vero illam, de qua
scriptum est: Dixit Deus: Fiat lux. Et facta est lux 39, quae ad oculos pertinet corporales, primo
confitebitur a luce summa, quod est ipse Deus, fieri potuisse qualemcumque infimam lucem,
bonam tamen. Deinde unde scit etiam qualis et quanta sit? Postremo utrum spiritalis an corporalis?
Nisi forte fideles homines, qui quamdiu sunt in corpore, peregrinantur a Domino 40, possunt iam
merito ipsius fidei lux vocari et angeli non possunt, qui semper vident faciem Patris 41? Unde ergo
scit, utrum talis lux primitus facta sit? Unde scit, quomodo in illa luce vespere et mane 42 possit
intellegi? Quomodo denique senario numero praesentata fuerit operibus Dei, et in ea septima
requieverit Deus, unde ad istos dies nobis notissimos, qui solis circuitu revolvuntur, septenarii
ipsius numeri quaedam forma translata est? Sed etsi lux facta est corporalis, unde novit, quomodo
esse potuerit ante solem et ante firmamentum, quod caelum postea nuncupatum est 43, remota ab
aspectibus terrenorum in superioribus partibus mundi, ut solus Deus inter illam tenebrasque
divideret? Nam inter istas tenebras, quae nobis faciunt notissimam noctem, et lucem, quae nobis
facit notissimum diem, luminaria nobis visibilia, ut dividerent, imperavit 44. Quis autem ferat,
quamvis non sit indignandum potius quam ridendum, indicare istum nobis, quod " diem horae
designent, horas autem sol discernat atque disterminet " et velle ut credamus, " quod Moyses ista
nescierit, et ideo diem antequam sol fieret nominaverit 45 "? Sed conveniant homines ad librum
istius audiendum et proponatur eis, quid sit credibilius, utrum istum nescire quamdam lucem et
quemdam diem, quem sciebat Moyses, an Moysen nescisse istam lucem ac diem, quem non solum
iste, verum etiam qui verba eius non intellegunt sciunt.

Species duorum gravium elementorum, humoris et humi.
13. 17. Quid quod etiam " de aquarum congregatione " ingerit nescio quis imperitissimus
quaestionem? Immo vero non quaestionem, sed reprehensionem, tamquam " non recte dictum sit:
Congregentur aquae in congregationem unam et appareat arida 46, eo quod aquis omnia
tenebantur ": ignorans quemadmodum aqua in aerios vapores tenuata rarescat et nebulosa caligine
multum occupet spatii, exiguum vero si congregata denseatur, nec iam levis volitet, sed gravis

5

