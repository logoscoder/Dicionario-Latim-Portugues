Deus nec futurorum improvidus dicitur, nec impotens, nec aemulus ac
malitiosus.
16. 28. Quod autem de isto commemoravi, quem pigrum servum misit in tenebras exteriores 77
severitas Dei, ubi nec futurorum improvidus dicitur, quia tali pecuniam suam credidit, nec
impotens, quia ut bene ageret non ipse rexit, ipse correxit, nec aemulus ac malitiosus, quod a luce
separatum in tenebras misit: hoc de omnibus poenis hominum, quae leguntur in propheticis Libris
inflictae fuisse peccantibus, debet fidelis lector advertere. Hoc ergo etiam de diluvio. Neque enim
Dominus Iesus non tale aliquid futurum in suo praenuntiavit adventu, quando ait: Sicut in diebus
Noe: manducabant, bibebant, novellabant, aedificabant, nubebant, uxores ducebant; venit diluvium
et perdidit omnes: sic erit et adventus Filii hominis 78. Hoc et de obduratione cordis pharaonis 79.
Neque enim Novi Testamenti litterae non dicunt de quibusdam: Tradidit illos Deus in reprobam
mentem, ut faciant quae non conveniunt 80. Hoc de spiritu mendaci, quem Deus, qui bene utitur
etiam malis, iustissimo iudicio ad impium regem decipiendum misit, sicut Michaeas propheta sibi in
visione prophetica demonstratum esse testatur 81. Neque enim dubitavit tale aliquid dicere
apostolus Paulus, cum se sciret verissime dicere, ubi ait: Mittet illis Deus operationem erroris, ut
credant mendacio, et iudicentur omnes, qui non crediderunt veritati, sed consenserunt iniquitati 82.
Hoc de facto per Moysen, cui Deus dixit: Accipe omnes duces populi, et victima illos Domino contra
solem 83, hoc est in manifesto per diem. Vel quod factum idolum Moyses ita vindicavit, ut nec
proximo suo quisque parceret, ferro perimens impios 84. Neque enim et Dominus Iesus non dixit:
Eos autem qui noluerunt me regnare sibi, adducite et interficite coram me 85. Ubi profecto, quia
mortem significat animarum, magis est utique illa fidelibus horrenda et metuenda quam corporum.
Unde idem Dominus dicit: Nolite timere eos, qui occidunt corpus, animam autem non possunt
occidere; sed potius eum timete, qui potest animam et corpus perdere in gehennam 86.

Testamenti utriusque unus est Deus, semper misericors.
16. 29. Huius generis mortes, per quas animae mittuntur in gehennam, si quis fideli mente ut
dignum est cogitaverit, valde viliter aestimabit quamlibet ingentissimam stragem et sanguinis
fluvios mortalium corporum, et quomodocumque quandocumque moriturorum. Quas caedes iste
exaggerans et scholastica vanitate describens ad blasphemandum Deum, qui talibus mortibus eos,
quibus huiusmodi terror utilis fuerat, flagellabat, horrorem incutit mortalibus sensibus et aliquid se
agere putat calces adversus stimulum iaciendo 87, ut cum de morte carnis accusat Dei
providentiam, morte cordis mittatur in gehennam. Quis autem utriuslibet sexus homo non mallet
gladio trucidari, etiam illo modo, quo trucidavit sacerdos phinees fornicarios, in ipso complexu
nefariae voluptatis, terribile constituens adversus exsecrandas libidines ultionis exemplum 88,
propter quod maxime Deo placuit: quis, inquam, non mallet tali genere mortis interfici, quis non
postremo igne consumi vel ferinis morsibus per ipsa pudenda laniari, quam mitti in gehennam ignis
aeterni 89? Cur igitur Deus christianorum peccantes talibus mortibus puniat, ut post corporis
interitum transitorium sequatur in gehenna sine fine supplicium, nisi quia Testamenti utriusque
unus est Deus? Nam possent Iudaei dicere adversus huius impietatem, quantumlibet exaggeret
bella, caedes, vulnera, funera, sanguinem, longe incomparabiliter Deo nostro Deum se habere
mitiorem, longe scilicet mitius punientem transitoriis mortibus corporum quam flammis perpetuis
gehennarum.

Non Deo sed populo religio pietasque prodest.
16. 30. At enim " propterea videtur " huic " Deus Legis et Prophetarum ", qui unus et verus est
Deus, " crimine crudelitatis arguendus, quia propter levissimas causas vel etiam erubescendas
poenam mortis vel corporalis inflixit, quod David populum numerasset 90, quod infantes ", sicut iste
dicit, " filii Heli sacerdotis, de ollis vel cacabis Deo praeparatis aliquid degustassent 91 ". Qua in re
non disputo, quantum et quam perniciosum elationis vitium tam sancto viro, ut vellet Dei populum
numerare, subrepserit eorumque mortibus non aeternis, sed iamiamque humana conditione
venturis et celeriter transituris, fuerit flagellatus, quorum fuerat multitudine inflatus. Nec dico filios
Heli non fuisse infantes, ut iste loquitur, nesciens quid loquatur, sed eius aetatis, qua possent et
deberent, pro sacrilego ausu, quo se Domino Deo in sacrificiis praeferebant, digna coercitione
cohiberi; quod neglectum Deus non sibi consulens, sed populo, cui religio pietasque profuisset,
bello etiam vindicavit: ubi Dei timorem potuerunt augere victuri, per eorum mortes, qui fuerant, etsi
senescerent, post non longa temporum spatia morituri. Mortibus quippe corporum legimus alios
etiam mortuos, propter non sua, sed aliena peccata 92: ubi magis est in dolore cordis plaga
viventium quam in resolutione carnis poena morientium; ubi animae de corporibus exeuntes suas
causas habent vel malas vel bonas, non propterea gravatae, quia exutae; animarum vero morte

9

