Hoc est ergo intrare, non esse contentum superficie litterae, sed ad interiora
intellegentiae pervenire.
5. 19. In hanc sententiam vult accipi et quod ait Dominus ad Iudaeos: Neque me nostis neque
Patrem meum 106, sed nec verbum Dei habetis in vobis manens 107. Quod utique contrarium non est
ei quod dixit: Tulistis clavem scientiae; ipsi non introistis et eos, qui introibant, prohibuistis 108. In
semetipsis enim verbum Dei non habebant, sed habebant in Litteris, quas legebant. Nam si
haberent in semetipsis, et ipsi intrarent et alios intrare permitterent. Non intrare est autem non
intellegere. Ecce quare nec ipsum noverant nec eius Patrem; quia non intellegebant, quod
legebant 109, non quia Deum et Christum non praedicaverant, quos legebant. Hoc est ergo intrare,
non esse contentum superficie litterae, sed ad interiora intellegentiae pervenire.

Potuerunt enim esse Iohanni aliqui aequales, aliqui eo minores; nullus autem
maior propter sententiam Domini.
5. 20. Argumentatur etiam " de Iohanne Baptista, quia Dominus ait: In natis mulierum non
exsurrexit maior Iohanne Baptista. Qui autem minor est in regno caelorum, maior illo est 110 ". Ita
velut ratiocinando " tamquam Iohannes non pertineat ad regnum caelorum et ob hoc multo minus
ceteri Prophetae illius populi, quibus maior est Iohannes ". Haec autem verba Domini duobus modis
possunt rectissime intellegi. Aut enim regnum caelorum appellavit eo loco Dominus, quod nondum
accepimus et in quo nondum sumus; unde et in fine dicturus est: Venite, benedicti Patris mei,
percipite regnum 111; et quia ibi sunt sancti angeli, quilibet in eis minor, maior est utique quolibet
sancto et iusto portante corpus, quod corrumpitur et aggravat animam 112. Aut si regnum caelorum
in ea sententia illic intellegi voluit, qua et in hoc tempore significatur Ecclesia, cuius filii sunt omnes
ab institutione generis humani usque nunc, quotquot iusti et sancti esse potuerunt; profecto se
ipsum Dominus significavit, quia nascendi tempore minor erat Iohanne, maior autem divinitatis
aeternitate et dominica potestate. Proinde secundum priorem expositionem ita distinguitur: In natis
mulierum nemo exsurrexit maior Iohanne Baptista; qui autem minor est in regno caelorum, ac
deinde subinfertur: Maior illo est. Secundum hanc autem posteriorem ita: In natis mulierum non
exsurrexit maior Iohanne Baptista: qui autem minor est, ac deinde subinfertur: In regno caelorum
maior illo est 113. Sed uterque intellectus quam congruit veritati, tam refellendae huius sufficit
vanitati. Sive enim quilibet angelus ceteris minor, Iohanne sit maior, sive hic Dominus intellegatur,
Iohanne praecursore suo aetate minor, maiestate maior, nihil inde Prophetis ceteris derogatur.
Potuerunt enim esse Iohanni aliqui aequales, aliqui eo minores; nullus autem maior propter
sententiam Domini: omnes tamen sancti et iusti et boni.

Itaque anima quia omnibus quibus constamus invisibiliter praevalet, sanguine
melius significatur.
6. 21. " Sed Moyses ", inquit, " omnem spem futurae resurrectionis in hominibus exstinxit, qui
mortalem esse animam pronuntiavit, qui eam esse sanguinem dixit ". Deinde ratiocinando magnis
viribus conatur ostendere, " non esse animam sanguinem ", et laborat in re manifesta non
intellegens Legem. Sic enim dictum est: Anima omnis carnis sanguis est 114, quomodo dictum est:
Petra erat Christus 115, non quia hoc erat, sed quia hinc significabatur. Non autem frustra Lex
animam voluit significare per sanguinem, rem scilicet invisibilem per rem visibilem, nisi quia
sanguis per venas omnes ab ipso corde diffusus in nostro corpore plus ceteris humoribus
principatur, ita, ut ubicumque fuerit vulnus inflictum, non humor alius, sed ipse procedat. Itaque
anima quia omnibus quibus constamus invisibiliter praevalet, illo melius significatur, quod omnibus
quibus constamus visibilibus praevalet.

De resurrectione corporis quaestio.
6. 22. Illud autem, quod Apostolus ait (nam et hoc testimonium iste posuit): Caro et sanguis
regnum Dei non possidebit 116, non facit de anima, sed de resurrectione corporis quaestionem.
Verum et ista duobus modis solvitur. Aut enim carnis et sanguinis nomine corruptionem carnis et
sanguinis nuncupavit, quae in resurrectione non erit, aut carnem et sanguinem, homines ad omnes
illecebras saecularium voluptatum carni et sanguini deditos, qui regnum Dei non possidebunt. Totus
autem iste locus apostolici sermonis, ubi scriptum est: Caro et sanguis regnum Dei non
possidebit 117, si consideretur diligentius, magis persuadebit corruptionem carnis, sicut nunc est, his
eum vocabulis appellare voluisse atque ad exponendum quid diceret adiunxisse: Neque corruptio
incorruptionem possidebit 118. Quia cum facta fuerit, quae in resurrectione speratur, illa mutatio,
non utique remanebit ulla corruptio 119. Quamvis ergo et post resurrectionem Dominus dixerit

35

