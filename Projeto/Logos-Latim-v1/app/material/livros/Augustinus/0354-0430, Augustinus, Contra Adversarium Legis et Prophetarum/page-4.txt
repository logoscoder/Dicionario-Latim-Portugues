non in luce, quod ipse est, prius vidit esse faciendum? Et quid tam necessario sancta Scriptura
toties repeteret, quam quod vidit Deus bona esse quae fecit, ut hinc informaretur pietas fidelium
non pro humano sensu, qui saepe etiam bonis rebus offenditur, quarum causas atque ordinem
nescit, de creatura visibili atque invisibili iudicare, sed laudanti Deo credere et discere? Tanto enim
quisque facilius aliquid proficiendo cognoscit, quanto religiosius, antequam cognosceret, Deo
credidit 22. Vidit ergo Deus lucem quam fecit quia bona est, quoniam quod faciendum placebat ut
fieret, factum placuit ut maneret, quantum cuique rei existendi sive manendi a tanto fabricatore
fuerat constituenda mensura. Sed aliud est lux quod est Deus, aliud lux quam fecit Deus.
Incomparabiliter autem melior lux ipse qui fecit, nullo modo indigeret ea luce, quam fecit. Et unde
iste calumniatur, cur non ista bona tam olim, quam olim est ipse, fecerit Deus, hinc potius
intellegendum est, quod non ea fecerit eorum indigus, sine quibus esse in sua perfecta beatitudine
potuit sine initio sempiternus. Ideo quippe istorum faciendorum causa sola Dei bonitas fuit, quia
necessitas eius ulla non fuit. Quidquid itaque iste conviciatur Deo, quod velut tunc primum lucem
viderit qui fuisset lucis ignarus, quam sit insulsum et vanum videret, si lucis ipse intus aliquid
haberet.

Et materiam ipsam Deus fecit. Nec mala est putanda, quia informis, sed bona
est intellegenda, formabilis id est formationis capax.
8. 11. Quin etiam " stultitiae scribentis " assignat, " quod tenebras dixerit sine initio semper fuisse,
lucem vero initium sumpsisse de tenebris ", quasi legerit in eo libro, cui calumniatur, tenebras
sempiternas, cum scriptum sit: In principio fecit Deus caelum et terram. Terra autem erat invisibilis
et incomposita et tenebrae erant super abyssum 23. Ex illo ergo tenebrae esse coeperunt, ex quo
confusa moles caeli esse coepit ac terrae, antequam facta esset lux, qua illuminaretur quod sine
luce fuerat tenebrosum. Quid autem inconveniens, si mundanae materiae fuerant tenebrosa
primordia, ut accedente luce melius quod factum est redderetur et tamquam proficientis hominis,
quod postea futurum erat, hoc modo significaretur affectio? Quamquam qui munere Dei potuerit
perspicacius ista rimari, inveniet fortasse in creatura, quae ita facta narratur sine intervallis
temporalium morarum, distinctum mirabiliter ordinem rerum. Neque enim materies omnino nihil
est, de qua in libro sapientiae legitur: Qui fecisti mundum de materia informi 24. Non ergo quia
informis dicta est, omnino nihil est, nec Deo fuit vel ipsa coaeterna, tamquam a nullo facta, nec
alius eam fecit, ut haberet Deus, de qua faceret mundum. Absit enim ut dicatur omnipotens non
potuisse facere, nisi unde faceret, inveniret. Ergo et ipsam Deus fecit. Nec mala est putanda, quia
informis, sed bona est intellegenda, formabilis id est formationis capax. Quoniam si boni aliquid est
forma, nonnihil est boni esse capacem boni. Sicut vox confusa est clamor sine verbis, vox vero
articulata fit cum formatur in verba. Est ergo illa formabilis, ista formata, illa, quae formam capit,
ista, quae habet. Nam quid horum unde fiat, in promptu est. Neque enim quisquam dixerit de verbis
fieri sonum vocis, sed potius de voce fieri verba sonantia quis non intellegat?

Deus de materie informi fecit mundum, sed simul eam concreavit cum mundo.
9. 12. Nec putandus est Deus informem prius fecisse materiam et intervallo aliquo interposito
temporis formasse, quod informe prius fecerat, sed sicut a loquente fiunt verba sonantia, ubi non
prius vox informis post accipit formam, sed formata profertur, ita intellegendus est Deus de materie
quidem informi fecisse mundum, sed simul eam concreasse cum mundo. Non tamen inutiliter prius
narratur unde aliquid fit, et postea quod inde fit; quia etsi potest utrumque simul fieri, non simul
potest utrumque narrari.

Deum verum summum et bonum fecisse cuncta, quae cernimus et quae meliora
non cernimus, dubitare fas non est.
10. 13. Sive ergo prius nomine caeli et terrae vel terrae invisibilis et incompositae atque abyssi
tenebrosae materies ipsa informis significata est rerum notarum appellationibus, (quia ipsa prorsus
ignota est humanis sensibus et vix utcumque intellegitur, cum res in deterius commutantur;
tamquam ei propinquet quidque deformius nec perveniat tamen ad illam informitatem
quantulacumque vel visibilis remanens vel intellegibilis species), sive per caelum et terram
generaliter prius insinuata sit spiritalis corporalisque natura, sive aliquid aliud, quod hic salva fidei
regula intellegi potest: Deum tamen verum summum et bonum fecisse cuncta, quae cernimus et
quae meliora non cernimus, quamvis modus quo ea fecerit comprehendi humana mente non possit,
dubitare fas non est. Sed cum istis indoctis blasphematoribus litterarum sacrarum non ea rationum
subtilitate agendum est, qua ista quaerenda sunt et inter pacificos Dei filios 25 disputanda.

Pater lux, eiusque splendor unigenitus Filius.
4

