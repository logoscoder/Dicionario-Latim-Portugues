autem facta est per Christum propter illa, quae in prophetia Legis sunt promissa, quia in Christo
eminent reddita.

Apostolus voluit ostendere Evangelium non ad Iudaeos tantum, sed ad omnes
Gentes pertinere.
3. 11. Apostolus vero quod ait ad Romanos: Quomodo invocabunt, in quem non crediderunt? Aut
quomodo credent, quem non audierunt? 55 de Gentibus dixit, non de Iudaeis, sicut hic somniat. Eos
enim volebat refellere Doctor Gentium, qui putabant genti tantummodo Iudaeorum, non etiam
incircumcisis gentibus Evangelium praedicandum. Quod volens ostendere non ad Iudaeos tantum,
sed ad omnes Gentes pertinere, prius posuit testimonium de propheta: Erit omnis, qui invocaverit
nomen Domini, salvus erit 56. Ac deinde cum dixisset: Quomodo autem invocabunt, in quem non
crediderunt? aut quomodo credent, quem non audierunt? 57 Continuo subiunxit: Quomodo autem
audient sine praedicante? Aut quomodo praedicabunt, nisi mittantur? 58 Ita refutans eos, qui
negabant ad incircumcisas Gentes praedicatores Christi esse mittendos.

Testimonia multa atque manifesta de Christo et Ecclesia unde praedicta sunt,
quae sic videmus impleta et consonantibus evangelicis atque apostolicis
Litteris etiam speramus implenda.
3. 12. Illud quoque sicut imperitissimus non intellegit, quod scriptum est: Primum Apostolos, deinde
Prophetas 59. Putat enim ante Apostolos non fuisse Prophetas nesciens eos Prophetas illic
commemoratos esse ab Apostolo, qui post Christi adventum fuerunt. Quos qui vult nosse, actus
apostolorum legat 60 et illud, quod ait ad Corinthios: Prophetae autem duo aut tres loquantur 61. Si
autem non fuerunt Prophetae ante Apostolos, qui erant illi, per quos ante Deus promisit Evangelium
de Filio suo, qui factus est ei ex semine David secundum carnem 62, quis erat qui dixit: Lapidem,
quem reprobaverunt aedificantes, hic factus est in caput anguli 63? Quis erat, qui dixit: Thronus
tuus, Deus, in saeculum saeculi, virga directionis, virga regni tui. Dilexisti iustitiam et odisti
iniquitatem, propterea unxit te Deus, Deus tuus, oleo exsultationis prae participibus tuis 64?
Quomodo Deus, cuius thronus est in saeculum saeculi, ungitur a Deo nisi Christus Iesus, qui ex ipsa
unctione Christi nomen accepit? Chrisma quippe unctio est, Christus unctus est. Quis erat, qui dixit,
quod ipse Christus de se testatur esse praedictum: Dixit Dominus Domino meo: Sede a dextris
meis, donec ponam inimicos tuos sub pedibus tuis 65? Et hoc David in Spiritu dixisse confirmat,
quem Spiritum negat iste fuisse super terram ante Domini adventum. Quid est, quod ait Apostolus:
Dicit autem Isaias: Erit radix Iesse et qui exsurget regnare in Gentibus, in eum Gentes sperabunt 66?
Quis erat Spiritus, qui per eumdem Isaiam tanto ante praedixit: Iste peccata nostra portat et pro
nobis dolet; et nos putavimus eum esse in dolore et in plaga et in afflictione. Ipse vulneratus est
propter peccata nostra et infirmatus est propter iniquitates nostras; disciplina pacis nostrae super
eum, et livore eius sanati sumus; omnes quasi oves erravimus, homo in via sua erravit; et Dominus
tradidit eum propter iniquitates nostras. Et ipse propter afflictionem non aperuit os: Sicut ovis ad
victimam ductus est et sicut agnus coram tondente mutus, sic non aperuit os suum. In humilitate
iudicium eius sublatum est, generationem illius, quis enarrabit, quia tolletur de terra vita eius? Ab
iniquitatibus populi mei ductus est ad mortem 67; et cetera, quae contexere longum est. Ubi etiam
de Ecclesia tanto ante praedictum est, quod ab Apostolo legimus commemoratum et nunc iam
videmus impletum: Laetare, sterilis quae non paris; erumpe et exclama, quae non parturis, quia
multi filii desertae magis quam eius quae habet virum 68. Dixit enim Dominus: Dilata locum
tabernaculi tui et aulaeorum tuorum, fige, ne parcas, protende funiculos et clavos tuos conforta.
Adhuc in dextris et sinistris dilata, et semen tuum possidebit Gentes et civitates desertas habitari
facies. Noli timere, quia confusa es, neque reverearis, quia exprobratum tibi est. Confusionem enim
aeternam oblivisceris et opprobrii viduitatis tuae memor non eris. Quia Dominus, qui fecit te,
Dominus Sabaoth nomen ei; et qui eruit te, Deus Israel, Deus omnis terrae vocabitur 69. Quis est,
qui dixit: videbam in visu noctis et ecce cum nubibus caeli ut Filius hominis erat veniens, et usque
ad vetustum dierum pervenit et in conspectu eius praelatus est. Et ipsi datus est principatus et
honor et regnum, et omnes populi, tribus, linguae ipsi servient; potestas eius potestas perpetua,
quae non transibit, et regnum eius non corrumpetur 70? Haec et alia multa atque manifesta de
Christo et Ecclesia unde praedicta sunt, quae sic videmus impleta et consonantibus evangelicis
atque apostolicis Litteris etiam speramus implenda, si Spiritus Dei ante adventum Christi non fuit
super terram, vel si a Prophetis Israel non est Christi praenuntiatus adventus, sicut hic desipit, qui
Christum negando ante promissum non habet, unde asserat missum? Et merito, quia ipse quem
praedicat nec missus est nec promissus; verus non est quippe sed fictus.

32

