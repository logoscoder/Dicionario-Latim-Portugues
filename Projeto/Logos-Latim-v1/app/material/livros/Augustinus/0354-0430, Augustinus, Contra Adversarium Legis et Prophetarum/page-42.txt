quorum veneno invisibiliter moriebantur, visibiles serpentes, quibus admonerentur, immisit 259, et
plaga emendatoria mortes animarum mortibus corporum figuravit. Qui dixit: Date eleemosynam; et
ecce omnia munda sunt vobis 260. Ipse est enim et Prophetarum Deus, qui talia etiam Prophetarum
voce mandavit. Nec sibi voluit primogenitos hominum filios immolari 261, sed consecrari significans
primogenitum a mortuis 262, in quo oportebat omnes a morte perpetua liberari 263. Qui
corruptibilibus cibis incorruptibiles anteposuit 264. Ipse est enim et Prophetarum Deus, qui sacrificia
quibus non indiguit ad significandum verum sacrificium in umbris futurorum praecedere voluit 265,
et disciplinae severitate mortibus corporum longe mitioribus quam sunt aeterna supplicia
gehennarum, perpetrata sacrilegia vindicavit. Qui terrenas divitias non, sicut iste dicit, damnari
iussit, sed spiritales caelestesque praeposuit 266. Ipse est enim et Prophetarum Deus, qui facit et
divites benignissime largiendo et pauperes iustissime vel non dando vel auferendo 267. Qui nos pro
inimicis orare iussit 268. Ipse est enim et Prophetarum Deus, qui filios parentum manibus immolari
sibi, ut iste criminatur, non solum nunquam voluit, verum etiam ne id fieret, in Lege constituit 269.
Qui sine acceptione personarum benefaciendum omnibus intimavit 270. Ipse est enim et
Prophetarum Deus, qui quando sine discretione aetatis aut sexus occidi homines iussit 271, unde scit
iste vel quisquam quid eis post mortem bonae compensationis attribuit, quorum mortibus viventes
aut emendavit aut terruit? Qui nos aequo animo iniurias sustinere et donare praecepit 272. Ipse est
enim et Prophetarum Deus, qui oculum pro oculo, dentem pro dente 273 modum posuit poenae, ne
quisquam sibi amplius putaret deberi vindictae, quam pertulisset iniuriae. Et hoc ideo, quia de
sapientia Dei dictum est, quod legem et misericordiam in lingua portet 274. Nec per misericordiam
debita debitoribus nostris scienter dimitteremus, nisi per Legem ipsa debita discerneremus. Qui in
tanta potestate se humilians ad confortandos nos factus homo 275, cum hominibus est locutus. Ipse
est enim et Deus Prophetarum, qui cum primis patribus est locutus: ideo praeter se dicens non esse
alium Deum 276, quia etiam summa Trinitas manente personarum proprietate unus est Deus. Qui
Apostolis suis ut gratis darent quae gratis acceperant, iussit, ad sustentationem tamen suam nec
aliam tunicam secum ferre ideo constituit, quia secutus adiunxit 277: Dignus est enim operarius
mercede sua 278, ut qui Evangelium annuntiabant, ex Evangelio viverent 279. Deo tamen munera
offerenda esse monstravit, qui nullius indiget et munera sumendo plus confert. Ipse est enim et
Prophetarum Deus, qui et munera suos accipere vetat, quibus excaecantur oculi iudicantium 280; et
munera ipse, quamvis non egeat, accipit, ut pietate faciat opulentas animas offerentium. Qui
sabbatis hominem curavit ostendens iam esse tempus, ut secundum prophetiam cantici canticorum
aspiraret dies et removerentur umbrae 281. Ipse est enim et Prophetarum Deus, qui hominem ligna
sabbatis colligentem, quia nondum duorum Testamentorum tempora distinguebat, sed Legem Dei
contumaci et impia mente contempserat, lapidandum esse mandavit; eiusque corporali morte
(quam post paululum omni homini quis dubitet affuturam) sanxit timore oboedientiam ceteris
profuturam 282. Qui propter salvandos homines se venisse dixit 283. Ipse est enim et Prophetarum
Deus, qui iusto iudicio quos vult obdurat, sicut in Evangelio: venit in iudicium, non solum ut qui non
vident videant, sed etiam qui vident caeci fiant 284. Qui mandata vitae perpetuae nobis dedit 285.
Ipse est enim et Prophetarum Deus, qui mandata sancta et iusta et bona 286 superbis tamen non de
ipsius gratia, sed de sua virtute fidentibus, non quibus viverent, sed quibus morerentur, ut
convincerentur dedit. Sicut Apostoli, dicente uno ipsorum, bonus odor Christi erant, et in his, qui
salvi fiebant et in his, qui peribant; aliis quidem odor vitae in vitam, aliis odor mortis in mortem 287.
Qui vitiatorum salus apparuit dans incessum claudis, linguam mutis, auditum surdis, lumen
caecis 288. Ipse est enim et Prophetarum Deus, qui eadem vitia non solum misericordissime sanat,
verum etiam iustissime importat. Neque enim debet eum quisquam non minus impia vanitate
Christo putare contrarium et istum bonum dicere, Christum autem malum; eo quod iste in virga
Aaron aridum lignum et nulla radice subnixum florem ferre fecit et fructum 289, Christus autem
arborem maledicto arefecit, quia nihil in ea pomorum, quorum nondum erat tempus, invenit 290.

Ipse est Deus in utroque Testamento.
12. 38. Dicens autem " alium esse pacis et caritatis patrem, alium belli et furoris auctorem, illum "
volens intellegi " Christum, hunc autem Legis et Prophetarum Deum ": potest vanus dicere ipsum
Christum sibi esse contrarium aut duos fuisse, non unum, inter se scilicet repugnantes; alium, qui
dixit: Pacem do vobis 291; et alium, qui dixit: Non veni pacem mittere in terram, sed gladium 292;
maxime quia displicet ei res aliquas bonas malarum nominibus figurari. Quod vero " alium " dicit "
esse incestus et adulteriorum conscium, alium vero pudicae castitatis et sanctimoniae dominum "
illum diabolum intellegat; Prophetarum autem Deum noverit non minus castitatis et sanctimoniae
dominum esse quam Christum, quia Deus Apostolorum idem ipse et Prophetarum, priorum illis
tempore, sed fide sociorum; ipse est Deus in utroque Testamento iusti actus et piarum orationum,
ipse est in utroque auctor religiosorum sacrificiorum.

42

