quando aliquid de apostolica proferretur Epistola, ubi attestantur Evangelio Lex et Prophetae, hoc
dicat Apostolum, non sapientibus et perfectis, sed Iudaeis locutum fuisse quasi Iudaeum vel eis, qui
sub Lege essent 13, tamquam esset et ipse sub Lege, ac per hoc subdole atque mendaciter
simulantem se apud imperfectos aedificare, quod apud perfectos non mentiendo, sed vera dicendo
destrueret. Hanc ei videlicet erroris machinationem nescio quis Fabricius fabricavit, quem velut
magistrum veritatis Romae se invenisse gloriatur. Quis non hoc monstrum, non dico sensus
christianus, sed qualiscumque humanus exhorreat?

Paulus multis locis proprio quodam munere Doctorem Gentium se esse
testatur.
2. 4. Primo enim considerandum est, quam se fraudulentissimum et mendacissimum profiteatur,
qui mentientem putat et laudat Apostolum; et quod ille dixit non fallentis astu, sed compatientis
affectu, quia diversis animarum morbis tam misericordi corde subvenit, quam sibi subveniri
voluisset, si errore vel infirmitate simili laboraret, hic in fallaciam detestabilem vertit. Deinde
quaero, ad Romanos, Corinthios, Galatas, Ephesios, Colossenses, Philippenses, Thessalonicenses
quomodo loquebatur Apostolus? In qua illarum quinque personarum eos esse deputabat? Procul
dubio quoniam in praeputio Gentes erant, non in circumcisione Israelitae 14. Ad hos quippe sibi
distributum ministerium fuisse testatur, ubi dicit, quod ei et barnabae dextras societatis dederint
Petrus et Iacobus et Iohannes, ut ipse quidem cum barnaba ad Gentes, illi autem ad
circumcisionem irent 15. Et alio loco apertissime dicit: Quamdiu ego sum Gentium Apostolus 16, et
multis aliis locis proprio quodam munere doctorem Gentium se esse testatur. Cum ergo essent sine
Lege tot Gentes, quibus Evangelium praedicabat, quid opus erat, ut eis Legem et Prophetas de
Christo introduceret testes eisque importaret ignaris vinculum, sicut ista pestis arbitratur, erroris, a
quo eos fuisse liberos magis debuit gratulari? Quid opus erat, ut ad Romanos sic fuisset exorsus:
Paulus servus Christi Iesu vocatus Apostolus segregatus in Evangelium Dei, quod ante promiserat
per Prophetas suos in Scripturis sanctis de Filio suo, qui factus est ei ex semine David secundum
carnem 17? Quare non sibi potius personam imponit illorum? Quare se facit tamquam sub Lege eis,
qui fuerant sine Lege? Utquid eis dicit: Vobis enim dico Gentibus: quamdiu quidem ego sum
Gentium Apostolus, ministerium meum glorificabo, si quo modo ad aemulationem provocare potero
carnem meam, ut salvos faciam aliquos ex illis. Si enim reiectio illorum reconciliatio est mundi,
quae erit assumptio, nisi vita ex mortuis? Si autem delibatio sancta est, et conspersio, et si radix
sancta est, et rami 18. De Israelitis quippe ista dicit, de quibus ante iam dixerat: Quid ergo amplius
est iudaeo aut quae utilitas circumcisionis? Multum per omnem modum. Primum quidem, quia
credita sunt illis eloquia Dei. Quid enim si quidam illorum non crediderunt? Numquid incredulitas
illorum fidem Dei evacuabit? 19 Deinde hic, quod commemorare coeperam, sequitur et dicit: Quod
si aliqui ex ramis fracti sunt, tu autem cum esses oleaster, insertus es in illis et socius radicis factus
es et pinguedinis oleae, noli gloriari adversus ramos. Quod si gloriaris, non tu radicem portas, sed
radix te. Dicis ergo: Fracti sunt rami, ut ego inserar. Bene, incredulitate fracti sunt. Tu autem fide
stas; noli altum sapere, sed time. Nam si Deus naturalibus ramis non pepercit, neque tibi parcet.
Vides ergo bonitatem et severitatem Dei, in eos quidem, qui ceciderunt, severitatem, in te autem
bonitatem, si permanseris in bonitate; alioquin et tu excideris. Et illi, si non permanserint in
incredulitate, inserentur. Potens est enim Deus iterum inserere illos. Nam si tu ex naturali incisus es
oleastro et contra naturam insertus es in bonam olivam, quanto magis illi, qui secundum naturam
sunt, inserentur suae olivae? Nolo enim vos ignorare, fratres, sacramentum hoc ut non sitis vobis
sapientes, quia caecitas ex parte in Israel facta est, donec plenitudo Gentium intraret, et sic omnis
Israel salvus fieret, sicut scriptum est: veniet ex Sion, qui eripiat et avertat impietatem ab Iacob 20;
et hoc illis a me Testamentum, cum abstulero peccata eorum 21. Nimis longum est cuncta
percurrere vel, sicut per Scripturas apostolicas ubique sparsa sunt, ea in unam faciem congregare.
Quid opus erat haec dicere Gentibus? Cur eis non potius sine Lege factus est, quemadmodum erant
illi sine Lege? Cur non potius deos eorum laudavit eorumque sacrificia praedicavit, si et ista
scriptura, quam populus Israel accepit, et illa sacra Gentium, sicut iste dicit, ad daemonia
pertinebant? Quid, quod Deum Israel audet infelix dicere non solum daemonem, verum etiam
ceteris daemonibus peiorem 22? cur ergo Apostolus, qui omnibus omnia, non misericordia
compatiente, sicut veritas ostendit, sed astutia fallente, sicut iste desipit, factus erat 23, non potius
illorum daemonum, quos colebant Romani, quos daemones putat iste mitiores, servum se esse
confinxit, ut fieret tamquam illi ac sic eos lucrifaceret 24?

Paulus de Christo Iesu angulari lapide prior locutus est.
2. 5. Nonne item dicit ad Ephesios: Propter quod memores estis, quia vos quando Gentes eratis in
carne, qui dicimini praeputium ab ea, quae dicitur circumcisio in carne manu facta; qui eratis illo in
tempore sine Christo alienati a societate Israel et peregrini testamentorum et promissionis spem

29

