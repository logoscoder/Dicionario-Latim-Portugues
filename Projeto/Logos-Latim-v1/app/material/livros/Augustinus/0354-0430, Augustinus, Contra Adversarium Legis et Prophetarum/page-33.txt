Pluribus attestationibus Dei veri et boni esse Scripturas illas, apostolica
commendat auctoritas.
4. 13. Iam illud non miror, quod homo ineruditus de Prophetis Iudaeorum existimat dictum, quod ait
Apostolus: Dixit quidam ex ipsis proprius eorum propheta: Cretenses semper mendaces, malae
bestiae, ventres pigri; testimonium hoc verum est 71. Ignorans dictum esse de quodam epimenide,
qui Cretensis fuit, in cuius libris hoc invenitur; qui homo inter Prophetas Dei non invenitur, nec ad
illa eloquia Dei pertinet, quae Iudaeis dicit credita 72, qui non mentitur. Ideo non commemoravit
Apostolus nomen eius, sicut solet commemorare Prophetas Dei aliquando dicens: Sicut et David
dicit 73, Isaias autem audet et dicit 74, sicut et osee dicit 75, vel tacitis eorum nominibus cum dicit:
Sicut scriptum est 76; et ea Scriptura intellegitur, in qua est auctoritas Dei, aut evidenter Deum
dicere asserit, cum aliquod adhibet testimonium de Lege vel Prophetis Dei, quale est illud: bovi
trituranti os non infrenabis. Numquid de bobus, inquit, cura est Deo? An propter nos Scriptura
dicit? 77 Ostendens utique in eadem scriptura Deum loqui. Vel illud: Providens autem Scriptura, quia
ex fide iustificat Gentes Deus, praenuntiavit Abrahae dicens: In semine tuo benedicentur omnes
Gentes 78. Ipsam scripturam pro Deo posuit, quia Dei est. Vel illud de Abraham: In promissione
inquit, Dei non haesitavit incredulitate, sed confortatus est fide dans gloriam Deo et plenissime
credens, quia quae promisit potens est et facere 79. Contra quam divinam et apostolicam vocem
canis iste rabiosus oblatrans ausus est dicere " Abraham Deo suo promittenti prolem non credidisse
", ignorans illud quod ait: Si mihi centum annos habenti nascetur filius 80, admirantis esse gaudium,
non diffidentiam dubitantis. Vel illud: Non potest excidere verbum Dei. Non enim omnes, qui ex
Israel, ii sunt Israel, neque quia sunt semen Abraham, omnes filii; sed in Isaac vocabitur tibi semen:
hoc est, non ii, qui filii carnis, hi filii Dei, sed filii promissionis deputantur in semen 81. Vel illud de
Elia: Sed quid dicit illi responsum divinum? Reliqui mihi septem milia virorum, qui non curvaverunt
genua ante baal 82. His atque huiusmodi attestationibus Dei veri et boni esse Scripturas illas, quas
iste blasphemat, apostolica commendat auctoritas. Ubi autem aliquid etiam de auctoribus Gentium
dicit Apostolus, non eos appellat Prophetas Dei nec illarum Scripturarum Deum dicit auctorem,
quamvis ibi aliqua vera reperiat, sicut de isto Cretensi ait: Dixit quidam ex ipsis proprius eorum
propheta: Cretenses semper mendaces 83; non ergo Iudaeorum proprius, sed Cretensium, quod
utique ad hoc dictum est, ne Dei propheta putaretur. Et in Actibus Apostolorum cum loqueretur
atheniensibus, ait de Deo: In illo enim vivimus et movemur et sumus: sicut et quidam secundum
vos dixerunt 84.

In Evangelio Dominus, haec de se quae facta fuerant, praedicta monstravit.
4. 14. " Sed Apostolis ", inquit, " Dominus noster interrogantibus de Iudaeorum Prophetis, quid
sentiri deberet, qui de adventu eius aliquid cecinisse in praeteritum putabantur, commotus talia eos
etiam nunc sentire, respondit: Dimisistis vivum, qui ante vos est et de mortuis fabulamini 85 ". Quid
mirum (quandoquidem hoc testimonium de Scripturis nescio quibus apocryphis protulit), si de
Prophetis Dei talia confinxerunt haeretici, qui easdem Litteras non accipiunt? Nam in Evangelio
Dominus, quod non est apocryphum, sed in luce veritatis omnibus notum, etiam post
resurrectionem discipulis in itinere comitatus, incipiens a Moyse per omnes Prophetas haec de se,
quae facta fuerant, praedicta monstravit 86.

Quod Dominus dixerit de iis, qui operati sunt iniquitatem.
4. 15. " De ipso ", inquit, " iterum arguit, ubi dicit: Multi mihi dicent in illa die: Domine, in nomine
tuo daemonia eiecimus et in tuo nomine prophetavimus et in tuo nomine virtutes multas fecimus.
Et tunc dicam illis: Recedite a me, quoniam nunquam vos scivi, quia operati estis iniquitatem 87 ".
Absit, ut ista de Prophetis sanctis, in quibus erat Moyses et ceteri, Dominus dixerit; sed dictum est
de iis, qui post eius Evangelium praedicatum in eius nomine sibi loqui videntur nescientes quid
loquantur; in quibus et iste sibi locum periturus invenit.

Prophetas ante ipsius salvatoris adventum parabola dominica testatur.
4. 16. Illud quoque ait dixisse Dominum: " Ego sum ianua ovium, omnes alii quotquot ante me
venerunt, fures sunt et latrones ". Non autem ita scriptum est, sed ita: Omnes quotquot venerunt,
fures sunt et latrones 88. Venisse quippe hoc loco intellegi voluit eos, qui missi non fuissent, quos
arguit etiam Ieremias dicens: Haec dicit Dominus de prophetis, qui prophetant in nomine meo et
ego non misi eos 89. Illi autem, quos insanus iste blasphemat, a Domino missi sunt, non sponte
venerunt. Quos et Dominus per parabolam quidem, sed apertissima significatione declarat, ubi

33

