non habentes et sine Deo in hoc mundo; nunc autem in Christo Iesu vos, qui aliquando eratis longe,
facti estis prope in sanguine Christi. Ipse est enim pax nostra, qui fecit utraque unum et medium
parietem maceriae solvens, inimicitiam, in carne sua Legem mandatorum in decretis evacuans, ut
duos conderet in se in unum novum hominem faciens pacem, ut commutaret utrosque in uno
corpore Deo per crucem interficiens inimicitias in semetipso: et veniens evangelizavit pacem vobis
qui eratis longe, et pacem his qui prope; quia per ipsum habemus accessum ambo in uno Spiritu ad
Patrem. Igitur iam non estis peregrini et inquilini, sed estis cives sanctorum et domestici Dei
superaedificati supra fundamentum Apostolorum et Prophetarum, ipso summo angulari lapide
existente Christo Iesu 25? Dicat iste blasphemus, quomodo prope dicit inventos Israelitas, qui peiori,
quemadmodum blasphemat, daemoni serviebant et longe erant Gentes, quae mitioribus
daemonibus subditae fuerant? Quomodo dicit alienatos fuisse a societate Israel et peregrinos
testamentorum et promissionis, quando erant spem non habentes et sine Deo in hoc mundo, si
Israel non Dei et Christi populus erat? Contra istam tubam clarissimam et excellentissimam veritatis
perstrepit atque insultat insanus dicens in personis quinque 26 locutum Apostolum, ut alias ex aliis
falleret, fingendo se esse, quod non erat, cum videat eum Gentibus, quae longe fuerant a Deo
Israelitarum, eumdem Deum, eamdem Legem, eosdem Prophetas, testamenta eadem praedicare.
Quis de angulari lapide prior locutus est? Nonne propheta spiritu Dei plenus, quem pestis ista
blasphemat? Ait enim: Ecce pono in Sion lapidem angularem, electum, pretiosum; et qui crediderit
in eum, non erubescet 27. Quod testimonium commemoravit et apostolus Petrus. Nonne prius in
psalmo pertinente ad Litteras sacras populi prioris dictum est: Lapidem, quem reprobaverunt
aedificantes, hic factus est in caput anguli 28? His enim Litteris eruditus Paulus apostolus posuit,
quod paulo ante commemoravi, ipso summo angulari lapide existente Christo Iesu 29. Unde ipse
Dominus Iudaeos, in quibus caecitas ex parte facta erat, convicit, confusosque reddidit dicens:
Nunquam legistis in Scripturis: Lapidem, quem reprobaverunt aedificantes, hic factus est in caput
anguli; a Domino factum est istud, et est mirabile in oculis nostris 30? " Haec ergo omnia mendaciter
Christus ex Lege ac Prophetis, mendaciter Apostoli proferebant ", sicut iste blasphemat, " quia
videlicet infirmi nondum poterant solidam capere veritatem? ". Itane caecus ignorat, quod aliud sit
nutrire parvulos, aliud decipere credulos; aliud alere, ut crescant, aliud agere, ne vivant? Talia
quippe iste dicit ac sentit de Deo Legis ac Prophetarum ac de ipsis omnino Litteris, ut secundum
eius sententiam, quam de illis habet, quando Apostoli praedicabant credentibus Legis ac
Prophetarum Deum et confirmabant auctoritatem talium Scripturarum, non lac potandum videantur
dedisse parvulis 31, sed venenum. Quod de illis quisquis credit, desipit, vanescit, insanit.

Quod Christus ex semine David veraciter praedicatur, est radix, in qua oleaster
inseritur, nec aniles sunt fabulae.
2. 6. Ergone, ait aliquis, frustra dixit Apostolus: Non potui vobis loqui quasi spiritalibus, sed quasi
carnalibus, quasi parvulis in Christo lac vobis potum dedi, non escam; nondum enim poteratis 32. Et:
sapientiam loquimur inter perfectos 33. Et: Animalis homo non percipit, quae sunt spiritus Dei 34?
Absit, ut putemus inaniter eum nec veraciter ista dixisse. Numquid tamen ideo credendus est
quemquam sibi credentium fallere voluisse? Dedit igitur parvulis parva, non falsa, lactea, non noxia,
nutritoria, non peremptoria. Porro autem, si verum non est, quod ait, Filium Dei secundum carnem
factum esse ex semine David 35; si non est verum, quod naturales rami propter incredulitatem fracti
sunt, ut in radice sancta Israelitarum ex Gentibus veniens fidelis insereretur oleaster et fieret
particeps pinguedinis oleae 36; si " non sunt eloquia Dei, sed nescio cuius ", ut iste blasphemat, "
pessimi daemonis ", de quibus dicit: Primum quidem quia credita sunt illis eloquia Dei 37: profecto,
qui haec parvulis dabat, qui haec tamquam vera praedicabat, qui credi volebat, delebat miseros,
non alebat. Quod a fide atque doctrina veracium Christi Apostolorum quoniam esse scimus alienum,
restat, ut istum tamquam pestem atque hostem fidei christianae vehementissime detestemur, qui
tanta excaecatur et praecipitatur amentia, ut non videat ipsum saltem Timotheum, cui putat
auctoritate apostolica fuisse praeceptum, ut tamquam fabulas aniles veterem Legem Prophetasque
devitet 38, ab eodem Apostolo non fuisse fallendum, et in illa quinta perfectorum persona fuisse
deputandum, ut ei non mendaciter loqueretur dicens: Memor esto Iesum Christum resurrexisse a
mortuis ex semine David secundum Evangelium meum 39. Si enim Christus ex semine David fabulis
anilibus praedicatur, quomodo eas iubetur iste devitare, quibus iubetur memoriter credere? Si
autem Christus ex semine David veraciter praedicatur, ibi est radix, in qua oleaster inseritur, nec
aniles sunt fabulae, nisi praeter illas Scripturas deliramenta Iudaeorum, ad eam, quam vocant
deuterosin, pertinentia: non illa eloquia Dei, quae credita sunt circumcisioni 40, ubi etiam carnales
Iudaei Christum ex semine David venturum esse didicerant, sicut interroganti Domino
respondebant 41, quamvis eum Dominum ipsius David, non secundum carnem, sed secundum
divinitatem intellegere non valerent; utrumque tamen est in illis eloquiis et quod credebant et quod
non intellegebant et: De fructu ventris tui ponam super sedem tuam 42, propter Christum ex semine

30

