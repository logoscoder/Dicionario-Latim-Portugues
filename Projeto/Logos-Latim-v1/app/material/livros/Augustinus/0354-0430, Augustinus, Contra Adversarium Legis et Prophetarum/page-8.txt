ergo inde separatus traditus est morti, consumendus aetate 64, quod nequaquam illi accidisset, si
semper eodem cibo frueretur, significatum est, quod prius ab spiritali vitae ligno propter peccatum
anima eius exclusa est et ista quadam sua interiore morte iam mortua. Nam de sapientia scriptum
est: Lignum vitae est amplectentibus eam 65. Quod iste non intellegens ait: " Quatenus ergo ante
maledictum immortalis homo perpetuo vivere poterat, qui nondum ex ista arbore cibum
sumpserat? ". Quasi aliquis ei dixerit aut in illo libro alicubi legerit, quod nondum Adam sumpserat
ex cibo arboris vitae. Quin potius intellegendus est, quoniam inde illi vita in corpore perpetua
suppetebat, ne vetustate consumeretur aetatis, ad hoc inde prohibitus, ut ex peccati poena iam illi
esset necessitas mortis.

A ligno vitae significabatur sapientia.
15. 25. " Quomodo ", inquit, " ex Dei maledicto mori coeperit, cum vita ipsa nunquam ex ipso
initium sumpserit? ". Quasi optaverit ei Deus mortem, sicut homo homini; ac non Dei verba ad
sententiam pertinent punientis, non ad iram maledicentis. Punire autem morte corporali fuit a vitae
arbore separare, cum iam fuisset spiritaliter mortuus, animo utique separatus ab alimento
sapientiae. Deus itaque, quid ei contigisset in animo, significare voluit separando eum a ligno vitae,
quo significabatur sapientia.

Esse cum Christo, hoc est esse cum vitae ligno.
15. 26. " Sed ista ", inquit, " arbor quae in paradiso vitae fructus ferebat, cui proderat? ". Cui, nisi
prius illis primis hominibus, masculo et feminae, qui in paradiso fuerant constituti 66? Deinde istis de
paradiso pro merito suae iniquitatis eiectis mansit ad memoriam significandae spiritalis arboris
vitae: quod est, ut diximus, ipsa sapientia, beatarum cibus immutabilis animarum. Utrum autem illo
cibo nunc vescatur aliquis, nisi forte Enoch et Elias 67, non temere asseverandum puto; ligno tamen
illo vitae, quod est in spiritali paradiso, nisi alerentur animae beatorum, non pro munere pietatis et
fidelissimae confessionis latronis animae credentis in Christum legeremus paradisum eodem die
fuisse concessum: Amen, inquit, dico tibi, hodie mecum eris in paradiso 68. Esse autem ibi cum
Christo, hoc est esse cum vitae ligno. Ipse est quippe sapientia, de qua, ut superius commemoravi,
scriptum est: Lignum vitae est amplectentibus eam 69.

Salubriter non solum bonitatem verum etiam severitatem Dei sancta Scriptura
commendat, quoniam et amatur Deus utiliter et timetur.
16. 27. Numquidnam et hoc refellendum est, quod velut acute, ut sibi videtur, irridet? Primo, "
Deum non praescisse quod contigit ", deinde, " implere non valuisse quod magnopere cogitavit ",
tertio, "ad maledictum se convertisse superatum ". Unde scit Deum non praescisse quod contigit?
An quia contigit? Quin immo si non contigisset, nullo modo id praescisset futurum, quia non erat
futurum. Aut si putat propterea non praescisse, quia si praescisset, ne contingeret providisset,
potest hoc et de Christo dicere, qui talentum dedit homini nihil acquisituro 70; quod propterea
utique dederat, ut eius augeretur pecunia, quidquid est quod illa significat. Ergo quia contigit, ut ille
sua pigritia nihil acquireret, hoc non praescivit ille qui dedit? Dicere etiam potest non implesse de
hoc lucro Christum quod magnopere cogitavit. Potest et illum tertium, " ad maledictum se
convertisse superatum ", quoniam dixit: Ligate illi manus et pedes et proicite eum in tenebras
exteriores 71. Sicut de Adam dictum est, ut a ligno vitae separatus morte etiam corporis
plecteretur 72. Huic enim homini diserto deficientis maledictum videtur potentis imperium. Dicat
ergo impotentem Christum, quoniam de acquirenda spiritali pecunia non potuit quod cupiebat
efficere. Dicat aemulum ac malitiosum, quod servo suo inviderit lucem ac salutem, quem proici
iussit in tenebras, ubi esset fletus et stridor dentium 73. Si autem de Christo ista non dicit, ne hoc
modo se indicet non esse christianum, cur audet dicere de hominis conditore et peccati merito
damnatore, quod non audet dicere de hominis redemptore 74 et, si eius praecepta contempserit,
poena aeternae mortis ultore, eodem ipso scilicet? Nam in quem alium nisi in Christum haec
maledicta nesciens iste iaculatur? Quandoquidem ille ait: Si crederetis Moysi, crederetis et mihi; de
me enim ille scripsit 75. Quid enim Pater sine Filio vel tunc fecit vel unquam facit? Si ergo salubriter
non solum bonitatem verum etiam severitatem Dei sancta Scriptura commendat, quoniam et
amatur Deus utiliter et timetur, unde Apostolus eodem loco utrumque commemorat dicens: Vides
ergo bonitatem et severitatem Dei 76, quid est quod iste insanus et praeceps, cum christianum esse
se iactet, hoc reprehendit in Deo Prophetarum, quod in Deo invenit Apostolorum; quoniam idem
Deus est de illorum et istorum?

8

