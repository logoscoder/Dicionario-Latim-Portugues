gladius manducabit sensum doloris citius auferens mortuis quam inferens vulneratis, sed nemo
cruciatibus saltem moriendo subtrahitur, ne in moriente simul etiam ipsa poena moriatur. Cur non
hic dicit: Colendum ne istum an potius exsecrandum fugiendumque esse dicemus? An timet de
Christo ista dicere, ne ipsius ignis aeterni supplicium non evadat, quo ille impios praeparat mittere,
et ignorat miser haec dicendo de Deo Prophetarum de ipso se dicere, cuius tam tremendam
severitatem in Evangelio formidat offendere?

In V. Testamento intelligimus Christum promissum, in Novo accipimus
redditum.
17. 34. Reprehendit etiam, quod " poenas impiorum significatas per uvam fellis et botrum
amaritudinis et furorem draconum atque aspidum collectas dicit esse Deus apud se et signatas in
thesauris suis, reddendas in tempore, cum lapsus fuerit pes eorum 102 "; ignorans thesauros hic
appellatas occultas dispositiones Dei, qui disponit reddere unicuique secundum opera eius. Unde
Apostolus dicit: Tu autem secundum duritiam cordis tui et cor impoenitens thesaurizas tibi iram in
die irae et revelationis iusti iudicii Dei, qui reddet unicuique secundum opera eius 103. Apud quem
sibi enim thesaurizat iram cor impoenitens, nisi apud eum qui vivos est iudicaturus et mortuos 104?
Neque enim nesciunt etiam illi veteres libri thesaurum desiderabilem, de quo ibi scriptum est, quod
requiescat in ore sapientis 105. Et in Proverbiis legitur, quia Deus thesaurizat diligentibus se
salutem 106; et Isaias propheta dicit: In thesauris salus nostra; ibi sapientia et disciplina et pietas ad
Dominum. Hi sunt thesauri iustitiae 107. Sed vaniloqui et mentis seductores adversantes litteris
sacris, quas intellegere nolunt, eligunt ex eis aspera, quae ibi leguntur ad commendandam
severitatem Dei, et de litteris evangelicis atque apostolicis lenia, quae ibi leguntur ad
commendandam bonitatem Dei, et apud homines imperitos hinc ingerunt horrorem, inde quaerunt
favorem; quasi difficile sit, ut quisquam similiter blasphemus atque impius eo modo adversetur
Novo Testamento, quo iste Veteri carpens de Vetere, quibus ibi commendatur Dei bonitas, et e
contrario de Novo, quibus ibi commendatur Dei severitas; et clamet invidiosus atque venosus: Ecce
qui Deus colendus est, misericors et miserator, longanimis et multae misericordiae; qui non in
finem irascetur neque in aeternum indignabitur; qui non secundum peccata nostra fecit nobis,
neque secundum iniquitates nostras retribuit nobis; sed quantum distat oriens ab occidente, longe
fecit a nobis peccata nostra; qui sicut miseratur pater filios, sic miseratur timentes se 108; qui dicit:
Nolo mortem impii, quantum ut revertatur et vivat 109. Non ille qui propter lucrorum avaritiam etiam
eum servum, qui non perdidit talentum quod acceperat, tantum quia non amplius acquisivit, ligatis
manibus et pedibus proici iussit in tenebras exteriores, ubi esset ei fletus et stridor dentium 110, et
qui hominem non habentem vestem nuptialem de convivio suo tollit et similiter alligatum simili
supplicio punit 111, et qui venientibus ad se et pulsantibus et dicentibus: Domine, aperi nobis,
respondet: Non vos novi 112, tantum quia oleum secum quod infunderent suis lampadibus, non
tulerunt, et qui propter unum contumeliosum verbum mittit in gehennam 113, et qui pro temporali
cibo non accepto igne damnat aeterno 114. Haec atque huiusmodi si quis vesana mente sacrilegus
inde lenia hinc aspera colligat ac sic homines utrarumque Litterarum imperitos a Christo tamquam
saevo et crudeli conetur avertere et ad Deum Prophetarum misericordem mitemque convertere,
nonne et huic ipsi, qui hoc facit Veteri Testamento, quod ab homine similiter sacrilego posset fieri
Novo, impurus atque impius apparebit? Qui autem recte colit Deum, et profecto utriusque
Testamenti invenit unum Deum et eiusdem unius Dei in utroque diligit bonitatem, in utroque metuit
severitatem, in illo intellegens promissum Christum, in isto accipiens redditum Christum.

Qui dicta tamquam contraria Veteri Testamento de Novo colligit, aut utrasque
Litteras nescit aut ut decipiat imperitos se scire dissimulat.
17. 35. Nonne prius in illis veteribus libris lectum est non reddendum malum pro malo, ubi
praecipitur, ut si iumentum inimici sui errare quisque invenerit, revocet domino eius, et si cecidisse
in via, non pertranseat, sed levet cum illo 115? nonne ibi prius scriptum est, quod Apostolus ponit: Si
esurierit inimicus tuus, ciba illum, si sitit, potum da illi 116? Nonne ibi prius homo Dei Deo suo quod
ei utique scit placere dicit: Domine Deus meus, si feci istud, si est iniquitas in manibus meis, si
reddidi retribuentibus mihi mala 117? Nonne ibi prius Ieremias propheta describit sancti patientiam
praebentis percutienti se maxillam 118? Nonne ibi prius per alium prophetam praecipitur, ut
malitiam unusquisque fratris sui non reminiscatur 119? Quid est ergo quod iste blasphemus haec
tamquam contraria Veteri Testamento de Novo colligit, aut utrasque Litteras nesciens aut ut
decipiat imperitos se scire dissimulans? A quo tamen si quaeratur, utrum non reddat malum pro
malo, qui pro cibo non accepto in ignem mittit aeternum 120, profecto turbabitur et admonebitur
incomparabiliter esse mitius oculum pro oculo, dentem pro dente 121 homini auferre, ubi mensura
vindictae modum non transit iniuriae, quam propter non exhibitam humanitatem tantam

11

