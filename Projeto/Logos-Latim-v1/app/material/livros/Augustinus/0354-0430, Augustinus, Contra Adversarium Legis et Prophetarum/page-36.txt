discipulis suis: Palpate, et videte, quia spiritus carnem et ossa non habet, sicut me videtis
habere 120; tamen secundum substantiam caro erit, non secundum corruptionem, quae nunc carni
hoc nomen imponit. Unde ait propheta: Omnis caro fenum 121. Numquid enim et Domini quam
levavit in caelum? Quo ergo modo appellavit propheta carnem, ubi ait: Omnis caro fenum; dicturus
utique: Fenum aruit 122, eo modo et Apostolus ait: Caro et sanguis regnum Dei non possidebit; quia
non ibi erit corruptio, qua nunc sicut fenum natura carnis arescit. Non enim alia sententia est:
Neque corruptio incorruptionem possidebit; sed haec repetitio, sententiae superioris est expositio,
ut quod ibi dictum est: Caro et sanguis, intellegamus corruptionem, non substantiam carnis; et
quod ibi dictum est: Regnum Dei, intellegamus incorruptionem. Atque ita nihil aliud dictum
putemus: Caro et sanguis regnum Dei non possidebit, quam si diceretur: Corruptio incorruptionem
non possidebit 123, id est corruptio carnis et sanguinis in illius regni incorruptione non erit propter
immutationem scilicet, de qua mox locutus adiunxit: Oportet corruptibile hoc induere
incorruptionem 124. Ita corruptio, quae carnis et sanguinis nomine significata est, in regni illius
incorruptione non erit quia caro, quae nunc corruptibilis est, tunc mutata incorruptibilis erit.

Lavacrum regenerationis intellegitur quod nunc accipiunt, qui baptizantur in
Christo.
6. 23. Moyses autem homo Dei si animam credidisset esse mortalem, quod utique credidisset, si
eam sanguinem, non significationis, sed proprietatis causa esse dixisset, non alio loco diceret:
Omnis, qui tetigerit mortuum ab omni anima hominis et mortuus fuerit et non fuerit purificatus,
tabernaculum Domini polluit: exteretur anima illa ex Israel; quoniam aqua aspersionis non est
circumspersa super eum, immundus est, adhuc immunditia eius in ipso est 125. Adhuc utique dixit,
etiam post mortem, quia non est purificatus, ubi praefiguratum lavacrum regenerationis 126
intellegit, quod nunc accipiunt, qui baptizantur in Christo, quisquis audit fideliter: Si crederetis
Moysi, crederetis et mihi; de me enim ille scripsit 127.

Veteri Testamenti lex, Novi gratia.
7. 24. Quid autem mirum, si iste infelix a luce veritatis aversus et ob hoc luci veritatis adversus ea,
quae non intellegit in Novo Testamento, obicit Veteri Testamento? Sicut etiam illud de apostolo
Paulo, ubi ait ad Corinthios: Quod si ministratio mortis in litteris formata lapideis facta est in gloria,
ita ut non possent filii Israel intendere in faciem Moysi propter gloriam vultus eius, quae destruitur,
quare non magis ministratio spiritus erit in gloria? Nam si ministratio damnationis gloria est, multo
magis ministratio iustitiae abundabit in gloria. Etenim non glorificatum est in hac parte id quod
declaratum est propter excellentem claritatem. Nam si id quod destruitur in gloria est, multo magis
illud quod manet in gloria est 128. Hoc modo iste posuit verba apostolica nec a meliore
interpretatione plurimum distat. Quia ergo dicta est: Ministratio mortis in litteris formata
lapideis 129, hinc existimat, quod morti ministraverit Moyses, id est mortis auctori, maligno scilicet
spiritui, quem mundi huius iste opinatur auctorem, ignorans ministrationem mortis dictam Legem,
secundum illud, quod alibi dicit: Littera occidit, spiritus autem vivificat 130. Lex enim quamvis iusta
et sancta et bona praevaricatoribus intulit mortem 131, quos Dei gratia non adiuvit ad iustitiam Legis
implendam. Oportebat enim ut Testamento Vetere Lex imponeretur superbis, et de suae voluntatis
virtute fidentibus, quae non daret iustitiam, sed iuberet, ac sic morte praevaricationis impliciti ad
gratiam confugerent, non iubentem tantummodo, sed iuvantem, quae Novo Testamento est
revelata. Hinc putant isti divinorum eloquiorum blasphematores malam fuisse Legem, quae data
est per Moysen, quia dicta est ministratio mortis in litteris figurata lapideis 132, non intuentes
propter eos esse dictum, qui suo libero arbitrio Legem sufficere arbitrabantur et spiritu gratiae non
adiuti rei praevaricationis sub eiusdem Legis littera tenebantur. Unde alibi dicit: Lex iram operatur.
Ubi enim Lex non est, nec praevaricatio 133, hinc ostendens, unde dixerit: Lex iram operatur. Neque
enim eius praevaricatio mala esset, nisi Lex ipsa bona esset.

Quomodo sub lege elidantur elati, sub gratia erigantur elisi.
7. 25. Multum est et nimis longum cuncta colligere, quae in hanc sententiam beatus dicit
Apostolus 134 Legem distinguens a gratia, eo quod sub illa elidantur elati, sub ista erigantur elisi 135,
et quod illa in tantum bona sit, ut bona iubeat, haec in tantum, ut bona conferat. Illa iustitiae facit
auditorem, ista factorem 136. Et ideo sub illa peccator, insuper etiam praevaricator amissa
excusatione ignorantiae convictus iacet. Sub ista vero et parcente et opitulante nec quia mala est
operatus exstinguitur, et ut bona operetur accenditur. Quid ergo est mirum, si illa dicta est
ministratio mortis 137, ubi littera occidit, malum prohibendo quod fit, et bonum imperando quod non
fit. Ista vero dicta est ministratio spiritus 138 utique vivificantis, ut a praevaricationis morte

36

