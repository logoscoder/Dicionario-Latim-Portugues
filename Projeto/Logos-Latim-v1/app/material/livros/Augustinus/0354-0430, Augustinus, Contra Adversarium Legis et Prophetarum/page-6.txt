fluitet. Quid ergo mirum, si rara terram texerat, spissata nudavit? Quid, si etiam divino nutu in
magnos sinus terra subsedit atque ita, quidquid naturae humidae per totum eius iacebat, in partes
concavas confluens recessit a ceteris et quod operiebat aperuit congregata in humiliora
succumbentia, qua mare interflueret et circumflueret, atque altiora deserens, qua orbis emineret?
Omitto quod potest hic intellegi significatum esse, quod informis illa materies aquae vel abyssi
vocabulo insinuata sit et species acceperit duorum istorum gravium elementorum, humoris et humi,
et ideo dictum esse: Congregetur aqua, quoniam labilis et mobilis ei species data est. Appareat
autem arida, quia immobilis fixa est. Nam illud quod magis propheta libri huius auctor intendit, ut
eius narratio rerum factarum esset etiam praefiguratio futurarum, non est contentiosis et infidelibus
sensibus ingerendum. Cum ergo tot exitus pie quaerentibus pateant, ne temere tanta
reprehendatur auctoritas, unde iste nisi diabolico instinctu in eis rebus eligit calumniari, quas non
est idoneus perscrutari?

Poena primo inoboedienti homini reddita in semetipso, ut ei vicissim non
oboediatur nec a semetipso.
14. 18. Quod vero " in hominis conditorem Deum " caecus et ingratus invehitur et audet dicere ei,
qui se finxit: " Quare sic me fecisti? ", cum omnino quomodo sit factus ignoret, multum praecipitis
mentis audacia est. Sed vasa irae permittuntur ista garrire, ut tamquam de neglegentiae somno
excitentur vasa misericordiae 47 et studio respondendi pestilentibus maledictis adhibeant curam
salubribus dictis. Ecce enim in eo quod reprehendit iste " hominis conditorem, quia prohibuerit eum
sumere cibum dignoscentiae boni et mali 48, tamquam eum pecoribus parem esse voluisset
nescientibus ista discernere, et hoc ei negasset cui potestatem dedisset in bestias 49 ", quo solo
homo superat bestias. Quam necessarium est vitae bene agendae, quod discimus quaedam
infeliciter disci et felicius nonnulla nesciri? Morbos enim et dolores quanto felicius nesciremus? Si
ergo medicus nos ab aliquo cibo prohiberet, quo accepto aegrotaturos esse praesciret et ob hoc
appellaret eumdem cibum dignoscentiae sanitatis et imbecillitatis, eo quod per ipsum homo, cum
aegrotare coepisset, experiendo dignosceret, quid interesset inter contractam malam valetudinem
et perditam sanitatem, quod utique melius ignorasset et in illa quam perdidit sanitate mansisset
credens medico per oboedientiam, non morbo per experientiam, numquid talem medicum invidisse
nobis eiusmodi scientiam diceremus? Quis dubitet malum esse peccatum? Et tamen cum laude
dictum est de Domino Iesu Christo, quia non noverat peccatum 50. Non ergo noverat hoc malum
atque ideo illam, unde Adam prohibitus est, boni et mali dignoscentiam non habebat. Hic si
quaeratur: Quomodo quod non noverat, arguebat? Neque enim peccata non arguebat: Omnia
autem, quae arguuntur, sicut dicit Apostolus, a lumine manifestantur 51. Quomodo igitur a quo
arguebantur, ignorabantur? Nonne rectissime respondebitur: et noverat et non noverat? Rectissime
omnino: noverat enim per sapientiam, non noverat per experientiam. Huic itaque divinae sapientiae
credere debuit Adam, ut ab illa mali scientia, quae fit per experientiam, praecepto Dei oboediens
temperaret. Sic enim malum nescisset, nisi fecisset. Fecit autem sibi, non Deo. Nihil enim facere
potuit voluntate inoboedientiae, nisi quod ipse pateretur lege iustitiae. Haec est namque poena
inoboedienti homini reddita in semetipso, ut ei vicissim non oboediatur nec a semetipso. De qua re
uberius in aliis et maxime in quarto decimo libro de civitate Dei disputavimus.

Oboedientia commendatur, quae maxima est virtus.
14. 19. Nunc autem breviter respondemus ad id quod ait iste, "hominis institutorem a magno bono
prohibuisse quem fecerat, dum eum pecori similem sine dignoscentia boni et mali 52 esse voluisset
". Haec enim dignoscentia non est beati hominis sapientia, sed miseri experientia. Unde lignum
nomen accepit, a cuius cibo est homo prohibitus, ut oboedientia commendaretur, quae maxima est
virtus et, ut sic dixerim, omnium origo materque virtutum in ea natura, cui sic datum est arbitrium
liberae voluntatis, ut eam tamen necesse sit vivere sub potestate melioris. Quamquam non
defuerint, quibus visum est illam dignoscentiam boni et mali magnum aliquod bonum fuisse, cuius
capaces nondum fuerunt, qui hanc usurpantes contra vetitum, per inoboedientiam peccaverunt.

Deus de humano genere iuste meritoque damnato familiam sanctam atque
numerosam, gratia sua factam, in aeternum regnum se translaturum esse
testatur.
14. 20. Quibus autem videtur sic hominem fieri debuisse, ut peccare nollet, non eis displiceat sic
esse factum, ut non posset peccare si nollet. Numquid enim, si melior esset qui non posset peccare,
ideo non bene factus est qui posset et non peccare? Aut vero usque adeo desipiendum est, ut homo
videat melius aliquid fieri debuisse et hoc Deum vidisse non putet, aut putet vidisse et credat
facere noluisse, aut voluisse quidem, sed minime potuisse? Avertat hoc Deus a cordibus piorum. Si

6

