horum enim nomina scripta sunt in caelis 186, ut memor sit eorum Pater qui est in caelis, quoniam
non de suo lucere se sciunt, sed de sole iustitiae, sicut illae nubes de sole visibili. Sed ex illo quod
commemoravi urgendus est, quomodo accipiat Dominum dicentem de Lazaro: Ubi posuistis
eum? 187 Et locus ei, tamquam ignoret, ostenditur. Nisi enim aliquid eum ista, qua nesciens
videbatur, inquisitione significasse fateamur, quomodo praedicamus Christum non solum scisse
praesentia, verum etiam futura praescisse? Maxime quia iste in eam se praecipitavit mirabili
caecitate sententiam, ut diceret: "Nemo nisi ignarus interrogat ". Ubi cogitare non potuit, quotiens
Christus interrogaverit. Annon interrogat qui dicit: Quid vobis videtur de Christo? Cuius est filius? 188
Quid hoc testimonio manifestius? Quod si nimium durus est, numquid etiam ibi negabit interrogasse
Christum, ubi se ipse interrogare testatur dicens: Interrogabo vos et ego unum sermonem: quem si
dixeritis mihi et ego vobis dicam, in qua potestate haec facio: baptisma Iohannis unde erat? E caelo
an ex hominibus? 189 Ubi nunc se abscondet loquacissimus contra Deum et desperatissimus
disputator? Ubi est quod ait: " Nemo nisi ignarus interrogat "? Ecce Christus ignarus non est et
tamen interrogat. His nempe oculis reprehendit Prophetarum Deum, quibus non videt Christum.
Sed in talibus interrogationibus apertissime doctor est Christus. In his autem quando ait: Ubi
posuistis eum? 190 Et: Quis me tetigit? 191 Et si quid dixisse huiusmodi legitur, videtur doceri velle
quod nescit et tamen scit. Sic ergo et in illis Libris Deus tamquam oblitus admonetur, sed tamen
absit, ut quidquam unquam obliviscatur.

Quibusdam litteris Deus tamquam oblitus admonetur, sed tamen absit, ut
quidquam unquam obliviscatur.
20. 44. Quid illud ipsum quod dixit Dominus discipulis suis: Gaudete, quia nomina vestra scripta
sunt in caelis 192; nonne videtur tamquam ex illo arcu, qui refulget ex nubibus, velut quibusdam in
caelo Deus litteris admoneri? Nisi haec pie accipiantur, donec fides impetret ut intellegantur, nonne
ut fabulosa ridentur? Quibus ridentibus, nisi insipientibus et eo ipso, quo sapientes sibi videntur,
magis magisque dementibus? quis enim cogitat, quomodo ad memoriam Dei scribantur in caelis
sequentes Dominum, derelinquentes autem Dominum scribantur in terra, de quibus propheta
Ieremias dicit: Universi qui derelinquunt te confundantur; recedentes super terram scribantur 193?
Quos bene intellegitur significasse Iesus, quando Iudaei victi atque confusi, cum audissent: Qui sine
peccato est, prior in illam lapidem iaciat, unus post alterum recesserunt. Tunc autem ille ostendens
de quo numero essent digito scribebat in terra 194.

Diluvii sacramentum.
21. 45. " Si putamus, inquit, merito conversationis suae homines diluvii excepisse sententiam et
Noe iustum ad reparationem creaturae melioris esse servatum 195, cur exinde peiores oriuntur et in
eodem actu vitae sordentis humani generis etiam nunc nativitas revolvitur "? Ita hoc dicit,
tamquam vixerit cum eis qui diluvio perierunt et inde noverit, quod nunc peiores oriuntur. Sed sive
in peiore sive in eodem sive in meliore actu post diluvium genus versetur humanum, puto Dei
dimittendum esse iudicio, qui novit retribuere unicuique secundum merita eius, non huic cani
rabido adversus Dominum suum latranti vel asino stulto adversus stimulum calcitranti. Apostolus
clamat: O altitudo divitiarum sapientiae et scientiae Dei! quam inscrutabilia sunt iudicia eius et
investigabiles viae eius! quis enim cognovit sensum Domini aut quis consiliarius eius fuit? 196 Et iste
illi, cui nullus est consiliarius, audet esse adversarius. Quid autem interest morituris cunctis,
quantum ad mortem attinet corporis, utrum singillatim an simul omnes pariterque moriantur, nisi
quod cum singuli moriuntur, et omnes mortem et omnes de mortuis patiuntur dolorem; cum autem
simul universos rapit unus interitus, saltem nemini relinquitur luctus? Verum etiam altius in illo
diluvio consilium Dei fuit, quam cor infidelium vel novit vel capit. Sed nolo me, apostolum Petrum
potius audiat iste dicentem: In diebus Noe cum fabricaretur arca, octo animas salvas factas per
aquam; quod et vos, inquit, simili forma baptisma salvos facit, non carnis depositio sordium, sed
conscientiae bonae interrogatio in Deum per resurrectionem Iesu Christi 197. Ecce habet expositum
diluvii sacramentum. Ubi propterea est additum, per resurrectionem Iesu Christi, ut diem
intellegeremus octavum; quod significavit in arca numerus hominum: octavo enim die, hoc est, post
septimum sabbati Dominus resurrexit. Sic illa quae gesta commemorantur, si quis intellegat, etiam
prophetiae fuerunt. Sed iste praeter arcam, id est, praeter Ecclesiam constitutus, submersus est
diluvio, non ablutus.

Semen pessimum dicitur, quod nascitur impia voluntate et moribus
exsecrabilibus pullulat.

16

