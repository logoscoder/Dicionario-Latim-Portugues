alius pro alio plectitur nemo. Sed hoc dico, quantum existimet iste fuisse peccatum, quod in
convivio nuptiali inventus est homo non habens vestem nuptialem 93: puto, si humana
consideratione ista metiamur, huic aliquantulum sufficere debuit erubescere; et ut plurimum
invitantis indignatio protenderetur, vestem mutare compelli: et tamen dictum est: Ligate illi manus
et pedes et proicite eum in tenebras exteriores; ibi erit fletus et stridor dentium 94. Sed dicet: Non
levem culpam significat vestem non habuisse nuptialem, quoniam ista parva magnarum signa sunt
rerum. Sic ergo et sacrificia visibilia, cum sint in terrenis rebus exigua, magnarum quoniam
divinarum signa sunt rerum, in quibus filii sacerdotis se ipsi Deo, cuius honor in sacrificiis
attenditur, praeferebant. Non autem ille conviva se praetulit sponso, sed tantum non congruit, qui
nuptialem tunicam non habebat. Verumtamen inter ipsas poenas, quibus utrumque vindicatum est,
ille quid distet advertit, quamque incomparabiliter ista illam vincat intellegit, qui corporalibus et
temporalibus spiritalia et sempiterna praeponit.

Testamenti utriusque unus est Deus, et ibi et hic fidelis, nusquam crudelis.
16. 31. Verum quid opus est de mysticis significationibus sacrificiorum vestisque nuptialis
inconvenientem carnalibus sensibus velle inculcare sermonem? Ecce quod est manifestius
proferamus: Evangelium Legi veteri comparans Dominus et non illud malum quod homines ante
didicerant, sed quod ipse docebat, perfectius esse contestans: Audistis, inquit, quia dictum est
antiquis: Non occides, qui autem occiderit, reus erit iudicio. Ego autem dico vobis: quicumque
iratus fuerit fratri suo, reus erit iudicio; qui autem dixerit racha, reus erit concilio; qui autem dixerit
fatue, reus erit gehennae ignis 95. Quid tam parvum in peccatis, quam fratri dicere fatue? Quid tam
magnum in suppliciis quam gehenna ignis? Si in Lege et Prophetis iste invenisset aliquem, quoniam
dixisset fratri suo fatue, lapidari iussum fuisse divinitus, quantae Deum crudelitatis argueret? Quis
non autem non dico lapidari, sed per singulos artus, immo per singula corporis frustra paulatim
atque minutatim vivens et sentiens dilaniari consumique maluisset, quam gehennae ignibus
mancipari? Absit tamen, ut crudeliorem quisquam dicat Evangelii Deum quam Legis Deum
intellegens utriusque esse unum et eumdem Deum, in Lege terrentem carnalibus, in Evangelio
spiritalibus poenis et ibi et hic fidelem, nusquam crudelem.

Non mirum est, quod tantae sterilitati velut infructuosarum arborum ignis
aeterni supplicium praeparatur.
16. 32. Quid illud? Nonne si a Christo linguam reperiret alienam in eumque blasphemam et qualis
est huius impia garrulitate damnabilem, acerbius et amarius exagitaretur, quam quod iste de
obsonio sacrificii praegustato corporalem temporalemque poenam pro sacrilegio sic indignatur
ingestam, ubi venturum se Dominus et ad sinistram positis Gentibus minatur esse dicturum: Ite in
ignem aeternum, qui paratus est diabolo et angelis eius 96? Huius tanti supplicii quaeris causam?
Esurivi, inquit, et non dedistis mihi manducare 97. Ecce pro esca temporali non ablata, sed non data
aeternum et horrendum supplicium comminatur. Et recte, si consulas veritatem. Perparvum est
enim quod in eleemosynis datur; sed cum pie datur, aeternum inde meritum comparatur. Et ideo
potius, quia parvum est quod datur, magna impietate non datur. Unde non mirum est, quod tantae
sterilitati velut infructuosarum arborum ignis aeterni supplicium praeparatur. Si autem consulas
hominem, ut de suo respondeat tibi: Omnis homo mendax 98, contemnit culpam, exaggerat
poenam; illam quippe non videt mente carnali, hanc exhorret carne mortali. Talis est iste in
omnium hominum, qui puniuntur vel corripiuntur in Vetere Testamento, longe mitioribus quam
leguntur in Evangelio corporalibus poenis. Quod enim diluvium comparari aeternis ignibus potest?
Quae caedes, quae vulnera, quae corporum mortes cruciatibus sempiternis? Viginti quattuor
milia 99 cadentium tanto buccarum strepitu inflat insanus, quasi non innumerabilia milia cottidie
moriantur toto orbe terrarum? Sed transitoria ista corporis mors est: quis vero aestimare possit,
quot milia stabunt ad sinistram ex omnibus Gentibus, quae sempiternis damnanda sunt ignibus?

Offendit ipsum Christum, qui accusat Deum Prophetarum.
16. 33. Eat iste et clamet ore aperto et oculis clausis, quasi "confessus sit Deus suam crudelitatem,
quia dicit per prophetam: Exacuam sicut fulgur gladium meum, inebriabo sagittas meas sanguine
et gladius meus manducabit carnes de sanguine vulneratorum 100 ". De quibus verbis sic iste
accusat " Deum ", velut " semper humanum sanguinem esurientem " quasi dixerit: " Inebriabo me
sanguine "; aut: " manducabo carnes de sanguine vulneratorum ". Sed quantumlibet hanc utilem "
Dei comminationem tamquam facinoris avidam et ", ut dicit, " in sola crudelitate malis tantummodo
gloriantem ", vanus et vesanus exhorreat; quid aut quantum valet verbis comparata dicentis:
Discedite a me, maledicti, in ignem aeternum, qui paratus est diabolo et angelis eius 101? Ibi non
sanguine inebriabuntur sagittae, sed non satiabuntur membris omnibus flammae; nec carnes

10

