vero sine bonis esse non possunt. Si enim nihil nocent, mala non sunt; si autem nocent, bonum
minuunt. Etsi amplius nocent, habent adhuc bonum quod minuant: etsi totum consumunt, nihil
naturae remanebit cui noceatur, ac per hoc nec malum erit a quo noceatur, quando natura defuerit,
cuius bonum nocendo minuatur.

Bona mutabilia propterea bona sunt, quoniam a summo bono facta sunt;
propterea mutabilia, quia non de ipso, sed de nihilo facta sunt.
6. 8. Utrum autem aliqua natura, hoc est substantia prorsus ad nihilum redigatur, disputatio
subtilissima est. Sed fides veracissime Deo cantat: Mutabis ea et mutabuntur; tu autem idem ipse
es 13. Nec fecit igitur nec regit mutabilia bona nisi immutabile bonum, quod est Deus. Porro bona
mutabilia propterea bona sunt, quoniam a summo bono facta sunt; propterea mutabilia, quia non
de ipso, sed de nihilo facta sunt. Quamobrem et ipsa mortalia, quamvis ex aliqua parte poenalia
sint eis, quibus sola immortalitas potest perfectae beatitudinis implere mensuram, habent tamen
proprium decoris locum in pulchritudine temporum. Sed maior quam humanus est sensus, quo talis
pulchritudo sentitur. Fides tamen illa, quae Deo suo dicit: Omnia in mensura et numero et pondere
constituisti 14, quamvis amore vivendi conditionem mortis exhorreat, Creatorem tamen omnium
bonorum etiam de bonis mortalibus laudat. Nam iste ipse, qui reprehendit nec Deum esse credit,
cuius terrena opera videt esse mortalia, eumdem sermonem suum, qui usque adeo illi placuit, ut
eum litteris memoriaeque mandaret, nisi vocibus ad sua quaeque verba pertinentibus et
incipientibus tamen et deficientibus implere non posset, ita pulchritudinem disputationis, qua vult
persuadere quidquid oritur et moritur bonum esse non posse, nisi orientibus et morientibus syllabis
non potuit explicare. Quid ergo mirum, si in tam magna universitate naturae est aliquod infimum
bonum in ordinibus temporum, quod non permansione rerum sicut nonnulla sublimia spiritalia, sed
pro decore sui generis imo atque terreno exortu occasuque sit pulchrum?

Deus non tantum res creatas postea vidit, sed et creandas ante praevidit bonas
in genere atque ordine suo.
6. 9. Quae cum ita sint, non calumnietur dicenti Scripturae: vidit Deus lucem quia bona est 15. Non
solum enim lucem quam vocavit diem, et firmamentum quod vocavit caelum, et solem et lunam et
caetera sidera, verum etiam ligna et herbas et in aquis ac terris quaecumque mortalia et creavit
Deus summe bonus et vidit, quia bona sunt in genere atque ordine suo. Nec timuit, qui spiritu Dei
revelante scripsit hunc librum, futuros impios reprehensores vaniloquos et mentis seductores
primitus suae deinde aliorum, quos delectat blasphema loquacitas, quia et ipsos, in quantum
homines sunt, in quantum corpore atque anima rationali constant, in quantum membra corporis
eorum suis distinguuntur officiis et concordissima differentia in unitatem suae pacis mirabili
ordinatione consentiunt 16, in quantum anima eis naturali excellentia praestat atque imperat, in
quantum sensus carnis quinque partitos implet ac vegetat 17 dissimili potentia, sociali convenientia,
in quantum etiam mente atque ratione, quod bestialis anima non potest, sapere atque intellegere
potest, vidit Deus quia boni sunt, et ideo creavit. Non enim tantum creatos postea vidit, sed et
creandos ante praevidit, et quod perversa voluntate et caeco errore maligni sunt, non ideo vidit,
quod non essent creandi; praevidit enim ubi sint ordinandi, et sic eos ex eadem massa primae
praevaricationis merito damnata fecit vasa irae, si usque in finem in hac malignitate perdurant, ut
prosint vasis misericordiae, quo eorum acumina vanitatis diligentius arcana veritatis inquirant 18.
Magna quippe opera Domini exquisita in omnes voluntates eius 19. Quid autem mirum est, quia
displicet humanae stultitiae, quod opera sua placent divinae sapientiae? Quid est enim aliud: Vidit
lucem quia bona est 20, nisi quia placuit ei?

Aliud est lux quod est Deus, aliud lux quam fecit Deus.
7. 10. Sed iste vaniloquus blasphemator, qui scripsit librum sacrilegis conviciis plenum (in quo
utinam opus eius displiceret ei et non putaret quia bonum est, sed videret quia malum est), videte
quid dixerit: " Adeo antea nescivit, inquit, lux quid esset, ut modo eam primum videns optimam
iudicaret ". Ergo et Dominus Iesus, quando auditis verbis centurionis miratus est et dixit discipulis
suis: Amen dico vobis, non inveni tantam fidem in Israel 21, nescivit antea fides illa quid esset, ut
tunc eam primum videns optimam iudicaret. Aut vero alius eam in corde centurionis operabatur
quam ipse qui mirabatur? Et profecto amplius est, unde possint blasphemare insipientes et
infideles, quod miratus est Iesus quantamcumque hominis fidem, quam quod vidit Deus lucem quia
bona est. Potest enim quisque etiam solita videre quia bona sunt, hoc est, sibi ea placita
comprobare; quisquis autem miratur, profecto secundum consuetudinem, qua homines loquuntur,
inopinatum atque improvisum sibi esse significat quod miratur. Sed Iesus, qui omnia praesciebat,
quod mirandum aliis commendabat, mirando laudabat. Quid autem Deus vidit a se factum, quod

3

