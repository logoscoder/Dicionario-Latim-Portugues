ergo ratio recta demonstrat rationalem creaturam illam esse meliorem, quae nulla inoboedientia
deserit Deum, quam istam, quae ita deseruit, sciat quisquis hoc sapit nec illam deesse caelestibus
rebus quae nunquam deserit Deum, nec istam ita esse factam, ut aliqua necessitate deserere
cogeretur Deum. Et quia voluntate deseruit, nihil ex hoc diminutum sapientissimis dispositionibus
Dei, qui et malis bene et perversis recte utitur et de humano genere iuste meritoque damnato
familiam sanctam atque numerosam non eius merito, sed gratia sua factam, in aeternum regnum
se translaturum 53 esse testatur.

Deus nec ignarus fuit hominem peccaturum, sed simul etiam, quid iusti et boni
fuerat et de peccante facturus, praescivit.
14. 21. Quae cum ita sint, nec Deus occultare debuit lignum, quod propter consecuturam hominis
miseriam, si ex illo contra prohibitionem usurpato dignosceret a quo bono cecidisset et in quod
malum incidisset, appellavit lignum dignoscentiae boni et mali 54. Cur enim occultaret, de quo
mandatum dabat et per quod oboedientiam commendabat? nec ignarus fuit hominem peccaturum,
sed simul etiam, quid iusti et boni fuerat et de peccante facturus, summa utique divinitate
praescivit. Nec instituit quod obesset, si homo sibi obesse noluisset, sed potius instituit quod
prodesset, quia homo non sine bona mercede oboedientiam custodisset et non sine utili exemplo,
ut eam sancti eius posteri custodirent, poenas inoboedientiae persolvisset. Nec voluit quod non
potuit, hoc enim voluit, ut aut oboediens homo esset aut inoboediens impune non esset. Nec
infructuose voluit quod homo non fuerat servaturus iubere, quia poena contemptoris docuit alios
oboedire. Nec in homine pars Dei restitit Deo, quia si hominis anima pars Dei esset, nec a se ipsa
nec ab aliquo decipi nec ad aliquid male faciendum sive patiendum ulla necessitate compelli nec in
melius vel deterius mutari omnino potuisset.

Anima non est pars Dei nec de substantia et natura eius creata sive prolata,
sed ex nihilo facta est.
14. 22. Flatus autem ille Dei qui hominem animavit factus est ab ipso, non de ipso. Quia nec
hominis flatus hominis pars est nec homo eum facit de se ipso, sed ex aerio halitu sumpto et effuso.
Deus vero et de nihilo et vivum rationalemque potuit, quod non potest homo. Quamvis nonnulli
existiment non tunc animatum primum hominem, quando Deus in eius faciem sufflavit et factus est
in animam vivam 55, sed tunc accepisse Spiritum sanctum. Quodlibet autem horum credibilius
ostendatur, unde nunc longum est disputare, animam tamen non esse partem Dei nec de
substantia et natura eius creatam sive prolatam, sed ex nihilo factam dubitare fas non est.

Nullo modo deciperetur homo, si non in se exaltato corde recessisset a Deo.
15. 23. Non itaque, sicut ait iste blasphemus, " invenitur serpens loco meliore quam Deus, quia
praevaluit decipere hominem quem fecerat Deus 56 ". Nullo enim modo deciperetur homo, si non in
se exaltato corde recessisset a Deo. Vera quippe quoniam divina est illa sententia: Ante ruinam
exaltatur cor 57. Et ubi contra Deum exaltatur, ibi ab illo deseritur et in se tenebratur 58. Quid autem
mirum, si dum tenebratur, nescit quid sequatur, quoniam non a se ipso lumen est, sed ab illo
illuminatur 59? Quod ergo Deus semper invictus sit 60, etiam homo victus ostendit, quia victus non
fuisset, si ab invicto non recessisset. Quomodo est autem victor hominis deceptor, cum a semetipso
sit etiam ipse deceptus? Unde et ille qui decepit et ille quem decepit ambo decepti sunt recedendo
ab eo, qui non potest decipi; et ambo sunt victi recedendo ab eo, qui non potest vinci. A quo utique
qui plus recedit, plus vincitur, quia tanto est inferior quanto deterior. Et ideo necesse est, ut qui
malum alteri prius inferendo vincere videtur, amplius ipse bonum amittendo vincatur, nec fieri
potest ut ei sit locus melior, cum causa sit peior. Et quod ad tempus praevaluisse visus est diabolus
homine superato, etiam sic in aeternum victus est homine reparato 61. Nec Dei confitentis verba
sunt, sed potius exprobrantis: Ecce Adam factus est tamquam unus ex nobis 62. Sicut Apostolus ubi
dicit: Donate mihi hanc iniuriam 63, utique a contrario vult intellegi, si adsit pronuntiator doctus, non
calumniator indoctus.

Quoniam rationales animae de sapientia vivunt, quarum mors est insipientia,
huius rei significandae gratia lignum vitae in paradiso.
15. 24. Porro autem cui displicet peccator prohibitus a ligno vitae, quid nisi impune vult male
vivere? Nec magnum erat Deo et alio quolibet modo vitam subtrahere homini quem vivere
noluisset, sed quoniam rationales animae de sapientia vivunt, quarum mors est insipientia, huius
rei significandae gratia lignum vitae in paradiso fructu suo mori hominem nec corpore sineret. Quod

7

