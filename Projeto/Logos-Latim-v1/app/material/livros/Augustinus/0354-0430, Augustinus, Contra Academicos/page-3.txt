Tullii auctoritas inducitur.
3. 7. Quoniam te, inquit, video magnopere nos urgere, ut adversum invicem disputemus, quod te
utiliter velle confido; quaero cur beatus esse non possit, qui verum quaerit, etiamsi minime
inveniat? Quia beatum, inquit Trygetius, volumus esse perfectum in omnibus sapientem. Qui autem
adhuc quaerit, perfectus non est. Hunc igitur quomodo asseras beatum, omnino non video. Et ille:
Potest apud te, inquit, vincere auctoritas maiorum? Non omnium, inquit Trygetius. Quorum
tandem? Ille: Eorum scilicet, qui sapientes fuerunt. Tum Licentius: Carneades, inquit, tibi sapiens
non videtur? Ego, ait, graecus non sum; nescio Carneades iste qui fuerit. Quid, inquit Licentius, de
illo nostro Cicerone, quid tandem existimas? Hic cum diu tacuisset: Sapiens fuit, inquit. Et ille: Ergo
eius de hac re sententia habet apud te aliquid ponderis? Habet, inquit. Accipe igitur quae sit, nam
eam tibi excidisse arbitror. Placuit enim Ciceroni nostro, beatum esse qui veritatem investigat,
etiamsi ad eius inventionem non valeat pervenire. Ubi hoc, inquit, Cicero dixit? Et Licentius: Quis
ignorat eum affirmasse vehementer, nihil ab homine percipi posse; nihilque remanere sapienti, nisi
diligentissimam inquisitionem veritatis: propterea quia si incertis rebus esset assensus, etiam si
fortasse verae forent, liberari ab errore non posset? quae maxima est culpa sapientis (Cicerone,
framm. 101 t. A.). Quamobrem si et sapientem necessario beatum esse credendum est, et veritatis
sola inquisitio perfectum sapientiae munus est; quid dubitamus existimare beatam vitam, etiam per
se ipsa investigatione veritatis posse contingere?

Tullii auctoritas in discrimine ponitur.
3. 8. Tum ille: Licetne tandem ad ea quae temere concessa sunt, redire rursum? Hic ego: Illi hoc
non solent concedere, inquam, quos ad disputandum non inveniendi veri cupiditas, sed ingenii
puerilis iactantia impellit. Itaque apud me, praesertim cum adhuc nutriendi educandique sitis, non
solum conceditur, sed etiam in praeceptis habeatis volo, ad ea vos discutienda redire oportere,
quae concesseritis incautius. Et Licentius: Non parvum in philosophia profectum puto, inquit, cum in
comparatione recti verique inveniendi contemnitur a disputante victoria. Itaque libenter obsequor
praeceptis et sententiae tuae, et Trygetium ad id quod se temere concessisse arbitratur, res enim
mei iuris est, redire permitto. Tum Alypius: Suscepti a me officii nondum partes esse, vosmetipsi
mecum recognoscitis. Sed quoniam iamdudum disposita profectio interrumpere me compellit, pro
meo quoque munere geminatam sibi potestatem particeps mecum iudicii non renuet usque in
reditum meum: video enim hoc vestrum certamen longius progressurum. Et cum discessisset:
Quod, inquit Licentius, temere concesseras, profer. Et ille: Temere dedi, inquit, Ciceronem fuisse
sapientem. Ergone Cicero sapiens non fuit, a quo in latina lingua philosophia et inchoata est, et
perfecta? Etsi concedam, inquit, esse sapientem, non omnia tamen eius probo. Atqui oportet multa
eius alia refellas, ut non impudenter hoc de quo agitur, improbare videaris. Quid si hoc solum non
recte sensisse illum affirmare paratus sum? Vestra, ut opinor, nihil interest, nisi cuius ponderis ad id
quod volo asserendum, rationes afferam. Perge, inquit ille. Quid enim, inquit, audeam contra eum,
qui se Ciceronis adversarium profitetur?

Si perfecta inquisitio finem attingat.
3. 9. Hic Trygetius: Volo attendas, ait, tu iudex noster, quemadmodum superius beatam vitam
definieris: dixisti namque eum beatum esse, qui secundum eam partem animi vivit, quam caeteris
convenit imperare. Tu autem, Licenti, volo vel nunc mihi concedas (iam enim libertate, in quam
maxime nos vindicaturam se philosophia pollicetur, iugum illud auctoritatis excussi), perfectum non
esse qui adhuc veritatem requirat. Tum ille post diuturnum silentium: Non concedo, inquit. Et
Trygetius: Cur, quaeso? explica. Isthic sum enim, et aveo audire, quo pacto possit et perfectus
homo esse, et adhuc quaerere veritatem. Hic ille: Qui ad finem inquit, non pervenit, fateor quod
perfectus non sit. Veritatem autem illam solum Deum nosse arbitror, aut forte hominis animam,
cum hoc corpus, hoc est tenebrosum carcerem, dereliquerit. Hominis autem finis est, perfecte
quaerere veritatem: perfectum enim quaerimus, sed tamen hominem. Et Trygetius: Non igitur
potest beatus esse homo. Quomodo enim; cum id quod magnopere concupiscit, assequi nequeat?
Potest autem homo beate vivere, siquidem potest secundum eam partem animi vivere quam
dominari in homine fas est. Potest igitur verum invenire. Aut colligat se, et non concupiscat verum,
ne cum id assequi non potuerit, necessario miser sit. At hoc ipsum est beatum hominis, ait ille,
perfecte quaerere veritatem: hoc est enim pervenire ad finem, ultra quem non potest progredi.
Quisquis ergo minus instanter quam oportet veritatem quaerit, ad finem hominis non pervenit:
quisquis autem tantum quantum homo potest ac debet, dat operam inveniendae veritati, is etiamsi
eam non inveniat, beatus est; totum enim facit, quod ut faciat, ita natus est. Inventio autem si
defuerit, id deerit quod natura non dedit. Postremo cum hominem necesse sit aut beatum esse aut
miserum, nonne dementis est eum qui dies noctesque quantum potest instat investigandae veritati,
miserum dicere? Beatus igitur erit. Deinde illa definitio mihi, ut arbitror, uberius suffragatur: nam si

3

