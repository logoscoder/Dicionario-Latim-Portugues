vivimus, nec tu debuisti administrare rempublicam; quia Epicuro visum est non esse faciendum.
Adulterabit igitur ille iuvenis coniugem alienam: qui deprehensus si fuerit, ubi te inveniet a quo
defendatur? Quamquam etiam si inveniat, quid dicturus es? Negabis profecto. Quid si tam clarum
est, ut frustra inficiere? Persuadere vis nimirum, tamquam in Cumano gymnasio atque adeo
Neapolitano, nihil eum peccasse, imo etiam nec errasse quidem. Non enim faciendum esse
adulterium pro vero sibi persuasit; probabile occurrit, secutus est, fecit: aut fortasse non fecit, sed
fecisse sibi visus est. Iste autem maritus, homo fatuus, perturbat omnia litibus pro uxoris castitate
proclamans, cum qua forte nunc dormit, et nescit. Hoc illi iudices si intellexerint, aut neglegent
Academicos, et tamquam crimen verissimum punient; aut eisdem obtemperantes, verisimiliter
hominem probabiliterque damnabunt, ut iam quid agat iste patronus prorsus ignoret. Cui enim
succenseat non habebit, cum omnes se nihil errasse dicant; quando non assentientes, id quod
visum est, probabile fecerint. Ponet igitur personam patroni, et philosophi consolatoris suscipiet: ita
facile adolescenti, qui iam tantum in Academia profecerit, persuadebit ut se tamquam in somnis
putet esse damnatum. Sed vos me iocari arbitramini: liquet deierare per omne divinum, nescire me
prorsus quomodo iste peccaverit; si, quisquis id egerit quod probabile videtur, non peccat. Nisi forte
in totum aliud esse dicunt errare, aliud peccare; seque illis praeceptis egisse ne erremus, peccare
autem nihil magnum esse duxisse.

Cui quid videatur a peccando non cavet.
16. 36. Taceo de homicidiis, parricidiis, sacrilegiis, omnibusque omnino, quae fieri aut cogitari
possunt, flagitiis ac facinoribus, quae paucis verbis, et quod est gravius, apud sapientissimos
iudices defenduntur: Nihil consensi, et ideo non erravi. Quomodo autem non facerem quod
probabile visum est? Qui autem non putant ista probabiliter posse persuaderi, legant orationem
Catilinae, qua patriae parricidium, quo uno continentur omnia scelera, persuasit. Iam illud quis non
ridet? Ipsi dicunt, nihil se in agendo sequi nisi probabile, et quaerunt magnopere veritatem, cum eis
sit probabile non posse inveniri. O mirum monstrum! Sed hoc omittamus, minus id ad nos, minus ad
vitae nostrae discrimen, minus ad fortunarum periculum pertinet. Illud est capitale, illud
formidolosum, illud optimo cuique metuendum, quod nefas omne, si haec ratio probabilis erit, cum
probabile cuiquam visum fuerit esse faciendum, tantum nulli quasi vero assentiatur, non solum sine
sceleris, sed etiam sine erroris vituperatione committat. Quid ergo? Haec illi non viderunt? Imo
solertissime prudentissimeque viderunt, nec mihi ullo pacto tantum arrogaverim, ut M. Tullium
aliqua ex parte sequar industria, vigilantia, ingenio, doctrina: cui tamen asserenti, nihil scire posse
hominem, si hoc solum diceretur: Scio ita videri mihi; unde id refelleret non haberet.
Si Academici Platonis praecepta pro mysteriis custodierint (17, 37-19, 41)

Quos Plato audierit et quae praeceperit.
17. 37. Quid igitur placuit tantis viris perpetuis et pertinacibus contentionibus agere, ne in
quemquam cadere veri scientia videretur? Audite iam paulo attentius, non quid sciam, sed quid
existimem: hoc enim ad ultimum reservabam, ut explicarem, si possem, quale mihi videatur esse
totum Academicorum consilium. Plato vir sapientissimus et eruditissimus temporum suorum, qui et
ita locutus est, ut quaecumque diceret, magna fierent, et ea locutus est, ut quomodocumque
diceret, parva non fierent; dicitur post mortem Socratis magistri sui, quem singulariter dilexerat, a
Pythagoreis etiam multa didicisse. Pythagoras autem graeca philosophia non contentus, quae tunc
aut pene nulla erat, aut certe occultissima, postquam commotus Pherecydae cuiusdam Syri
disputationibus, immortalem esse animum credidit, multos sapientes etiam longe lateque
peregrinatus audierat. Igitur Plato adiciens lepori subtilitatique Socraticae quam in moralibus
habuit, naturalium divinarumque rerum peritiam, quam ab eis quos memoravi diligenter acceperat;
subiungensque quasi formatricem illarum partium, iudicemque dialecticam, quae aut ipsa esset,
aut sine qua sapientia omnino esse non posset; perfectam dicitur composuisse philosophiae
disciplinam, de qua nunc disserere tempus non est. Sat est enim ad id quod volo, Platonem
sensisse duos esse mundos: unum intellegibilem, in quo ipsa veritas habitaret; istum autem
sensibilem, quem manifestum est nos visu tactuque sentire. Itaque illum verum, hunc veri similem
et ad illius imaginem factum. Et ideo de illo in ea, quae se cognosceret, anima velut expoliri et
quasi serenari veritatem; de hoc autem in stultorum animis non scientiam, sed opinionem posse
generari. Quidquid tamen ageretur in hoc mundo per eas virtutes, quas civiles vocabat, aliarum
verarum virtutum similes, quae, nisi paucis sapientibus, ignotae essent, non posse nisi veri simile
nominari.

Polemon et Arcesilas Adversus Zenonem Platonis praecepta pro mysteriis
custodierunt.
28

