confecerunt callidissime, ut si nihil percipi posset, et esset opinatio turpissima, nihil unquam
sapiens approbaret.

Academicis placuit quemquam agere posse si probabile sequatur.
5. 12. Hinc eis invidia magna conflata est: videbatur enim esse consequens, ut nihil ageret, qui nihil
approbaret. Unde dormientem semper, et officiorum omnium desertorem, sapientem suum
Academici describere videbantur, quem nihil approbare censebant. Hic illi inducto quodam
probabili, quod etiam verisimile nominabant, nullo modo cessare sapientem ab officiis asserebant,
cum haberet quid sequeretur; veritas autem sive propter naturae tenebras quasdam, sive propter
similitudinem rerum, vel obruta, vel confusa latitaret. Quamvis et ipsam refrenationem et quasi
suspensionem assensionis magnam prorsus actionem sapientis esse dicebant. Videor mihi breviter
totum, ut voluisti, exposuisse, nihilque recessisse a praescriptione, Alypi, tua: id est egisse, ut
dicitur, bona fide. Si enim aliquid vel non ita ut est dixi, vel forte non dixi; nihil voluntate a me
factum est. Bona ergo fides est, ex animi sententia. Homini enim homo falsus docendus, fallax
cavendus debet videri: quorum prius magistrum bonum, posterius discipulum cautum desiderat.

Alypium hortatur ut origines novae Academiae exponat.
5. 13. Tum Alypius: Gratum, inquit, habeo, cum et Licentio a te satisfactum est, et me onere
imposito relevasti. Non enim magis tibi verendum erat, ne quid explorandi mei causa minus a te
diceretur (nam alio modo qui fieri poterat?) quam mihi, si in quoquam te prodere fuisset necesse.
Quare faxis, ut illud quod deest, non tam percontationi, quam ipsi percontanti, de differentia novae
ac veteris Academiae, ne te pigeat exponere. Prorsus, inquam, fateor, piget. Quare beneficium
dederis (nam hoc quod commemoras, ad rem maxime pertinere negare non possum), si me
paululum conquiescente, apud me distinguere ista nomina, et causam novae Academiae aperire
volueris. Crederem, inquit, me quoque a prandio te avocare voluisse, ni te magis a Licentio territum
dudum putarem, et eius postulatio ita nobis praescripsisset, ut ei ante prandium quidquid huius
involutionis esset, expediretur. Et cum reliqua dicere tenderet, mater nostra (nam domi iam
eramus) ita nos trudere in prandium coepit, ut verba faciendi locus non esset.

Arcesilas mediam Academiam instituit.
6. 14. Deinde, cum tantum alimentorum accepissemus, quantum compescendae fami satis esset;
ad pratum regressis nobis, Alypius, Paream, inquit, sententiae tuae, nec ausim recusare. Si enim
nihil me fugerit, gratabor eum doctrinae tuae, tum etiam memoriae meae. At si in quoquam
fortasse aberravero, recurabis id, ut deinceps huiusmodi delegationem non pertimescam. Novae
Academiae discidium non tam contra veterem conceptum, quam contra Stoicos arbitror esse
commotum. Nec vero discidium est putandum, siquidem a Zenone illatam novam quaestionem
dissolvi discutique oportebat. Nam de non percipiendo, quamvis nullis conflictationibus agitata,
incolens tamen etiam veterum Academicorum mentes sententia non impudenter existimata est.
Quod etiam ipsius Socratis Platonisque ac reliquorum veterum auctoritate probatu facile est, qui se
hactenus crediderunt ab errore defendi, si se assensioni non temere commisissent: quamvis
propriam de hac re disputationem in scholas suas non introduxerint, nec ab illis enucleate
aliquando quaesitum sit, percipi, necne veritas possit. Quod cum Zeno rude ac novum intulisset,
contenderetque nihil percipi posse, nisi quod verum ita esset, ut dissimilibus notis a falso
discerneretur, neque opinationem subeundam esse sapienti, atque id Archesilas audiret; negavit
huiusmodi quidquam posse ab homine reperiri, neque illi opinionis naufragio sapientis
committendam esse vitam. Unde etiam conclusit, nulli rei esse assentiendum.

Antiochus Ascalonita discidium in Academiam inducit.
6. 15. Verum cum ita res se haberet, ut vetus Academia magis aucta, quam oppugnata videretur;
exstitit Philonis auditor Antiochus, qui, ut nonnullis visus est, gloriae cupidior quam veritatis, in
simultatem adduxit Academiae utriusque sententias. Dicebat enim rem insolitam, et ab opinione
veterum remotissimam Academicos novos conatos inducere. In quam rem veterum physicorum
aliorumque magnorum philosophorum implorabat fidem; ipsos etiam Academicos oppugnans, qui
se verisimile contenderent sequi, cum ipsum verum se ignorare faterentur. Multaque argumenta
collegerat, quibus nunc supersedendum arbitror: nihil tamen magis defendebat, quam percipere
posse sapientem. Hanc puto inter Academicos novos ac veteres controversiam fuisse. Quae si
secus se habet, ut Licentium plenissime informes, pro utroque postulaverim. Si vero ita est, ut
dicere potui, susceptam disputationem peragite.

12

