oculis cernitur, quidquid ullus sensus attingit. Ipsa verissimum et secretissimum Deum perspicue se
demonstraturam promittit, et iam iamque quasi per lucidas nubes ostentare dignatur.

Quae res fuerit quae ad disputandum induxerit.
1. 4. In hac mecum studiosissime vivit noster Licentius: ad eam totus a iuvenilibus illecebris
voluptatibusque conversus est, ita ut eum non temere patri audeam imitandum proponere.
Philosophia est enim, a cuius uberibus se nulla aetas queretur excludi; ad quam avidius retinendam
et hauriendam quo te incitarem, quamvis tuam sitim bene noverim, gustum tamen mittere volui,
quem tibi suavissimum, et, ut ita dicam, inductorium fore, peto ne frustra speraverim. Nam
disputationem quam inter se Trygetius et Licentius habuerunt, relatam in litteras, tibi misi. Illum
enim quoque adolescentem, quasi ad detergendum fastidium disciplinarum aliquantum sibi
usurpasset militia, ita nobis magnarum honestarumque artium ardentissimum edacissimumque
restituit. Pauculis igitur diebus transactis, posteaquam in agro vivere coepimus, cum eos ad studia
hortans atque animans, ultra quam optaveram paratos et prorsus inhiantes viderem, volui tentare
pro aetate quid possent: praesertim cum Hortensius liber Ciceronis iam eos ex magna parte
conciliasse philosophiae videretur. Adhibito itaque notario, ne aurae laborem nostrum discerperent,
nihil perire permisi. Sane in hoc libro res et sententias illorum, mea vero et Alypii etiam verba
lecturus es.
Quae sit quaestio (2, 5-6)

De quibus inquirunt res approbandae.
2. 5. Cum igitur omnes hortatu meo unum in locum ad hoc congregati essemus, ubi opportunum
visum est: Numquidnam dubitatis, inquam, verum nos scire oportere? Minime, ait Trygetius:
caeterique se vultu ipso approbasse significaverunt. Quid si, inquam, etiam non comprehenso vero
beati esse possumus; necessariam veri comprehensionem arbitramini? Hic Alypius: Huius
quaestionis, inquit, iudicem me tutius puto. Cum enim iter mihi in urbem sit constitutum, oportet
me onere alicuius suscipiendae partis relevari; simul quod facilius iudicis partes, quam cuiusquam
defensoris, cuipiam delegare possum. Quare dehinc pro alterutra parte ne a me quidquam
exspectetis. Quod ei cum concessum esset ab omnibus, et ego rogationem repetissem: Beati certe,
inquit Trygetius, esse volumus; et si ad hanc rem possumus absque veritate pervenire, quaerenda
nobis veritas non est. Quid hoc ipsum, inquam? Existimatisne beatos nos esse posse, etiam non
inventa veritate? Tunc Licentius: Possumus, inquit, si verum quaeramus. Hic cum ego caeterorum
sententiam nutu flagitassem: Movet me, inquit Navigius, quod a Licentio dictum est. Potest enim
fortasse hoc ipsum esse beate vivere, in veritatis inquisitione vivere. Defini ergo, ait Trygetius, quid
sit beata vita, ut ex eo colligam quid respondere conveniat. Quid censes, inquam, esse aliud beate
vivere, nisi secundum id quod in homine optimum est, vivere? Temere, inquit, verba non fundam:
nam id ipsum optimum quid sit, definiendum mihi abs te puto. Quis, inquam, dubitaverit, nihil aliud
esse hominis optimum, quam eam partem animi, cui dominanti obtemperare convenit caetera
quaeque in homine sunt? Haec autem, ne aliam postules definitionem, mens aut ratio dici potest.
Quod si tibi non videtur, quaere quomodo ipse definias vel beatam vitam, vel hominis optimum.
Assentior, inquit.

Utrum sola inquisitione an veritatis acquisitione sapientes efficiamur.
2. 6. Quid ergo? ut ad propositum, inquam, redeamus; videturne tibi non invento vero beate posse
vivi, si tantum quaeratur? Repeto, inquit, sententiam illam meam: Minime videtur. Vos, inquam,
quid opinamini? Tum Licentius: Mihi prorsus, inquit, videtur: nam maiores nostri, quos sapientes
beatosque accepimus, eo solo quod verum quaerebant, bene beateque vixerunt. Ago gratias,
inquam, quod cum Alypio me iudicem fecistis, cui, fateor, invidere iam coeperam. Quoniam igitur
alteri vestrum videtur beatam vitam sola investigatione veritatis; alteri, non nisi inventione posse
contingere; Navigius autem paulo ante ostendit in tuam, Licenti, partem se velle transire:
magnopere exspecto quales sententiarum vestrarum patroni esse possitis. Res enim magna est, et
diligenti discussione dignissima. Si res magna est, ait Licentius, magnos viros desiderat. Noli
quaerere, inquam, praesertim in hac villa, quod ubivis gentium reperire difficile est: sed potius
explica, cur id quod abs te non temere, ut opinor, prolatum est, et qua tibi ratione videatur: nam et
maximae res, cum a parvis quaeruntur, magnos eos solent efficere.
An sapientia in veritatis inquisitione sit (3, 7-5, 15)
a) Quae sit perfecta (3, 7-9)

2

