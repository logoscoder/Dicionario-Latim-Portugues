voluntate avertuntur; evenit ut scientia raro paucisque proveniat: eoque fit, ut Academicorum
arma, quando cum eis ad manus venitur, nec mediocribus viris, sed acutis et bene eruditis, invicta
et quasi Vulcania videantur. Quamobrem contra illos fluctus procellasque fortunae, cum
obnitendum remis qualiumcumque virtutum, tum in primis divinum auxilium omni devotione atque
pietate implorandum est; ut intentio constantissima bonorum studiorum teneat cursum suum, a
quo eam nullus casus excutiat, quominus illam philosophiae tutissimus iucundissimusque portus
accipiat. Haec prima tua causa est; hinc tibi metuo, hinc te cupio liberari, hinc, si modo dignus sim
qui impetrem, quotidianis votis auras tibi prosperas orare non cesso; oro autem ipsam summi Dei
Virtutem atque Sapientiam (Cf. 1 Cor 1. 24). Quid est enim aliud, quem mysteria nobis tradunt Dei
Filium?

Romanianus virtuti aptus.
1. 2. Multum autem me adiuvabis pro te deprecantem, si non nos exaudiri posse desperes,
nitarisque nobiscum et non solum votis, sed etiam voluntate, atque illa tua naturali mentis
altitudine, propter quam te quaero, qua singulariter delector, quam semper admiror, quae in te,
proh nefas! illis rerum domesticarum nubibus quasi fulmen involvitur, et multos, ac pene omnes
latet: me autem, et alium, vel tertium, familiarissimos tuos latere non potest, qui saepe non solum
attente audivimus murmura tua, sed etiam nonnulla fulgura fulminibus propiora conspeximus. Quis
enim, ut caetera pro tempore taceam et unum commemorem; quis, inquam, tam subito unquam
tantum intonuit, tantumque lumine mentis emicuit, ut sub uno fremitu rationis, et quodam
coruscamine temperantiae, uno die illa pridie saevissima penitus libido moreretur? Ergone non
erumpet aliquando ista virtus, et multorum desperantium risus in horrorem stuporemque convertet;
et locuta in terris quasi quaedam futurorum signa, rursus proiecto totius corporis onere recurret in
coelum? Ergone Augustinus de Romaniano frustra ista dixit? Non sinet ille cui me totum dedi, quem
nunc recognoscere aliquantum coepi.

Romanianus liberalissime cum Augustino egit.
2. 3. Ergo aggredere mecum philosophiam: hic est quidquid te anxium saepe, atque dubitantem
mirabiliter solet movere. Non enim metuo aut a socordia morum, aut a tarditate ingenio tuo. Quis
enim te quando aliquantum respirare concessum est, in sermonibus nostris vigilantior? quis acutior
apparuit? Ego tibi gratiam non repensabo? an fortasse paululum debeo? Tu me adolescentulum
pauperem ad peregrina studia pergentem, et domo et sumptu, et, quod plus est, animo excepisti.
Tu patre orbatum amicitia consolatus es, hortatione animasti, ope adiuvisti. Tu in nostro ipso
municipio, favore, familiaritate, communicatione domus tuae pene tecum clarum primatemque
fecisti. Tu Carthaginem illustrioris professionis gratia remeantem, cum tibi soli et meorum nulli
consilium meum spemque aperuissem, quamvis aliquantum illo tibi insito, quia ibi iam docebam,
patriae amore cunctatus es: tamen ubi evincere adolescentis cupiditatem, ad ea quae videbantur
meliora tendentis, nequisti; ex dehortatore in adiutorem mira benevolentiae moderatione
conversus es. Tu necessariis omnibus iter adminiculasti meum. Tu ibidem rursus, qui cunabula, et
quasi nidum studiorum meorum foveras, iam volare audentis sustentasti rudimenta. Tu etiam cum
te absente atque ignorante navigassem, nihil succensens quod non tecum communicassem ut
solerem, atque aliud quidvis quam contumaciam suspicans, mansisti inconcussus in amicitia; nec
plus ante oculos tuos liberi deserti a magistro, quam nostrae mentis penetralia puritasque versata
est.

Romanianus dei minister.
2. 4. Postremo quidquid de otio meo modo gaudeo; quod a superfluarum cupiditatum vinculis
evolavi, quod depositis oneribus mortuarum curarum, respiro, resipisco, redeo ad me; quod quaero
intentissimus veritatem, quod invenire iam ingredior, quod me ad summum ipsum modum
perventurum esse confido; tu animasti, tu impulisti, tu fecisti. Cuius autem minister fueris, plus
adhuc fide concepi, quam ratione comprehendi. Nam cum praesens praesenti tibi exposuissem
interiores motus animi mei, vehementerque ac saepius assererem, nullam mihi videri prosperam
fortunam, nisi quae otium philosophandi daret; nullam beatam vitam, nisi qua in philosophia
viveretur: sed me tanto meorum onere, quorum ex officio meo vita penderet, multisque
necessitatibus, vel pudoris, vel ineptae meorum miseriae refrenari: tam magno es elatus gaudio,
tam sancto huius vitae inflammatus ardore, ut te diceres, si tu ab illarum importunarum litium
vinculis aliquo modo eximereris, omnia mea vincula etiam patrimonii tui mecum participatione
rupturum.

Platonicorum libros et Paulum legit.
9

