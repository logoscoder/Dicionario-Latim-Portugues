1 LIBER PRIMUS
QUAE LICENTIUS ET TRIGETIUS DE STUDIO SAPIENTIAE DISPUTAVERINT
Romanianum hortatur ad studium sapientiae (1, 1 - 4)

Quae conferant fortuna et providentia homini virtuti apto.
1. 1. O utinam, Romaniane, hominem sibi aptum ita vicissim virtus fortunae repugnanti posset
auferre, ut ab ea sibi auferri neminem patitur! iam tibi profecto iniecisset manus, suique iuris te
esse proclamans, et in bonorum certissimorum possessionem traducens, ne prosperis quidem
casibus servire permitteret. Sed quoniam ita comparatum est, sive pro meritis nostris, sive pro
necessitate naturae, ut divinum animum mortalibus inhaerentem, nequaquam sapientiae portus
accipiat, ubi neque adversante fortunae flatu, neque secundante moveatur; nisi eo illum ipsa, vel
secunda, vel quasi adversa perducat: nihil pro te nobis aliud quam vota restant, quibus ab illo cui
haec curae sunt Deo, si possumus, impetremus ut te tibi reddat; ita enim facile reddet et nobis;
sinatque mentem illam tuam, quae respirationem iamdiu parturit, aliquando in auras verae
libertatis emergere. Etenim fortasse quae vulgo fortuna nominatur, occulto quodam ordine regitur;
nihilque aliud in rebus casum vocamus, nisi cuius ratio et causa secreta est: nihilque seu commodi
seu incommodi commodi contingit in parte, quod non conveniat et congruat universo. Quam
sententiam uberrimarum doctrinarum oraculis editam, remotamque longissime ab intellectu
profanorum, se demonstraturam veris amatoribus suis, ad quam te invito, philosophia pollicetur.
Quamobrem, cum tibi tuo animo indigna multa accidunt; ne te ipse contemnas. Nam si divina
providentia pertenditur usque ad nos, quod minime dubitandum est; mihi crede, sic tecum agi
oportet ut agitur. Nam cum tanta, quantam semper admiror, indole tua, ab ineunte adolescentia
adhuc infirmo rationis atque lapsante vestigio humanam vitam errorum omnium plenissimam
ingredereris; excepit te circumfluentia divitiarum, quae illam aetatem atque animum, quae pulchra
et honesta videbantur avide sequentem, illecebrosis coeperat absorbere gurgitibus, nisi inde te
fortunae illi flatus, qui putantur adversi, eripuissent pene mergentem.

Si res secundae studio sapientiae obsint.
1. 2. An vero si edentem te munera ursorum et nunquam ibi antea visa spectacula civibus nostris,
theatricus plausus semper prosperrimus accepisset; si stultorum hominum, quorum immensa turba
est (Qo 1, 15), conflatis et consentientibus vocibus ferreris ad coelum; si nemo tibi auderet esse
inimicus; si municipales tabulae te non solum civium, sed etiam vicinorum patronum aere
signarent; collocarentur statuae, influerent honores, adderentur etiam potestates, quae
municipalem habitum supercrescerent; conviviis quotidianis mensae opimae struerentur; quod
cuique esset necesse, quod cuiusque etiam deliciae sitirent, indubitanter peteret, indubitanter
hauriret, multa etiam non petentibus funderentur; resque ipsa familiaris diligenter a tuis
fideliterque administrata, idoneam se tantis sumptibus paratamque praeberet: tu interea viveres in
aedificiorum exquisitissimis molibus, in nitore balnearum, in tesseris quas honestas non respuit, in
venatibus, in conviviis, in ore clientium, in ore civium, in ore denique populorum humanissimus,
liberalissimus, mundissimus, fortunatissimus, ut fuisti, iactareris: quisquam tibi, Romaniane, beatae
alterius vitae, quae sola beata est, quisquam, quaeso, mentionem facere auderet? quisquam tibi
persuadere posset, non solum te felicem non esse; sed eo maxime miserum, quo tibi minime
videreris? Nunc vero quam te breviter admonendum tot et tanta, quae pertulisti adversa fecerunt?
Non enim tibi alienis exemplis persuadendum est quam fluxa et fragilia, et plena calamitatum sint
omnia, quae bona mortales putant; cum ita ex aliqua parte bene expertus sis, ut ex te caeteris
persuadere possimus.

Si res adversae ad sapientiam inducat.
1. 3. Illud ergo, illud tuum, quo semper decora et honesta desiderasti; quo te liberalem magis quam
divitem esse maluisti; quo nunquam concupisti esse potentior quam iustior, nunquam
adversitatibus improbitatibusque cessisti: illud ipsum, inquam, quod in te divinum nescio quo vitae
huius somno veternoque sopitum est, variis illis durisque iactationibus secreta providentia excitare
decrevit. Evigila, evigila, oro te; multum, mihi crede, gratulaberis quod pene nullis prosperitatibus
quibus tenentur incauti, mundi huius tibi dona blandita sunt: quae meipsum capere moliebantur
quotidie ista cantantem, nisi me pectoris dolor ventosam professionem abicere et in philosophiae
gremium confugere coegisset. Ipsa me nunc in otio, quod vehementer optavimus, nutrit ac fovet:
ipsa me penitus ab illa superstitione, in quam te mecum praecipitem dederam, liberavit. Ipsa enim
docet, et vere docet nihil omnino colendum esse, totumque contemni oportere, quidquid mortalibus

1

