non quidem dum hic vivis sapiens eris (est enim apud Deum sapientia, nec provenire homini
potest), sed cum te tali studio satis exercueris atque mundaveris, animus tuus ea post hanc vitam,
id est, cum homo esse desieris, facile perfruetur? An per eum qui dixerit: Venite, mortales, ad
philosophiam; magnus hic fructus est: quid enim homini sapientia carius? venite igitur ut sapientes
sitis, et sapientiam nesciatis? Non, inquit, a me ita dicetur. Hoc est decipere, nam nihil aliud apud te
invenietur. Ita fit ut si hoc dixeris, fugiant tamquam insanum; si alio modo ad hoc adduxeris, facias
insanos. Sed credamus, propter utramque sententiam aeque homines nolle philosophari. Si aliquid
philosophiae perniciosum Zenonis definitio dicere cogebat, mi homo, idne homini dicendum fuit,
unde se doleret; an id, unde te derideret?

Contra Arcesilam aut verum comprehendi posse aut sapientiae non esse
contendit.
9. 21. Tamen quod Zeno definivit, quantum stulti possumus, discutiamus. Id visum ait posse
comprehendi, quod sic appareret, ut falsum apparere non posset. Manifestum est, nihil aliud in
perceptionem venire. Hoc et ego, inquit Archesilas, video, et hoc ipso doceo nihil percipi. Non enim
tale aliquid inveniri potest. Fortasse abs te, atque ab aliis stultis: at a sapiente cur non potest?
Quamquam et ipsi stulto nihil responderi posse arbitror, si tibi dicat ut illo memorabili acumine tuo
hanc ipsam Zenonis definitionem refellas, et ostendas eam etiam falsam esse posse: quod si non
potueris, hanc ipsam quam percipias habes; si autem refelleris, unde a percipiendo impediaris non
habes. Ego eam refelli posse non video, et omnino verissimam iudico. Itaque cum eam scio,
quamvis sim stultus, nonnihil scio. Sed fac illam cedere versutiae tuae. Utar complexione
securissima. Aut enim vera est, aut falsa: si vera, bene teneo; si falsa, potest aliquid percipi,
etiamsi habeat communia signa cum falso. Unde, inquit, potest? Verissime igitur Zeno definivit, nec
ei quisquis vel in hoc consensit, erravit. An parvae laudis et sinceritatis definitionem putabimus,
quae contra eos qui erant adversum perceptionem multa dicturi, cum designaret quale esset quod
percipi posset, seipsam talem esse monstravit? Itaque comprehensibilibus rebus et definitio est, et
exemplum. Utrum, ait, etiam ipsa vera sit nescio: sed quia est probabilis, ideo sequens eam
ostendo nihil esse tale, quale illa expressit posse comprehendi. Ostendis fortasse praeter ipsam, et
vides, ut arbitror, quid sequatur. Quod si etiam eius incerti sumus, nec ita nos deserit scientia;
scimus enim aut veram esse, aut falsam: non igitur nihil scimus. Quamquam nunquam efficiet ut
ingratus sim, prorsus ego illam definitionem verissimam iudico. Aut enim possunt percipi et falsa,
quod vehementius Academici timent, et revera absurdum est; aut nec ea possunt, quae sunt falsis
simillima: unde illa definitio vera est. Sed iam caetera videamus.
Si quid percipiatur (10, 22-13, 29)

Cum dormitante Carneade si quid percipiatur contendit.
10. 22. Quamvis haec, nisi fallor, possint ad victoriam satis esse, non tamen fortasse ad victoriae
satietatem. Duo sunt quae ab Academicis dicuntur, contra quae, ut valemus, venire instituimus:
Nihil posse percipi; et: Nulli rei debere assentiri. De assentiendo mox; nunc alia, pauca de
perceptione dicemus. Nihilne prorsus dicitis posse comprehendi? Hic evigilavit Carneades: nam
nemo istorum minus alte quam ille dormivit, et circumspexit rerum evidentiam. Itaque credo,
secum ipse, ut fit, loquens: Ergone, ait: Carneades, dicturus es nescire te utrum homo sis, an
formica? Aut de te Chrysippus triumphabit? Dicamus ea nos nescire quae inter philosophos
inquiruntur; caetera ad nos non pertinere, ut si in luce titubavero quotidiana et vulgari, ad illas
imperitorum tenebras provocem, ubi soli quidam divini oculi vident: qui me etiam si palpitantem
atque cadentem aspexerint, caecis prodere nequeant, praesertim arrogantibus, et quos doceri
aliquid pudeat. Laute quidem, o graeca industria, succincta et parata procedis; sed non respicis
illam definitionem et inventum esse philosophi, et in vestibulo philosophiae fixam atque fundatam.
Quam si succidere tentabis, rediet bipennis in crura: illa enim labefacta, non solum potest aliquid
percipi, sed etiam id potest quod simillimum falso est, si eam non audebis evertere. Est enim
latibulum tuum unde in incautos transire cupientes vehemens erumpis atque exsilis: aliquis te
Hercules in tua spelunca tamquam semihominem Cacum suffocabit, et eiusdem molibus opprimet,
docens aliquid esse in philosophia quod tamquam simile falso incertum abs te fieri non possit. Certe
ad alia properabam; hoc quisquis urget, teipsum, Carneades, magna afficit contumelia, quem a me
veluti mortuum putat ubicumque aut undecumque posse superari. Si autem non putat,
immisericors est, qui me passim deserere praesidia et tecum in campo certare cogit: in quem
descendere cum coepissem, solo tuo nomine territus pedem retuli, et de superiore loco nescio quid
iaculatus sum, quod utrum ad te pervenerit, vel quid egerit, viderint sub quorum examine
dimicamus. Sed quid metuo ineptus? Si bene memini, mortuus es, nec iam pro sepulcro tuo iure
pugnat Alypius: facile me contra umbram tuam Deus adiuvabit.

23

