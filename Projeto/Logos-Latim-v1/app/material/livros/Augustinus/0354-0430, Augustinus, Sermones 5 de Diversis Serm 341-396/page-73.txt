volumus pervenire. Ubi nemo moriatur volumus pervenire, sed per mortem nolumus, si posset fieri,
ut cum vivimus illo raperemur, et converteretur corpus nostrum cum vivimus in illam speciem
spiritalem, in quam convertendum est cum resurgimus. Quis non optaret hoc? Non vult omnis
homo? Sed aliud volenti dicitur: Migra. Memento quid in Psalmo cantaveris: Inquilinus ego sum in
terra 23. Si inquilinus es, in alieno manes. Si in alieno manes, quando domnedius iusserit migras. Et
necesse est iubeat domnedius ut aliquando migres, nec diem mansionis constituit. Non enim
chirographum tecum fecit. Quando gratis manes, migratio tua est iussio ipsius. Et haec tolerantur et
propter hoc patientia necessaria est.

De villici astutia et de futuro tempore.
9. Vidit hoc servus ille quia iussurus erat dominus eius ut de actu exiret, et cogitavit in posterum, et
ait sibi: Eiecturus est me de actu dominus meus. Quid faciam? Fodere non possum, mendicare
confundor. Hinc revocat labor, hinc pudor, sed aestuanti consilium non defuit. Inveni, inquit, quod
faciam. Convenit debitores domini sui, protulit chirographa: Dic tu, quantum debes? At ille: Centum
batos olei. Sede cito, fac quinquaginta. Tolle cautionem tuam. Et alteri: tu, quantum debes?
Centum coros tritici. Sede, fac cito octoginta. Tolle chirographum tuum 24. Hoc dixit: Cum me de
actu eiecerit Dominus meus, recipient me illi, et nec fodere me coget egestas, nec mendicare.
10. Dominus Iesus Christus quare istam similitudinem proposuit? Non enim fraudator servus illi
placuit, fraudem fecit domino suo; tulit nec de suo fecit. Insuper et subripuit, domino suo damnum
intulit ut sibi post actum praeparet quietis et securitatis locum. Quare hoc Dominus proposuit? Non
quia servus ille fraudem fecit, sed quia in posterum praevidit, ut erubescat Christianus cui deest
consilium, si laudatur et fraudatoris ingenium. Namque sic addidit: Ecce filii saeculi huius
prudentiores sunt filiis lucis. Fraudes faciunt ut sibi in posterum consulant. In qua enim vita sibi
consuluit ille villicus? De qua erat obtemperando migraturus. Consuluit ille in vitam finiendam, tu
non consules propter aeternam? Nolite ergo fraudem amare, sed, ait, facite vobis amicos, de
mammona iniquitatis facite amicos 25.

De eleemosyna. Quid agendum sit inspicitur.
11. Mammona divitiae dicuntur nomine hebraeo, unde et punice mamon lucrum dicitur. Quid ergo
facimus? Quid iussit Dominus? Facite vobis amicos de mammona iniquitatis ut et ipsi, cum deficere
coeperitis, recipiant vos in aeterna tabernacula 26. Facile est quidem intellegere eleemosynas esse
faciendas, tribuendum esse egentibus, quia in eis Christus accipit. Hoc ipse dixit: Quando uni ex
minimis meis fecistis, mihi fecistis 27. Item alio loco dixit: Quicumque uni ex discipulis meis dederit
calicem aquae frigidae tantum in nomine discipuli, amen dico vobis, non perdet mercedem suam 28.
Intellegimus faciendas esse eleemosynas, nec multum eligendos cum quibus faciamus, quia corda
discutere non possumus. Quando facis cum omnibus, tunc pervenies ad paucos qui digni sunt.
Hospitalis es, domum tuam praeparas peregrinis: admittatur et indignus, ne excludatur dignus.
Cordis enim iudex et discussor esse non potes. Quamquam, et si possis: Malus est, bonus non est,
addo : Adhuc inimicus tuus est. Si esurierit inimicus tuus ciba illum 29. Si et cum inimico
benefaciendum est, quanto magis cum ignoto, quia etsi malus est, non est tamen inimicus.
Intellegimus ista, quoniam qui ista faciunt comparant sibi amicos qui illos recipiant in tabernacula
aeterna cum ab isto actu exclusi fuerint. Omnes enim villici sumus et aliquid nobis in hac vita
commissum est agendum unde magno patrifamilias rationem reddamus. Et cui plus commissum
est, maior ratio ab illo exigitur. Prima lectio quae recitata est, terruit omnes et maxime eos terruit
qui praesunt populis, sive divites sint, sive reges sint, sive principes sint, sive iudices sint, sive
episcopi sint, sive praepositi ecclesiarum. Unusquisque de actu suo patri familiae redditurus est
rationem. Actus iste temporalis est, merces actoris aeterna est. Sed si actum istum sic egerimus ut
bonam rationem de illo reddamus, securi sumus quia post minora maiora nobis committuntur. Esto,
inquit, super quinque possessiones 30, dominus servo suo bene reddenti rationem de pecunia quam
dispensandam acceperat. Ad maiora nos vocat, si bene egerimus. Sed quia difficile est in grandi
actu non multa peccare, ideo non debet eleemosyna cessari ut, quando sumus reddituri rationem,
non tam iudicem videamus integrum quam patrem misericordem. Si enim examinare omnia
coeperit, multa inveniet quae condemnet. Debemus in hac terra miseris subvenire ut fiat in nobis
quod scriptum est: Beati misericordes quoniam ipsis miserebitur Deus 31. Alio autem loco: Iudicium
sine misericordia illi qui non fecit misericordiam 32.

Videt Deus quod intus habeas in corde magis quam in manu.

73

