est, et, quod de illo scriptum est, pauper factus est, ut nos divites faceret 2; paupertate eius ditati,
vulneribus eius sanati, humilitate eius exaltati, morte eius vivificati.

Sine causa gloriantur Iudaei quasi vicerint Christum.
2. Quid retribuam Domino pro omnibus quae retribuit mihi? 3 martyr dicebat. Audite quod sequitur.
Attendit enim, et quaesivit quid retribueret Domino: et quid ait? Calicem salutaris accipiam 4. Hoc
retribuam Domino: calicem salutaris, calicem martyrii, calicem passionis, calicem Christi. Hoc est,
calicem salutaris, quia salutare nostrum Christus. Ergo accipiam, inquit, calicem eius, et retribuam
illi. De ipso calice dixit et ipse Patri ante passionem: Pater, si fieri potest, transeat a me calix iste 5.
Pati venerat, mori venerat; in potestate habebat mortem. Aut, si mentior, ipsum audite:
Potestatem, inquit, habeo ponendi animam meam, et potestatem habeo iterum sumendi eam.
Nemo tollit eam a me, sed ego pono eam a me, et iterum sumo eam 6. Audistis potestatem? Nemo
tollit. Sine causa gloriantur Iudaei: peccatum inde habent, non potentiam. Christus, quia voluit,
mortuus est; ipse dicit in psalmo: Ego dormivi, et somnum cepi 7. Clamaverunt: Crucifige,
crucifige 8: tenuerunt, suspenderunt. Sic illi vivant, quia aliquid potuerunt. Ego dormivi. Et quid
postea? Et somnum cepi. Vere somnus erat triduanus. Quid ergo postea? Et surrexi, quoniam
Dominus suscepit me 9. Secundum formam servi loquitur, Dominus suscepit me: sicut et alio loco:
Numquid qui dormit non adiciet ut resurgat? 10. Gloriantur Iudaei, quasi vicerint me. Numquid qui
dormit non adiciet ut resurgat? Illi, ut occiderent, suspenderunt: sed Ego dormivi, quia quando volui
animam posui, et quando volui surrexi.

De Christi humanitate.
3. Ergo ipse est calix, quem volebat transire, ad quem bibendum venerat. Quid est ergo, Domine,
quod dixisti: Pater, si fieri potest, transeat a me calix iste 11? Dixisti discipulis, passurus et
moriturus: Tristis est anima mea usque ad mortem 12. Quaero ergo in his verbis verba illa tua:
Potestatem habeo ponendi animam meam, et potestatem habeo iterum sumendi eam 13. Unde
audio: Tristis est anima mea usque ad mortem? Nemo tollit eam: quare tristis es? Potestatem habes
ponendi animam tuam: quare dicis: Pater, si fieri potest, transeat a me calix iste? Respondet
interroganti, et dicit tibi: Homo, in carne mea te suscepi: numquid ergo, si in carne mea te suscepi,
in voce mea non te suscepi? Quando dico: Potestatem habeo ponendi animam meam, et
potestatem habeo iterum sumendi eam, sicut factor me loquor; quando dico: Tristis est anima mea
usque ad mortem, sicut factura te loquor. Gaude de me in te, agnosce te in me. Quando dico:
Potestatem habeo ponendi animam meam, adiutorium tuum sum; quando dico: Tristis est anima
mea usque ad mortem, speculum tuum sum.

Christus Verbum.
4. Non legistis quia mortuus est? Numquid negamus? Si negaverimus mortem, negamus et
resurrectionem. Inde mortuus est, unde homo esse dignatus est: inde resurrexit, unde homo esse
dignatus est; quia et nos homines et morituri sumus, et resurrecturi sumus. Numquid Verbum in illo
mortuum est? numquid pati aliquid potuit, quod in principio erat Verbum, et Verbum erat apud
Deum, et Deus erat Verbum 14? Quid potest pati tale Verbum? Et oportebat tamen, ut moreretur pro
nobis Verbum: et mori non poterat, et ut moreretur oportebat. In principio erat Verbum, et Verbum
erat apud Deum, et Deus erat Verbum. Ubi sanguis? ubi mors? Numquid mors in Verbo? numquid
sanguis in Verbo? Si nec mors in Verbo, nec sanguis in Verbo, ubi pretium nostrum? Annon pretium
nostrum sanguis est eius? Unde ergo daret hoc pretium, si maneret solum Verbum, nisi carnem
assumeret Verbum? Carnem autem de anima humana viventem: ut, quoniam Verbum occidi non
poterat, occideretur sola caro, quae de sua anima vivebat. Neque enim vel anima occidi poterat:
quae anima divinitati adhaerendo unus spiritus erat, ipso Domino dumtaxat eam se induente, non
ipsa in illo credente, sicut de nobis scriptum est: Qui adiungit se Domino, unus spiritus est 15. Nos
enim, cum infideles essemus, indigni eramus, et a Deo alieni; credendo autem adhaesimus Deo. Illa
autem anima adhaesione Dei digna creata est, cum in personae divinae unitatem nova rudisque
assumpta est. Qua unitate ac singularitate duorum spirituum inaequalium discedente caro mortua
est, quae de ipsa duorum spirituum unitate novo modo novoque genere vivens, id est, geminam et
admirabilem vitam habens, parvo tantummodo tempore derelicta est. Deus enim spiritus, et imago
eius humanus spiritus, immortales sunt.

Mortem a nobis Christus accepit, nos ab eo vitam.

119

