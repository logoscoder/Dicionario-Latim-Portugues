4. 2. Quia qui mortuus est carne, desiit peccare, ut iam non hominum desideriis, sed voluntate Dei
reliquum in carne vivat. Sufficit enim praeteritum tempus voluntates gentium consummasse in
libidinibus, et voluptatibus, et comessationibus, potatione et nefandis idolorum servitutibus 8.
Sufficit enim praeteritum tempus luteis operibus peccatorum, tamquam Aegyptiorum dominationi
servisse. Iam mare Rubrum, Baptisma scilicet Christi sanguine consecratum, verum deiecit
Pharaonem, Aegyptios interemit 9: nihil de peccatis praeteritis tamquam de insequentibus a tergo
hostibus formidetis. De cetero cogitate vitae huius eremum permeare, et ad terram promissionis,
supernam Ierusalem, terram viventium pervenire: ne verbi Dei contemptu tamquam mannae
fastidio, corda vestra velut ora interiora desipiant; ne cibos concupiscentes Aegyptios 10 de
alimentis caelestibus murmuretis: ne fornicemini, sicut quidam illorum fornicati sunt; et ne tentetis
Christum, sicut quidam illorum tentaverunt 11. Si vobis fidem Gentilium sitientibus amaritudo aliqua
resistentium, velut aquarum illarum quas Israel non potuit bibere 12, occurrerit; imitata Domini
patientia, velut iniecto crucis ligno 13 dulcescant. Si tentatio serpentina momorderit; conspecta illius
exaltatione serpentis 14, tamquam mortis in carne Domini victae atque triumphatae, eodem crucis
medicamento sanetur. Si adversarius Amalechita iter intercludere atque impedire conabitur,
perseverantissima extensione brachiorum eiusdem crucis indicio superetur 15. Veri et germani
estote Christiani: nolite imitari nomine Christianos, opere vacuos. Iterum dico, et saepe dicendum
est: Sufficit praeteritum tempus voluntates gentium consummasse. Detestamini et aversamini
canes conversos ad vomitum suum: detestamini et aversamini mundatam et vacantem domum,
quo nequiores alii spiritus septem adducuntur, ut sint novissima hominis peiora, quam erant
prima 16. Vos vestrum mundatorem tenete habitatorem. Praecipientes enim rogamus ne in vacuum
gratiam Dei recipiatis. Sufficit enim praeteritum tempus voluntates gentium consummasse 17.
Audite et apostolum Paulum: Humanum dico propter infirmitatem carnis vestrae. Sicut enim
exhibuistis membra vestra servire immunditiae et iniquitati ad iniustitiam: sic nunc exhibete
membra vestra servire iustitiae in sanctificationem 18.

22

SERMO 354

AD CONTINENTES HABITUS: QUO EOS PRIMUM ADVERSUS OBTRECTATORES ET

INVIDOS CORROBORAT, TUM DEINDE SUPERBIAM CAVERE IUBET

Membra Christi in odium mundi incurrant necesse est.
1. 1. Hoc admonuit Dominus, cum Evangelium legeretur, quoniam qui credit in eum, credit in illum
qui eum misit 1. Missum esse ad nos Salvatorem mundi, fides verissima tenet: quoniam Christum
ipse praedicat Christus, hoc est corpus Christi toto orbe diffusum. In caelis enim ille erat, et
saevienti in terra persecutori dicebat: Quid me persequeris? 2. Ubi Dominus sic expressit et hic se
esse in nobis. Sic totus crescit: quia quemadmodum ille in nobis est hic, sic et nos ibi in illo sumus.
Hoc facit compago caritatis. Ipse qui caput nostrum, Salvator est corporis sui. Praedicat ergo
Christus Christum, praedicat corpus caput suum, et tuetur caput corpus suum. Et ideo nos mundus
odit, sicut ab ipso Domino audivimus 3. Non enim Apostolis hoc dicebat paucis; quod odisset eos
mundus; et quia gaudere deberent, cum eis detraherent homines et dicerent omnia mala adversum
eos, quia propter haec merces eorum maior esset in caelis 4; non eis solis dixit Dominus, cum haec
dixit: sed dixit universo corpori suo, dixit omnibus membris suis. Quicumque in corpore eius et
membrum eius esse voluerit, non miretur quia odit eum mundus.

Inimici deputandi etiam qui, cum Christi membra esse videantur, mundum
amant.
1. 2. Corporis autem eius sacramentum multi accipiunt: sed non omnes qui accipiunt sacramentum,
habituri sunt apud eum etiam locum promissum membris eius. Pene quidem sacramentum omnes
corpus eius dicunt, quia omnes in pascuis eius simul pascunt: sed venturus est qui dividat, et alios
ponat ad dexteram, alios ad sinistram. Et utraque pars dictura est: Domine, Domine, quando te
vidimus, et ministravimus tibi? vel: Domine, quando te vidimus, et non ministravimus tibi? Pars
utraque dictura est: uni tamen dicet: Venite, benedicti Patris mei, percipite regnum; alteri: Ite in
ignem aeternum, qui praeparatus est diabolo et angelis eius 5.

50

