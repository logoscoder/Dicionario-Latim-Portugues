Contempta lex est, et passus est Christus: Christum enim non occiderent, si legem non
contempsissent; nam noverant et ipsi, quia eis Christum non licebat occidere. Dicebant iudici:
Nobis non licet occidere aliquem 20. Decalvatus est Samson, revelata sunt condensa 21, remotum
est velamentum; et Christus, qui latebat, apparuit. Capilli autem redivivi caput iterum vestierunt,
quia Iudaei nec resurgentem Christum agnoscere voluerunt. Fuit quidem in molendino, fuit
caecatus, fuit in domo carceris: domus carceris, vel molendinus, labor huius saeculi est. Excaecatio
autem Samson illos indicat, qui infidelitate caecati Christum nec virtutes operantem, nec
ascendentem ad caelestia cognoverunt; caecitas ergo, quam intulerunt, caecitatem Iudaeorum
significabat. Christus a Iudaeis et comprehensus est, et occisus; sed magis interficientes occidit.
Adduxerunt ergo eum inimici, ut illuderent ei. Iam hic imaginem crucis attendite: expansas enim
manus ad duas columnas quasi ad duo ligna crucis extendit; sed adversarios suos interemptus
oppressit, et illius passio interfectio facta est persequentium. Et ideo Scriptura ita concludit : Plures
mortuus occidit, quam vivus occiderat 22. Quod mysterium in Domino nostro Iesu Christo evidenter
impletum est: nam redemptionem nostram, quam vivens minime celebraverat, mortuus
consummavit. Qui vivit et regnat in saecula saeculorum. Amen.

36

SERMO 365

DE VERSU 7 PSALMI XV:
"BENEDICAM DOMINUM, QUI TRIBUIT MIHI INTELLECTUM", ET CETERA

Corde, non ore tantum Deus laudandus. Laus sine amore nec vera est nec Deo
accepta.
1. Cantavimus, et diximus: Benedicam Dominum: utinam corde, non ore tantum: nam si ore et non
corde, sordescit laus Domini in ore peccatoris 1: nec sibi prodest oris confessio, si non sit intus
caritatis professio. Videte, fratres: non est caritas virtus oris; ibi sedem figit, ubi pulchra est amica
sponsi. Ubi autem haec pulchritudo? Omnis gloria filiae regis ab intus 2. Non est aliud ea gloria
quam pulchritudo, non est aliud ea pulchritudo quam caritas, non est aliud caritas quam vita. Ergo
ut vivas, ama. Si amas, pulcher es: amor bonum, amor pulchrum. Si absit illud pulchrum, non vivis;
speciem quidem habes, sed non intus. Recludatur sepulcrum illud tantis fultum columnis,
effringatur marmor; quid aliud occurret quam horrendum cadaver, ossa fetida, cineres, vermes? Est
itaque species, sed tegit mortuum, ad aspectum cuius horrescis, fremis. Putas autem mortuus
dicat: Benedicam Dominum? Immo teste Scriptura: Non mortui laudabunt te, Domine, neque omnes
qui descendunt in infernum 3. Aperi Evangelium, audies Dominum increpantem et dicentem
diabolo: Obmutesce 4. Quare? Quia non mortui laudabunt te, neque omnes qui descendunt in
infernum. Nemo eum laudat quem non amat; aut si inimicus laudat, virtutem amat quam in inimico
laudat. Qui peccat, inimicitias exercet cum Deo: neque igitur Deum laudat, nec virtutem Dei laudat;
quia laus aliquod bonum est, quod non cadit in peccatum. Qui aliquem laudat et mentitur,
calumniatur, aut irridet potius quam laudat. Aufer a corde caritatem, solum superat mendacium. Vis
ut mendacium laudet veritatem, et inde Deus sumat elogium, unde proficiscitur blasphemia? Non
magni ducunt sapientes, qui ab insanis et malis laudantur: laudabitur Deus ab impuro et
impudentissimo corde, a blasphema et amentissima mente? Dic ergo: Benedicam Dominum, qui
tribuit mihi intellectum 5. Insanus non es, sanatus es, intellectum habes; lauda Deum tuum, qui
tribuit tibi intellectum, qui praestat oculum: intellectum, ut capias; oculum, ut aspicias; capias
quanta sit latitudo et longitudo amoris Dei, aspicias in auctorem et consummatorem fidei; capias
caritatem, aspicias Christum; caritatem, ut ames; Christum, ut benedicas, et amando et
benedicendo cognoscas Dominum, qui tibi tribuit intellectum; et cognoscendo vivas: quia: Haec est
vita aeterna, ut cognoscant te solum Deum, et quem misisti Iesum Christum 6.

Contra haereticos qui se a natura habere iactant intellectum bonum.
2. Sed unde, quaeso, tibi intellectus iste? Veniet aliquis de transverso, et dicet: Qui naturam dedit,
dedit intellectum; bona natura, bonus intellectus; hanc bonam sortiar, sufficit: neque enim
intellectus erit degener; et inde benedicam Dominum, unde mihi tribuit intellectum, hoc est, a
natura. O haeretice, ergo bonam sortitus es naturam? Taceat Apostolus et confundatur: Non quod
volo, inquit, bonum, hoc facio 7; et tamen bonam sortitus est naturam, et in hac bona natura,

100

