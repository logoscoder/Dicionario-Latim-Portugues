64

SERMO 386

DE DILECTIONE INIMICORUM

Quomodo inimici sint diligendi.
1. Intendite, fratres mei, ad caritatem, quam sic laudat Scriptura divina, ut nihil ei coaequet. Cum
nos moneat Deus, ut nos invicem diligamus, numquid hoc tantum monet, ut diligas diligentem te?
Haec est mutua dilectio, hoc non sufficit Deo: pervenire enim voluit usque ad inimicos diligendos,
dicens: Diligite inimicos vestros, benefacite eis qui oderunt vos, et orate pro eis qui vos
persequuntur; ut sitis filii Patris vestri qui in caelis est, qui solem suum oriri facit super bonos et
malos, qui pluit super iustos et iniustos 1. Quid dicis? diligis inimicum tuum? Respondebis forte: Per
infirmitatem non possum. Sed profice, et age ut possis: maxime quia oraturus es iudicem, quem
fallere nemo potest, qui acturus est causam tuam. Interpella ergo hunc iudicem, ubi nullus
tabellarius conturbat, nullus officialis removet, nullus emitur advocatus qui possit pro te preces
effundere, aut verba dicere quae non didicisti: sed ipse Filius Dei unicus aequalis Patri, sedens ad
dexteram Patris, illius assessor, tuus iudex, docuit te pauca verba, quae quivis idiota potest tenere
et dicere, et in eis constituit tibi causam tuam; docuit te ius caeleste quomodo preceris. Sed
forsitan respondebis: Per quem peto? per me, an per alium? Qui te docuit orare, ipse pro te allegat
precem, quia tu reus eras. Gaude, quia ille erit tunc iudex tuus, qui modo advocatus tuus est. Ideo
ergo quia oraturus es, acturus es causam tuam paucis verbis, venturus ad illa verba: Dimitte nobis
debita nostra, sicut et nos dimittimus debitoribus nostris 2. Dicit enim tibi Deus: Quid mihi das, ut
ego dimittam tibi debita tua? Quale munus offers, quale sacrificium conscientiae tuae imponis
altaribus meis? Continuo docuit te quid petas et quid offeras. Petis: Dimitte nobis debita nostra: et
tu offers, quid? Sicut et nos dimittimus debitoribus nostris. Debitor es ei qui falli non potest: habes
et tu debitorem. Dicit tibi Deus: Tu debitor meus es, ille debitor tuus; hoc facio ego tibi debitori
meo, quod tu feceris debitori tuo. Inde offers mihi munus, unde peperceris debitori tuo. Rogas me
pro misericordia, tu noli esse piger in misericordia. Attende quod Scriptura dicit: Misericordiam volo
magis quam sacrificium 3. Noli offerre sacrificium sine misericordia; quia non remittuntur tibi
peccata tua, nisi offeras cum misericordia. Sed forte dicis: Non habeo peccata. Quantumvis cautus
sis, frater, tamen in carne vivens in saeculo, agis inter pressuras et angustias, et inter innumerabilia
tentamenta versaris; non poteris esse sine peccato. Certe dicit tibi Deus: Securus esto de peccato,
noli dimittere si non habes quod ego tibi dimittam, sed magis exige si nihil debes: si autem debitor
es, magis gratulare te habere debitorem, in quo facias quod fiat in te. Audi me, et discute te, quia
vel de paucis probis, qui possunt veraciter orare orationem dominicam, veraciter dicere: Domine,
dimitte mihi, sicut et ego dimitto. Non fallaciter, non ficte, ex corde vero fac, ut et in te verum fiat.
Si enim qui te laesit, qui in te peccavit, petit a te veniam, et ignoscis; iam potes securus dicere:
Dimitte nobis debita nostra, sicut et nos dimittimus debitoribus nostris. Nam si resistis roganti,
contemneris et tu cum rogaveris. Clausisti contra pulsantem, clausum invenies, cum pulsaveris.
Nam si aperueris viscera indulgentiae roganti te, aperiet et tibi Deus, cum rogaveris eum. Modo
enim illos alloquor, qui petunt veniam a fratribus suis Christianis, et non accipiunt. Ecce tu si
concesseris, securus orabis. Ille vero, si te rogaverit, et si non concesseris, quomodo securus eris ?
Quisquis enim es qui peccasti, et veniam non meruisti, noli timere, interpella Deum ipsius et tuum:
debita enim sunt: numquid poterit debita exigere servus, quae donaverit dominus? Si forte non te
rogaverit qui in te peccavit, si veniam non deprecatur; si peccaverit, insuper adhuc et irascitur, tu
quid facies? dimittis, an non dimittis? Ecce non dimisisti. Quare? Quia non rogavit. Si propterea non
dimisisti, quia non rogavit, noli titubare in dominica oratione, securus illam dic, non tibi pectus
percutias, quia non roganti non dimisisti. Ergo ille qui non rogavit, remansit: exigitur, prorsus
exigitur ab illo: verumtamen in te sit perfecta caritas, roga pro non rogante: quia rogas pro multum
periclitante.

Christi exemplum orantis pro insultantibus et interficientibus. Exemplum
Stephani.
2. Hic iam attende Magistrum et Dominum tuum, non in cathedra sedentem, sed in ligno
pendentem, circumspectis undique turbis inimicorum et dicentem: Pater, ignosce illis, quia nesciunt
quid faciunt 4. Vide magistrum, audi imitatorem. Numquid tunc Dominus Christus pro rogantibus
rogavit, et non potius pro insultantibus et interficientibus? Numquid deseruit medicus officium

142

