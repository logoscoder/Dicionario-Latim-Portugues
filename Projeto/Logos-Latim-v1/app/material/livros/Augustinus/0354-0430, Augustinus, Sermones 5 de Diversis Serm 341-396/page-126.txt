1. Dilectissimi fratres, de Verbo aeterno quis temporale digne proferat verbum? Magnis infima
quomodo sufficiant? Laudant caeli, laudant virtutes, laudant aetheriae potestates, laudant caeli
luminaria, laudant sidera, ut potest laudat et terra: non ut digne laudet, sed ne se ingrata
condemnet. Quis explicat, quis loquitur, quis vel sapit eum qui attingit a fine usque ad finem
fortiter, et disponit omnia suaviter 1, quomodo exsultaverit ad currendam viam, ut esset a summo
caelo egressio eius, et recursus eius usque ad summum caeli 2? Si ubique attingit, unde exit? Si
ubique attingit, quo vadit? Locis non distenditur, neque temporibus variatur, neque habet accessus
et recessus: in se manens, ubique circuit totus. Quae sunt spatia quae non habent omnipotentem,
quae non tenent immensum, quae non suscipiunt venientem? Si verbum cogitas, nihil diximus. Sed
ut de se humiles doceret aliquid dicere, humiliavit semetipsum formam servi accipiens 3. In hac
forma descendit, in hac forma, secundum Evangelium, sapientiae studio profecit 4, in hac forma
patiens fuit, in fac forma fortiter dimicavit, in hac forma mortuus est, in hac forma mortem vicit et
resurrexit, in hac forma ad caelum rediit, qui de caelo numquam recessit. Benedictus ergo est in
solidamento caeli, qui factus est pro nobis, secundum Apostolum, maledictus, ut in Gentibus
benedictio Abrahae fieret 5. Exsultavit ut gigas 6. Qualis gigas? Mortem moriendo superavit. Qualis
gigas? Portas inferni fregit: exiit, et ascendit. Quis est iste rex gloriae, propter quem dictum est
quibusdam principibus: Tollite portas, principes, vestras; et elevamini, portae aeternae? Elevamini,
magnus est: angustae estis, non capitis; elevamini. Utquid hoc? Ut introeat rex gloriae.
Expavescunt: Quis est iste rex gloriae? Non agnoscitur. Non solum Deus est, sed et homo: non
solum homo est, sed et Deus. Patitur, certe Deus est? resurgit, certe homo est? An et Deus et homo
est? Vere enim patitur, et vere resurgit. Hoc autem in uno eodemque psalmo bis dicitur: Tollite
portas, principes, vestras; et elevamini, portae aeternae, et introibit rex gloriae. Et repetitur hoc
ipsum post eadem verba, tamquam putetur superfluum et non necessarium. Sed in repetitione
eorumdem verborum fines attendite, et advertite quare bis dictum fuerit. Tamquam enim semel
resurgenti, et semel ascendenti, bis portae inferorum et caeli aperiuntur. Res enim nova, inferis
Deus praesens: res nova, caelis homo assumptus. Utroque tempore, utroque loco, expavescunt
principes. Quis est iste rex gloriae? Unde hoc discernimus? Audi quid utrisque respondeatur. Illis
interrogantibus dicitur: Dominus fortis et potens, Dominus potens in bello. Quali bello? Mortem pro
mortalibus subire, solum pro omnibus pati, non resistere omnipotentem, et tamen vincere
morientem. Magnus ergo iste rex gloriae, etiam apud inferos. Repetitur etiam hoc caelestibus
potestatibus: Tollite portas, principes, vestras; et elevamini, portae aeternae. Annon sunt portae
aeternae, quarum claves accepit Petrus? Sed quia secum hominem levat, ibi tamquam non agnitus
dicitur: Quis est iste rex gloriae? Sed ibi quia non iam certator, sed victor est, quia non dimicat, sed
triumphat; non ibi respondetur: Dominus potens in bello; sed, Dominus virtutum ipse est rex
gloriae 7.

55

SERMO 378

IN DIE PENTECOSTES

Spiritus Sancti donum est arrha vitae aeternae, cum ad patriam peregrinamur.
1. Grata est Deo solemnitas, ubi viget pietas, et fervet caritas. Ipse enim est effectus presentiae
Spiritus Sancti: quod docet Apostolus dicens: Caritas Dei diffusa est in cordibus nostris per Spiritum
Sanctum qui datus est nobis 1. Adventus ergo Spiritus Sancti uno in loco centum viginti homines
constitutos implevit. Cum Actus Apostolorum legerentur, audivimus: Erant congregati in unum
centum viginti, tenentes promissum Christi 2. Dixerant enim ut essent in civitate, quousque
induerentur virtute ex alto. Ego enim, inquit, mittam promissionem meam in vobis 3. Fidelis
promissor, benignus dator. Quod cum in terra esset promisit, in caelum ascendit et misit. Habemus
pignus futurae vitae aeternae regnique caelorum. Non nos fraudavit recenti promissione, et
fraudaturus est futura exspectatione? Omnes homines quando aliquod negotium inter se
contrahunt, et pecuniarii negotii sponsione relaxantur, plerumque accipiunt arrham, vel dant: et
arrha data fidem facit, etiam rem illam esse secuturam, cuius arrha praecessit. Arrham nobis dedit
Christus Spiritum Sanctum: et qui fallere nos non possit, securos tamen fecit, quando arrham dedit,
quam etsi non daret, sine dubio quod promiserat exhiberet. Quid promisit? Vitam aeternam, cuius
arrham Spiritum Sanctum dedit. Vita aeterna possessio habitantium: arrha consolatio est
peregrinantium. Melius enim dicitur arrha quam pignus. Haec enim duo similia videntur inter se:
sed tamen habent aliquam differentiam non neglegendam. Et pignus quando datur, et arrha

126

