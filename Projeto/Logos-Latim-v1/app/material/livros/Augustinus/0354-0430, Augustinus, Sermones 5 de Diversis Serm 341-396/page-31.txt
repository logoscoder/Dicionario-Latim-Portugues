uxorem, si diligat meretricem, non eam facit habitare cum sorore sua, non eam facit habitare cum
matre sua, ne iniuriam faciat humanae pudicitiae, ne offendat decus sanguinis sui. Si ergo non facis
habitare meretricem, quam diligis, cum matre tua, cum sorore tua, ne, sicut dixi, offendas decus
sanguinis tui; facis habitare in corde tuo dilectionem meretricis cum dilectione Dei, et offendis
decus sanguinis Christi?

Sicuti caecos lucis amore orabat Deum ita nobis Deo deprecandum est.
5. Amate Deum, nihil melius invenitis. Amatis argentum, quia melius est ferro et aeramento: amatis
plus aurum, quia melius est argento: amatis plus lapides pretiosos, quia et auri pretium superant:
amatis postremo istam lucem, quam dimittere formidat omnis qui mortem timet; amatis, inquam,
istam lucem, quomodo eam amore quodam ingenti desiderabat, qui post Iesum clamabat: Miserere
mei, fili David 4. Clamabat caecus Christo transeunte. Metuebat enim ne transiret, et non sanaret.
Et quantum clamabat? Ut turba prohibente non taceret. Vicit contradictorem, tenuit Salvatorem.
Obstrepentibus turbis et clamare prohibentibus, stetit Iesus, vocavit eum, et dixit ei: Quid vis tibi
fieri? Domine, inquit, ut videam. Respice, fides tua te salvum fecit 5. Amate Christum; desiderate
lumen, quod est Christus. Si desideravit ille lumen corporis, quanto plus lumen cordis desiderare
debetis? Ad eum, non vocibus, sed moribus clamemus. Vivamus bene, mundum contemnamus:
nihil nobis sit omne quod transit. Reprehensuri sunt nos, quando sic vixerimus, quasi dilectores
nostri homines saeculares, amantes terram, sapientes pulverem, nihil de caelo ducentes, auras
liberas corde, nare carpentes: reprehensuri sunt nos procul dubio, atque dicturi, si viderint nos ista
humana, ista terrena contemnere: Quid pateris? quid insanis? Turba illa est contradicens, ne caecus
clamet. Et aliquanti Christiani sunt, qui prohibent vivere christiane: quia et illa turba cum Christo
ambulabat, et vociferantem hominem ad Christum ac lucem desiderantem ab ipsius Christi
beneficio prohibebat. Sunt tales christiani: sed vincamus illos, vivamus bene; et ipsa vita sit vox
nostra ad Christum. Stabit: quia stat.

Christi transitus.
6. Nam et ibi mysterium magnum est. Transiens erat ille, quando ille clamabat: quando sanavit,
stetit. Transitus Christi intentos nos faciat ad clamandum. Quis est transitus Christi? Quidquid pro
nobis temporaliter pertulit, transitus eius est. Natus est, transiit: numquid adhuc nascitur? Crevit,
transiit: numquid adhuc crescit? Suxit: numquid adhuc sugit? Defessus dormivit: numquid adhuc
dormit? Manducavit et bibit: numquid adhuc facit? Postremo prensus est, vinctus est, verberatus
est, spinis coronatus est, alapis caesus est, sputis illitus, ligno suspensus, occisus, lancea
percussus, sepultus resurrexit: adhuc transit. Ascendit in caelum, sedet ad dexteram Patris: stetit.
Clama quantum potes: modo te illuminat. Nam et in eo ipso quod Verbum erat apud Deum, utique
stabat, quia non mutabatur. Et Deus erat Verbum 6: et Verbum caro factum est. Caro per transitum
multa fecit, et passa est: Verbum stetit. Ipso Verbo cor illuminatur; quia ipso Verbo caro, quam
suscepit, honoratur. Tolle Verbum, quid est caro? Hoc est quod tua. Caro autem Christi ut
honoretur, Verbum caro factum est, et habitavit in nobis 7. Clamemus ergo, et bene vivamus.

Diligantur parentes sed magis Christus.
7. Amate filios vestros, amate coniuges vestras, etsi saeculariter. Nam secundum Christum amare
debetis, ut secundum Deum illis consulatis, et non in eis nisi Christum diligatis, et oderitis in vestris
si Christum habere noluerint. Ipsa enim est caritas illa divina. Nam quid eis proderit transitoria et
mortalis caritas vestra? Tamen quando et humanitus diligitis, plus Christum amate. Non dico ut non
diligas uxorem; sed plus dilige Christum. Non dico ut non diligas patrem, non dico ut non diligas
filios; sed plus dilige Christum. Audi illum dicentem, ne mea putes ista verba: Qui amat patrem aut
matrem plus quam me, non est me dignus 8. Quando audis: Non est me dignus, non times? De quo
dicit Christus: Non est me dignus, non est cum illo: qui cum illo non erit, ubi erit? Si non amas cum
illo esse, time sine illo esse. Quare time sine illo esse? Quia cum diabolo eris, si cum Christo non
fueris. Et ubi erit diabolus? Audi ipsum Christum: Ite in ignem aeternum, qui paratus est diabolo et
angelis eius 9. Si igne caeli non accenderis, ignem time gehennarum. Si non amas esse inter
Angelos Dei, time esse inter angelos diaboli. Si non amas esse in regno, time esse in camino ignis
ardentis, inexstinguibilis, sempiterni. Vincat in te prius timor, et erit amor. Timor paedagogus sit,
non ipse in te remaneat, sed te ad caritatem, quasi ad magistrum, perducat.

15

SERMO 350

31

