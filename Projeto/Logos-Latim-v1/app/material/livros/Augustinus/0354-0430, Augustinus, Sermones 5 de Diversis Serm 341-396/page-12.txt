caelesti quare timidi sunt, pro illis divitiis, quas nec naufragia nobis possunt auferre? Iustus enim
naufragus evadit dives et nudus.

Iob in stercore dives. Dei auxilium.
10. His divitiis plenus erat sanctus Iob. Omnia uno ictu perierant, nihil in domo eius remanserat,
quibus paulo ante opulentus videbatur. Subito mendicus, in stercore a capite usque ad pedes
vermibus scatens. Quid ista miseria miserius? Quid interiore felicitate felicius? Perdiderat omnia illa
quae dederat Deus, sed habebat ipsum, qui dederat omnia, Deum. Nudus, inquit, exivi de utero
matris meae, nudus revertar in terram. Dominus dedit, Dominus abstulit. Sicut Domino placuit, ita
factum est. Sit nomen Domini benedictum 20. Certe pauper est? Certe nihil habet? Si nihil remanet,
de quo thesauro gemmae istae laudis Dei proferebantur? Postea usque ad carnem temptator
accessit. Omnibus sublatis, temptatricem mulierem reliquit. Evam dimisit, sed Adam ille non fuit. Et
ibi qualis inventus est? Quomodo respondit uxori blasphemiam suggerenti? Locuta est, inquit,
tamquam una ex insipientibus mulieribus. Si bona suscepimus de manu Domini, mala cur non
toleramus? 21. O virum putrem et integrum! O foedum et pulchrum! O vulneratum et sanum! O in
stercore sedentem, et in caelo regnantem! Si amamus, imitemur. Ut imitemur, laboremus. Et si in
labore subdeficimus, adiutorium imploremus. Adiuvat certantem, qui certamen indixit. Non enim sic
te Deus spectat certantem, ut populus aurigam; clamare noluit, adiuvare non novit. Non sic te Deus
spectat certantem, ut agonetheta spectat athletam; coronam feneam parat, vires subministrare
laboranti non novit, nec enim potest; homo enim est, non Deus. Et forte dum spectat, plus laborat
sedendo, quam ille luctando. Nam Deus, quando spectat certatores suos, adiuvat eos invocatus.
Nam eius athletae vox est in Psalmo: Si dicebam: Motus est pes meus, misericordia tua, Domine,
adiuvabat me 22. Non ergo simus pigri, fratres mei, petamus, quaeramus, pulsemus. Omnis enim
qui petit accipit, et quaerens inveniet, et pulsanti aperietur 23.

5 SERMO 344

DE AMORE DEI ET AMORE SAECULI

Pugna inter amorem Dei et amorem saeculi.
1. Amores duo in hac vita secum in omni temptatione luctantur: amor saeculi, et amor Dei; et
horum duorum qui vicerit, illuc amantem tamquam pondere trahit. Non enim pennis aut pedibus,
sed affectibus venimus ad Deum. Et rursum non corporeis nodis et vinculis, sed contrariis affectibus
terrae inhaeremus. Venit Christus mutare amorem, et de terreno facere vitae caelestis amatorem;
homo propter nos factus, qui nos homines fecit; et assumens hominem Deus, ut homines faceret
deos. Hic propositus nobis agon, haec lucta cum carne, haec lucta cum diabolo, haec lucta cum
saeculo. Sed fidamus, quoniam ille qui hoc certamen indixit, non sine adiutorio suo spectat, nec de
viribus nostris ut praesumamus hortatur. Qui enim de viribus suis praesumit, utique quia homo est,
de viribus praesumit hominis; et maledictus omnis qui spem suam ponit in homine 1. Huius pii et
sancti amoris flamma ardentes martyres, fenum quidem carnis robore mentis arserunt; ipsi autem
integri in spiritu ad eum, quo accensi sunt, pervenerunt. Praestabitur tamen ipsa contemnenti carni
honor debitus in resurrectione mortuorum. Ideo enim seminata est in contumelia, ut resurgat in
gloria.

Amandus Deus super parentes.
2. Hoc amore accensis, vel potius ut accendantur hoc dicit: Qui amat patrem aut matrem super me,
non est me dignus; et qui non tulerit crucem suam et secutus fuerit me, non est me dignus 2.
Amorem parentum, uxoris, filiorum, non abstulit, sed ordinavit; non dixit: Qui amat; sed: Qui amat
super me. Hoc est quod Ecclesia loquitur in Canticis canticorum: Ordinavit in me caritatem 3. Ama
patrem, sed noli super Dominum; ama genitorem, sed noli super Creatorem. Pater genuit, sed non
ipse formavit; nam quis, aut qualis sibi nasciturus esset, cum seminaret, ignoravit. Pater nutrivit,
sed non de suo pater panem esurienti instituit. Postremo quidquid tibi pater reservat in terra,
decedit ut succedas, vitae tuae locum faciet morte sua. Pater autem Deus quod tibi servat, secum
servat; ut haereditatem cum ipso possideas patre, nec eum decessorem quasi successor exspectes,

12

