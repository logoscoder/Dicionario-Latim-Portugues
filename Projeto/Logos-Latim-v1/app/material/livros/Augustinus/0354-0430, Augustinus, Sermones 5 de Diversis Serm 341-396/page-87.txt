semel: quod autem vivit, vivit Deo 20. Si ergo ille iam non moritur, et mors ei ultra non dominabitur;
sic nos resurrecturos speremus, ut in eo statu semper simus, in quem resurgendo mutabimur.
Manducandi autem et bibendi etiamsi potestas erit, necessitas non erit. Erat autem tunc cur hoc
faceret Dominus, quia erant adhuc in carne quibus vellet congruere, quibus etiam cicatrices
ostendere voluit. Non enim qui fecit oculos caeci, quos in matris utero non acceperat, sine
cicatricibus resurgere non valebat. Qui si vellet ipsius carnis suae mortalem indigentiam ante
mortem ita commutare, ut non haberet aliquam necessitatis inopiam, posset utique: in manu enim
habebat, quia Deus erat in carne, et omnipotens Filius, sicut omnipotens Pater. Nam et ipsam
carnem suam ante mortem mutavit in quod voluit. In monte quippe cum discipulis cum esset, sicut
sol splenduit vultus eius 21. Hoc autem potestate fecit, ostendere volens quia et ipsam carnem
suam posset ab omni indigentia commutare, ut non moreretur si nollet. Potestatem, inquit, habeo
ponendi animam meam, et potestatem habeo iterum sumendi eam. Nemo eam tollit a me 22.
Potestas haec magna, qua posset et non mori: sed maior misericordia, qua voluit mori. Ad hoc enim
fecit per misericordiam, quod posset et non facere per potestatem, ut nobis constitueret
fundamentum resurrectionis: ut illud quod propter nos mortale portabat, et moreretur, quia morituri
sumus; et ad immortalitatem resurgeret, ut immortalitatem speremus. Ideoque ante mortem non
solum scriptum est quia manducavit et bibit, sed etiam quia esurivit et sitivit 23; post
resurrectionem tantum quia et manducavit et bibit, non autem quia esurivit et sitivit; quia in
corpore non amplius morituro non erat illa indigentia corruptionis, ut esset necessitas refectionis,
sed erat potestas edendi. Factum est causa congruendi, non ut subveniretur inopiae carnis, sed ut
suaderetur veritas corporis.

De quadam Apostoli sententia quae resurrectioni repugnare videtur.
13. 13. Adversus hanc tantam evidentiam, nonnulli nobis ex Apostolo faciunt quaestionem: contra
istam quippe disputationem, vide quid obiciunt. Non, inquiunt, resurget caro: si enim resurget,
possidebit regnum Dei; aperte autem dicit Apostolus: Caro et sanguis regnum Dei non possidebit 24.
Audistis, cum Apostolus legeretur. Dicimus carnem resurgere, et clamat Apostolus: Caro et sanguis
regnum Dei non possidebit. Ergo contra Apostolum praedicamus, aut ipse contra Evangelium
praedicavit? Evangelium divina voce testatur: Verbum caro factum est, et habitavit in nobis 25. Si
caro factum est, vera caro factum est. Nam si non vera caro, nec caro. Sicut vera caro Mariae, vera
caro Christi, quae inde suscepta est. Haec vera caro comprehensa, flagellata, colaphizata,
suspensa; haec vera caro mortua, haec vera caro sepulta est; haec vera caro a morte etiam
resurrexit. Reddunt testimonia cicatrices: vident oculi discipulorum, et adhuc fluctuat admiratio;
compalpat manus, ne dubitet animus. Contra tantam evidentiam, fratres, quam hoc modo voluit
Dominus noster Iesus Christus persuadere discipulis eam per orbem terrarum praedicaturis; contra
hanc evidentiam pugnare videtur Apostolus, dicens: Caro et sanguis regnum Dei non possidebit?

Quaestio facillime solvitur.
13. 14. Possemus hanc quaestionem ita solvere, et resistere vanis calumniatoribus: verumtamen et
sic solvetur, quomodo potest cito responderi, et diligentius, quod ait Apostolus, considerabimus
unde sit dictum. Dico ergo quomodo possimus facillime respondere. Quid habet Evangelium? Quod
resurrexit Christus in eo corpore, quo sepultus est: quia visus, quia contrectatus est, quia discipulis
ait putantibus quod spiritus esset: Palpate, et videte, quia spiritus carnem et ossa non habet, sicut
me videtis habere 26. Quid contra Apostolus? Caro et sanguis, inquit, regnum Dei non possidebunt.
Amplector utrumque, nec dico ista pugnantia, ne ego ipse contra stimulum pugnem. Quomodo ergo
amplector utrumque? Cito, ut dixi, possem sic respondere: Apostolus ait: Caro et sanguis regnum
Dei hereditate possidere non possunt 27. Recte dixit; non est enim carnis possidere, sed possideri.
Non enim corpus tuum aliquid possidet, sed anima tua per corpus possidet, quae ipsum etiam
corpus possidet. Si ergo sic resurgit caro, ut habeatur, non habeat; ut possideatur, non possideat:
quid mirum si caro et sanguis regnum Dei non possidebit, quia utique possidebitur? Nam eos
possidet caro, qui non sunt regnum Dei, sed regnum diaboli, et ideo subditi sunt voluptatibus
carnis. Unde et ille paralyticus grabato portabatur: sed sanato Dominus ait: Tolle grabatum tuum,
et vade in domum tuam 28. Sic ergo paralysi sanata tenet carnem suam, et ducit quo vult: non quo
non vult a carne ipse trahitur, et portat potius corpus, quam portatur a corpore. Manifestum est
quod in illa resurrectione non habebit caro illecebrarum tractum, ut ducat animam per quasdam
titillationes atque blanditias, quo anima non vult, et plerumque superatur, dicens: Video aliam
legem in membris meis repugnantem legi mentis meae, et captivum me ducentem in lege peccati,
quae est in membris meis. Adhuc portatur grabato paralyticus, nondum portat: exclamet ergo:
Infelix ego homo, quis me liberabit de corpore mortis huius? Respondeatur: Gratia Dei per Iesum
Christum Dominum nostrum 29. Cum ergo resurrexerimus, non nos caro portabit, sed nos eam
portabimus: si nos portabimus, nos eam possidebimus: si nos eam possidebimus, non ab ea
possidebimur; quia liberati a diabolo regnum Dei sumus: atque ita caro et sanguis regnum Dei non

87

