sublatum est. Generationem ipsius quis enarrabit? 4. Video exemplum tantae humilitatis in rege
tantae potestatis. Nam iste sicut agnus coram tondente non aperiens os suum, ipse est leo de tribu
Iuda. Quis est iste agnus et leo? Mortem pertulit ut agnus, consumpsit ut leo. Quis est iste agnus et
leo? Mitis et fortis, amabilis et terribilis, innocens et potens, tacens iudicatus, fremens iudicaturus.
Quis est iste agnus et leo? In passione agnus, in resurrectione leo. An potius et in passione agnus et
leo, et in resurrectione agnus et leo? Agnum in passione videamus. Modo iam dictum est: Sicut
agnus coram tondente se fuit sine voce, sic non aperuit os suum. Leonem in passione videamus.
Iacob dixit: Ascendisti, recumbens dormisti sicut leo 5. Agnum in resurrectione videamus.
Apocalypsis, cum de gloria sempiterna virginum loqueretur: sequuntur, inquit, agnum, quocumque
ierit 6. Leonem in resurrectione videamus. Eadem Apocalypsis dicit, quod supra iam posui: Vicit leo
de tribu Iuda aperire librum 7. Quare agnus in passione? Quia mortem sine iniquitate suscepit.
Quare leo in passione? Quia mortem occisus occidit. Quare agnus in resurrectione? Quia sempiterna
est illi innocentia. Quare leo in resurrectione? Quia sempiterna est illi potentia.

Christus Deus.
2. Quis est iste agnus et leo? Quomodo quaeris quisnam sit? Si ante quid erat: in principio erat
Verbum. Si ubi erat: et Verbum erat apud Deum. Si quale Verbum erat: et Deus erat Verbum. Si
quantae potentiae sit: omnia per ipsum facta sunt. Si et ipse quid factus est: et Verbum caro
factum est 8. Si quemadmodum vel de patre sine matre, vel de matre sine patre natus sit:
generationem eius quis enarrabit? 9. Ab aeterno genitus, gignenti coaeternus; Verbum permanens,
caro factus : omnium temporum creator, oportuno tempore creatus: praeda mortis, praedator
mortis: deformis positione prae filiis hominum, speciosus forma prae filiis hominum: infirmitatem
sciens ferre 10, et auferre: excelsus facere humilia, humilis excelsa: Deus hominis, et homo Deus: et
primogenitus, et creator primogenitorum: et unicus, et frater multorum : de substantia Patris natus,
et particeps factus adoptatorum: et Dominus omnium, et servus plurimorum. Hic est agnus, qui
tollit peccata mundi 11; hic est leo, qui vicit regna mundi. Quaerebamus quis est iste: quaeramus
qui sunt, pro quibus mortuus est iste. Forte pro iustis et sanctis? Non hoc dicit Apostolus, sed
potius, quia Christus pro impiis mortuus est 12: non utique ut impii permanerent, sed ut morte iusti
impius iustificaretur, et effuso sanguine sine peccato peccati chirographum deleretur 13. Explicit de
sacramentis in die Paschae.

49

SERMO 375/B

SERMO AURELII AUGUSTINI IN DIE PRIMO SANCTI PASCHAE

Omnibus contingit mori, solis martyribus pro Christo.
1. Audivimus Evangelium: lecta est resurrectio Domini nostri Iesu Christi. Resurrexit Christus, ergo
mortuus est Christus. Resurrectio testis est mortis, mors autem Christi peremptio timoris. Non
timeamus mori, mortuus est Christus pro nobis; cum spe vitae aeternae moriamur, resurrexit
Christus ut resurgamus. Habemus in morte et resurrectione eius opus indictum, praemium
promissum: opus indictum passio, praemium promissum resurrectio. Opus hoc martyres
impleverunt: nos impleamus pietate, si non possumus passione. Non enim omnibus contingit pati
pro Christo, et mori pro Christo; tamen ipsum mori omnibus contingit. Felices, quibus pro Christo
factum est, quod necesse erat ut fieret: necessitas enim erat mori, sed non erat necessitas pro
Christo mori. Omnibus ventura est mors, sed non omnibus pro Christo mors. Quibus contigit pro
Christo mori, quodammodo illud, quod eis erogatum fuerat, reddiderunt. Erogaverat eis Dominus, ut
moreretur pro illis; reddiderunt illi moriendo pro illo. Sed unde redderet miser egenus, si non
dedisset felix Dominus? Itaque quod erogaverat martyribus Christus, dedit eis unde redderent
Christo. Vox enim martyrum est: Nisi quia Dominus erat in nobis, fortasse vivos absorbuissent
nos 1: persecutores, inquit, fortasse vivos absorbuissent nos. Quid est, vivos? Scientes quia mala
faceremus, si Christum negaremus, tamen tam magnum malum vivi, id est, scientes faceremus; et
sic absorbuissent nos vivos, non mortuos. Quid est, vivos? Scientes, non nescientes. Et qua virtute
non fecerunt quod a persecutoribus facere cogebantur? Ipsi interrogentur, ipsi dicant. Ecce
respondent: Nisi quia Dominus erat in nobis. Ergo ipse dedit quod ei redderetur. Gratias illi: dives

118

