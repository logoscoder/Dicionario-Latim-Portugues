21. 24. Utramque ergo noverimus, et spiritalem et corporalem. Ad spiritalem pertinet quod dictum
est: Surge, qui dormis; et exsurge a mortuis 55; et illud: Qui sedebant in umbra mortis, lux orta est
eis 56; et illud quod paulo ante commemoravi: Si consurrexistis cum Christo, quae sursum sunt
quaerite 57. Ad corporalem autem resurrectionem pertinet quod nunc dicit Apostolus, qui talem sibi
quaestionem proposuerat: Sed dicit aliquis, quomodo resurgunt mortui? quo autem corpore
venient? 58 Agebat ergo de resurrectione corporis, in qua praecessit Dominus Ecclesiam suam; de
hac ergo ait: Oportet corruptibile hoc induere incorruptionem, et mortale hoc induere
immortalitatem 59. Propter illud quod dixerat: Caro et sanguis regnum Dei non possidebit 60.
Habemus autem alio loco apertissime ipsius apostoli Pauli testimonium de resurrectione secundum
spiritum, et de resurrectione secundum carnem. Corpus enim mortale, quod animatum est vel
animatum fuit, caro dicitur. Sic ergo Apostolus loquitur: Si autem Christus in vobis, corpus quidem
mortuum est propter peccatum, spiritus autem vita est propter iustitiam. Ecce iam resurrectio
spiritus per iustitiam facta intellegitur: vide utrum speranda sit etiam corporis resurrectio. Mortale
enim corpus noluit appellare mortale, sed mortuum; et tamen hoc se significasse in consequentibus
aperit. Sequitur itaque, et dicit: Si ergo spiritus eius qui suscitavit Iesum a mortuis, habitat in vobis;
qui suscitavit Dominum nostrum Iesum, vivificabit et mortalia corpora vestra per habitantem
Spiritum eius in vobis 61. Quapropter illi circa veritatem aberraverunt, unam negaverunt
resurrexionem. Si enim omni modo eam negarent, a veritate aberrarent, non circa veritatem. Quia
vero circa veritatem aberraverunt, confessi sunt unam, quae secundum spiritum fit; negaverunt
autem alteram, quae per carnis resurrectionem speratur, dicentes resurrectionem iam factam esse:
quod nisi ita dicerent, ut illam quae in corpore futura est credi et sperari prohiberent, non de his
diceretur: Fidem quorumdam subvertunt 62.

Testimonium ipsius Domini in Evangelio secundum Iohannem.
22. 25. Sed audite iam manifestissimum testimonium ipsius Domini in Evangelio secundum
Ioannem, uno loco ambas resurrectiones, et quae secundum spiritum modo fit, et quae secundum
carnem postea futura est, ita declarantem, ut omnino dubitare non possit, qui quoquo modo
Christianum se dicit, et evangelicae auctoritati subiectus est; ut nullus aditus calumniatoribus
restet, et quasi per fidem christianam volentibus evertere Christianos, inserendo venena sua, ut
occidant animas infirmorum. Sed ex ipso codice audite. Propterea enim non tantum disputatoris,
sed etiam lectoris fungor officio, ut sermo iste noster sanctarum Scripturarum auctoritate fulciatur,
non humanis suspicionibus super arenam aedificetur, si forte aliquid non memoriter occurrerit.
Audite ergo Evangelium secundum Ioannem. Dominus loquitur: Amen, amen dico vobis, quia qui
verbum meum audit et credit ei qui misit me, habet vitam aeternam; et in iudicium non venit, sed
transitum fecit a morte in vitam. Amen, amen dico vobis, quia venit hora, et nunc est, quando
mortui audient vocem Filii Dei; et qui audierint, vivent. Sicut enim Pater habet vitam in semetipso,
sic dedit et Filio vitam habere in semetipso; et potestatem dedit ei et iudicium facere, quia filius
hominis est. Nolite mirari hoc, quia venit hora, in qua omnes qui in monumento sunt, audient
vocem eius: et procedent qui bona fecerunt, in resurrectionem vitae; qui vero mala egerunt, in
resurrectionem iudicii 63. Arbitror quidem multos intellegere ab ipso Domino in hoc loco utramque
resurrectionem, et secundum spiritum per fidem, et secundum carnem, per illam notissimam
tubam distincte aperteque declaratam. Tamen haec eadem verba diligenter consideremus, ut
omnibus audientibus manifestum sit. Amen, amen dico vobis, quia qui verbum meum audit et
credit ei qui misit me, habet vitam aeternam; et in iudicium non venit, sed transitum fecit a morte
in vitam. Secundum spiritum resurrectio est, quae fit modo per fidem. Sed ne ita proposita
videretur, quasi adhuc longe futura sit; quamquam non dixerit: Transiturus est a morte in vitam;
sed: transitum fecit a morte in vitam: tamen ne verbo praeteriti temporis figurate usus videretur,
sicut est: Foderunt manus meas et pedes 64, quod adhuc futurum praenuntiabatur; sequitur, et hoc
ipsum planius explicat: Amen, amen dico vobis, inquit, quia venit hora et nunc est, quando mortui
audient vocem Filii Dei; et qui audierint vivent. Quod supra dixit: Transiit a morte in vitam; hoc nunc
dicit: vivent. Sed ne illud quod ait: Venit hora, per finem saeculi speraretur, quando etiam corporum
resurrectio futura est; addidit: et nunc est. Non enim ait tantum: Venit hora; sed: Venit hora, et
nunc est. Qui autem audierint hanc vocem, vivent; scilicet vita quam superius significavit, dicens:
Transiit a morte ad vitam. Hic ergo eos significavit qui ad poenam iudicii non pertinent; quia
praeveniunt iudicium fide sua, et transitum faciunt a morte ad vitam.

Qualis futura resurrectio.
23. 26. Restat ergo ut iudicium futurum ostendat inter bonos et malos: quia hic bonos tantum
commemoravit ad praesentem resurrectionem, quae secundum spiritum est, pertinere. Sequitur
itaque, et dicit: Et potestatem dedit ei et iudicium facere, quia filius hominis est. Insinuavit
secundum quid acceperit potestatem iudicii: quia filius, inquit, hominis est. Nam secundum id quod
Filius Dei est, sempiternam cum Patre habet potestatem. Iam quomodo sit futurum iudicium,

92

