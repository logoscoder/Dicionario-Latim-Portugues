possidebit. Ergo calumniatores illi conticescant, qui vere sunt caro et sanguis, et nihil possunt nisi
carnaliter cogitare. Quia etiam de illis in eadem prudentia carnis perseverantibus, unde caro et
sanguis merito appellantur, recte dici potuit: Caro et sanguis regnum Dei non possidebunt.
14. 14. Etiam hoc modo solvatur haec questio: quia tales homines, qui caro et sanguis appellantur
(de talibus enim etiam Apostolus dicit: Non est nobis colluctatio adversus carnem et sanguinem 30),
si non se ad spiritalem vitam converterint, et spiritu facta carnis mortificaverint, regnum Dei
possidere non poterunt.

Quid Apostolus significare voluerit.
14. 15. Verumtamen quid ait Apostolus, dixerit aliquis? Ille enim verior sensus est, qui circumstantia
lectionis aperitur. Itaque ipsum potius audiamus, et ex tota quae circa est contextione Scripturae,
quid in eo loco intellegi voluerit, videamus. Sic enim ait: Primus homo de terra, terrenus; secundus
homo de caelo. Qualis terrenus, tales et terreni; et qualis caelestis, tales et caelestes. Sicut
portavimus imaginem terreni, portemus et imaginem eius qui de caelo est. Hoc autem dico, fratres,
quia caro et sanguis regnum Dei non possidebit; neque corruptio incorruptionem 31. Singula ergo
videamus. Primus homo, inquit, de terra, terrenus; secundus homo de caelo. Qualis terrenus, tales
et terreni, id est, omnes morituri: et qualis caelestis, tales et caelestes, id est, omnes resurrecturi.
Iam enim caelestis homo resurrexit, et ascendit in caelum: cui per fidem nunc incorporamur, ut sit
ipse caput nostrum; membra autem ordine suo sequantur caput suum, et quod praemonstratum est
in capite, tempore suo demonstretur in membris: modo autem hoc fide portemus, ut ad ipsam rem
et speciem suo tempore veniamus. Sic enim alio loco dicit: Si autem resurrexistis cum Christo, quae
sursum sunt quaerite, ubi Christus est in dextera Dei sedens; quae sursum sunt sapite, non quae
super terram 32. Sicut ergo cum in nobismetipsis nondum surreximus, sicut Christus in corpore, per
fidem tamen cum Christo resurrexisse nos dicimur: ita imaginem caelestis hominis, id est, qui iam
in caelis est, fide interim portare nos iubet.

Quomodo Christus caelestis homo de caelo.
14. 16. Si quis autem quaerit cur hominem secundum non in caelo dixerit, sed de caelo, cum et ipse
Dominus de terra corpus acceperit, quia utique Maria ex Adam et Eva erat progenita; intellegat
terrenum hominem secundum terrenam concupiscentiam dictum: et quoniam affectus ille terrenus
est, quo per concubitum maris et feminae nascuntur homines, trahentes etiam ex parentibus
originale peccatum; corpus autem Domini nullo tali affectu ex utero virginali creatum est, quamvis
de terra Christus assumpserit carnem, quod intellegitur Spiritus Sanctus significare, dicens: Veritas
de terra orta est 33; non tamen terrenus, sed caelestis homo, et de caelo dicitur. Si enim suis hoc
fidelibus per gratiam praestitit, ut recte dicat Apostolus: Nostra enim conversatio in caelis est 34;
quanto magis ipse caelestis homo, et de caelo dicendus est, in quo nullum umquam peccatum fuit?
Propter peccatum enim dictum est homini: Terra es, et in terram ibis 35. De caelo ergo caelestis
homo ille rectissime dicitur, cuius conversatio de caelo numquam recessit: quamvis Dei Filius etiam
hominis filius factus de terra corpus assumpserit, id est, formam servi. Non enim ascendit, nisi qui
descendit. Quia etsi ceteri, quibuscumque donaverit ascendunt, vel potius eius gratia levantur in
caelum, etiam sic ipse ascendit, quia corpus eius fiunt; et secundum hoc unus ascendit: quoniam
sacramentum magnum in Christo et Ecclesia exponit Apostolus, quo scriptum est: Et erunt duo in
carnem unam 36. Unde etiam dicitur: Igitur non iam duo, sed una caro 37. Quapropter nemo ascendit
in caelum, nisi qui de caelo descendit, Filius hominis, qui est in caelo 38. Propter hoc enim addidit,
qui est in caelo, ne quisquam eius conversationem de caelo recessisse arbitraretur, cum per
terrenum corpus in terra hominibus appareret. Ergo sicut portavimus imaginem terreni, portemus
et imaginem eius qui de caelo est 39, interim fide, per quam etiam cum illo resurreximus: ut et
sursum cor habeamus, ubi Christus est in dextera Dei sedens; et ideo quae sursum sunt
quaeramus, atque sapiamus, non quae super terram.

Aliud significatur cum dicitur caro, aliud cum dicitur corpus.
15. 17. Sed quia de resurrectione corporis agebat: nam ita proposuerat: Sed dicit aliquis: Quomodo
resurgunt mortui? Quo autem corpore veniunt? 40 et propterea dixerat: Primus homo de terra
terrenus, secundus homo, de caelo. Qualis terrenus, tales et terreni; et qualis caelestis, tales et
caelestes; ut hoc speremus in nostro corpore futurum, quod in Christi corpore praecessit; atque hoc
quamquam nondum reipsa percepimus, interim fide teneamus. Ideo subiunxerat: Sicut portavimus
imaginem terreni, portemus et imaginem eius qui de caelo est. Ne ad talia nos resurrecturos
crederemus, qualia secundum primum hominem corruptibiliter agebamus, subiecit statim: Hoc

88

