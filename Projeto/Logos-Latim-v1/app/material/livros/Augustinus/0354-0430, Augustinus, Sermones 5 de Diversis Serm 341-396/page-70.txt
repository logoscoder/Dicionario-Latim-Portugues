matre, qui creavit matrem. Ascendit usque in crucem, mortuus est, et ostendit nobis quod
noveramus, nasci et mori. Implevit in se humilis haec vetera nostra usitata et nota. Nasci et mori
noveramus: resurgere et in aeternum vivere non noveramus. Duo ergo nostra vetera humilis
assumpsit: duo alia magna et nova excelsus implevit. Resuscitavit carnem, levavit in caelum
carnem, sedet ad dexteram Patris. Caput nostrum esse voluit, caput pro membris clamavit: quia et
cum hic esset, dixit: Pater, volo ut ubi ego sum, ibi sint et isti mecum 22. Speremus hoc et de carne
nostra, resuscitationem, commutationem, incorruptionem, immortalitatem, aeternam mansionem:
et agamus ut perveniamus. Haec erit Florentia, vera Florentia.

30

SERMO 359/A

SERMO HABITUS TUNEBA DE PATIENTIA

ET DE LECTIONE EVANGELII DE VILLICO

Spes veluti anchora in solido.
1. Quamdiu sumus in hoc saeculo, si cor sursum habere curemus, non nobis oberit quod deorsum
ambulamus. Ambulamus enim deorsum in hac carne. Sursum autem figentes spem nostram,
tamquam anchoram in solido posuimus 1: utcumque mundi huius fluctibus resistere, non per nos
ipsos sed per illum in quo ipsa anchora fixa est, spes nostra, quoniam qui nos sperare fecit, non
decipiet, ut pro spe reddat rem. Spes enim, sicut ait Apostolus, quae videtur, non est spes. Quod
enim videt quis, quid sperat? Si autem, inquit, quod non videmus speramus, per patientiam
exspectamus 2.

Aliud est desiderare aliud videre.
2. De hac patientia quod Dominus donat loqui volo Caritati vestrae. Dicit enim et Dominus Iesus
Christus in Evangelio quodam loco: In vestra patientia possidebitis animas vestras 3. Dicitur et alio
loco: Vae his qui perdiderunt patientiam 4. Sive patientia, sive sustinentia, sive tolerantia
nominetur, pluribus vocabulis eamdem rem significat. Nos vero non diversitatem sonorum, sed rei
ipsius unitatem in corde figamus et quod foris vocamus intus habeamus. Qui novit se peregrinam
agere in hoc mundo vitam ubicumque terrarum secundum corpus fuerit constitutus, qui scit se
habere patriam aeternam in caelis, qui fidit ibi esse regionem beatae vitae, quam hic concupiscere
licet, habere non licet, tam bono, tam sancto, tam casto flagrans desiderio, patienter hic vivit.
Patientia non videtur necessaria esse in rebus prosperis, sed in rebus adversis. Nemo patienter
tolerat quod delectat. Sed quidquid toleramus, quidquid patienter ferimus, durum et amarum est,
ac per hoc, non est necessaria patientia felicitati, sed infelicitati. Verumtamen, ut dicere coeperam,
quisquis desiderio fraglat vitae aeternae, in quacumque terra fuerit in felicitate, necesse est
patienter vivat, quia ipsam peregrinationem suam aegre tolerat, donec ad desideratam patriam
post amorem perveniat. Alius est amor desiderii, alius visionis. Nam et qui desiderat, amat; et qui
videt, amat; et qui desiderat, amat ut perveniat; et qui videt, amat ut maneat. Si autem desiderium
sanctorum sic flagrat ex fide, quid erit in specie? Si sic amamus, cum credimus, quod nondum
videmus, quomodo amamus, cum videbimus?

Fides et spes.
3. Ideo tria ista dicit Apostolus quae praecipue commendat in interiore homine construenda: fidem,
spem, caritatem, et cum tria ipsa laudaret, ad extremum ait: Maior autem horum caritas 5.
Sectamini caritatem 6. Quid ergo fides? Quid spes? Quid caritas? Et quare maior caritas? Fides est,
sicut quodam Scripturarum loco definitum est, sperantium substantia, convictio rerum quae non
videntur 7. Qui sperat, quod sperat nondum habet, sed credendo similis est possidenti. Est enim
fides, ait, sperantium substantia, nondum est res ipsa quam tenebimus, sed ipsa fides pro ipsa re
est. Non enim nihil tenet qui fidem tenet, aut inanis est qui fide plenus est. Ideo magna est merces
fidei quia non videt et credit. Nam si videret, quae merces esset? Ideo Dominus, cum resurrexisset
a mortuis et ostendisset se discipulis suis, non solum oculis videndum sed etiam manibus
contrectandum 8, at ubi convicit sensus humanos se esse qui resurrexit qui paulo ante pendebat in
ligno, conversarus cum eis aliquot diebus quantum ei sufficere visum est ad confirmandum

70

