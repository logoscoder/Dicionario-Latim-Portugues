Sponsus et gigas.
2. 2. Ad has tales nuptias Christi, Pater sponsi primum invitavit populum Iudaeorum. Sed quid ait
Evangelium? Qui invitati erant, non fuerunt digni 5. Invitata est postea universarum Gentium
multitudo, ipsa implevit Ecclesiam, ipsa accepit de mensa dominica non viles epulas, aut ignobiles
potus, sed ipsius pastoris, ipsius occisi Christi carnem praelibavit et sanguinem. Occisus est ad
nuptias suas ipse innocens agnus, occisus est ad nuptias; et quoscumque invitavit, de carne sua
pavit. Occisus epulas praeparavit: resurgens nuptias celebravit. Occisus voluntariam pertulit
passionem: resurgens dispositam duxit uxorem. In utero virginis humanam carnem velut arrham
accepit: in cruce pretiosissimam dotem suum sanguinem fudit: in resurrectione atque ascensione
sua aeterni matrimonii foedera roboravit Ascendit enim in altum, captivam duxit captivitatem, dedit
dona hominibus 6. Quae dona? Spiritum Sanctum, per quem diffusa humanis mentibus caritate,
inseparabiliter Christo tamquam viro suo adhaesit Ecclesia. Processit ergo hodie tamquam sponsus
de sacro thalamo suo, et sicut exsequitur Psalmus: Exsultavit ut gigas ad currendam viam 7.
Processit ut sponsus, exsultavit ut gigas. Pulcher et fortis: pulcher, ut sponsus; fortis, ut gigas.
Pulcher, ut ametur; fortis, ut timeatur: pulcher, ut placeret; fortis, ut vinceret. Ubi invenitur in
Scripturis sacris sponsi istius pulchritudo? Speciosus forma prae filiis hominum: diffusa est gratia in
labiis tuis 8. Ubi invenitur gigantis fortitudo? Dominus fortis et potens, Dominus potens in praelio 9.
Utrumque autem, id est, et pulchritudinem et fortitudinem in eo viderat et intellexerat Isaias, cum
dicebat: Quis est iste qui advenit ex Edom? rubor vestimentorum eius ex Bosor, sic speciosus in
stola vestimenti cum fortitudine? 10. Iste ergo propheta, qui et speciosum dixit et fortem, sponsum
noverat et gigantem.

Vita hominis fluvius est. Christus salvator.
3. 3. Ergo, carissimi, Exsultavit ut gigas ad currendam viam 11. Quam viam, nisi mortalem viam,
quam dignatus est nobiscum habere communem? Ipsa est via, per quam genus humanum transit.
Transeunt enim per eam veniendo nascentes, et abscedendo morientes. Et iste generis humani
fluvius ab initio usque in finem ex occultis naturae venis iugiter manat. De isto fluvio rapido ac
turbulento bibere dignatus est Christus. Modo audistis in psalmo: De torrente in via bibit 12. Torrens
iste produxit nos ad nativitatem, perduxit ad mortem. Quasi ex occulto fontis, abyssum maris
suscepit Christus. Utrumque pro nobis, et natus et mortuus est. Et quia homines in medio huius
fluminis constituti, plerumque delectantur mundi blandimentis et illecebris, quae limo huius
torrentis involvuntur, atque in profundum inferni demergunt eos, qui dum transeuntes undas avide
hauriunt, sic necantur, stare cupientes in torrente praecipitante, et in republica quaerentes fixa in
vestigia: ideo Dominus de torrente in via bibit. Quid est, in via bibit? Transiens bibit. Bibit enim et
transiit, non remansit: nec stetit in via peccatorum. Item mortem metuunt homines; quia necesse
est praecipitari omnes huius torrentis impulsu: Christus autem mortem quam sponte susceperat,
timere non potuit; ideo dictum est: Et exsultavit ut gigas ad currendam viam. Descendit enim, et
cucurrit: ascendit, et sedit. Nostis, quia sic confiteri soletis: postquam resurrexit, ascendit in
caelum, sedet ad dexteram Patris. Hunc nostri gigantis excursum brevissime ac pulcherrime cecinit
beatus Ambrosius in hymno, quem paulo ante cantastis. Loquens enim de Domino Christo, sic ait:
Egressus eius a Patre, regressus eius ad Patrem: excursus usque ad inferos, recursus ad sedem
Dei 13. Haec omnia, carissimi, si quaeramus cur facta sunt, inveniemus facta pro nobis. Descendit
enim, ut ascenderemus; mortuus est, ut viveremus; resurrexit, ut resurgeremus; ascendit in
caelum, ut terrena contemnere, et cor sursum erigere disceremus. Denique ut levaret post se spem
nostram, levavit primo carnem suam: et ut speraremus hoc secuturum in nobis, illud praecessit
quod accepit ex nobis.

44

SERMO 373

DE EPIPHANIA DOMINI

Christus Magis manifestatus.
1. Solemnitas quam hodie celebramus, propter manifestationem Domini Epiphaniae graecum
nomen accepit. Hodierno quippe die Magis adorantibus tamquam primitiis Gentium, commendatur

113

