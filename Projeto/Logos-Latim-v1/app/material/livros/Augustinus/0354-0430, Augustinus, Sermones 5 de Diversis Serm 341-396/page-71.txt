evangelium et fidem resurrectionis adstruendam, ascendit in caelum, ut nec ipse videretur, sed
credendo teneretur. Nam si semper hic esset, et conspicuus istis oculis esset, laus fidei nulla esset.
Nunc vero dicitur homini: Crede. Et vult videre. Respondetur ei: Ut aliquando videas, interim crede.
Fides meritum est: visio praemium est. Si videre vis antequam credas, mercedem ante opus
postulas. Quod vis habere habet pretium. Videre vis Deum. Cuius tanti boni fides est pretium.
Pervenire vis, et ambulare non vis? Visio possessio est, fides via est. Qui recusat laborem itineris,
quomodo quaerit gaudium possessionis?

De caritate.
4. Sed non deficit fides, quoniam subest spes. Tolle spem, et deficit fides. Quomodo enim
ambulando vel pedes movet, qui se non sperat posse pervenire? Si autem utrumque, id est: et fidei
et spei amorem detraxeris, quid prodest quia credit, quid prodest quia sperat, si non amat? Immo
vero nec sperare potest quod non amat. Amor enim accendit spem, spes fulgit amore. Sed cum
pervenerimus ad ea quae credentes non visa speravimus, quae ibi fides laudabitur? Siquidem fides
est convictio rerum quae non videntur 9. Cum viderimus, non dicetur iam fides. Videbis enim, non
credes. Item ipsa spes. Cum fuerit res, iam non speras. Quod enim videt quis, quid sperat? 10. Ecce
cum pervenerimus, finitur fides, finitur spes. Caritas quid? Fides vertitur in speciem, spes vertitur in
rem. Iam species erit et res, non fides et spes. Caritas quid? Numquid potest ipsa finiri? Si enim iam
inflammabatur in id quod non videbatur, utique cum viderit, amplius inflammabitur. Bene ergo
dictum est: Maior autem horum caritas 11, quoniam fidei species succedit, spei res succedit, caritati
nulla res succedit; ipsa crescit, ipsa augetur, ipsa illa contemplatione perficitur.

Omnes liberari cupiunt.
5. Hinc desiderantes faciem Dei, suspirantes ad patriam sempiternae felicitatis, nonne
quantacumque saeculi felicitate circumfluamus, quantacumque rerum copia et redundantia
repleamur, in illo desiderio constituti, peregrinationem terrenam miseram habebimus, et
miseratione ipsa ad Deum deprecamur, dicentes semper: Domine, libera me 12? Dicit pauper:
Libera me; et putas eum dicere ut liberetur a paupertate. Dicit dives: Libera me; forte aegrotat.
Immo sanus est, et dives est, et clamat: Libera me. Unde, nisi quod dicit ipsa oratio: Libera nos a
malo 13? In quibuscumque bonis versetur, necesse est Christianus conclamet: Libera nos a malo. Si
clamat: Libera nos a malo, est unde liberetur; si est unde liberetur, in malo est; si in malo est,
quantacumque habeat bona quibus delectetur, habet quod toleret donec Deo perfruatur. Tolerantia
ergo necessaria est in hoc saeculo pauperibus, divitibus, sanis, aegrotantibus, captivis, liberis,
peregrinantibus, in sua patria constitutis; necessaria est tolerantia, quia omnes peregrinantur in
mundo. Et donec ab ista peregrinatine liberentur et inhaereant illi veritati et incommutabili
substantiae, cui peregrinantes suspiraverunt, versantur in temptationibus et vero corde ad Deum
clamant: Libera nos a malo.

Quis vere sit felix. Iob.
6. Vident autem homines miseri eos qui in hoc saeculo appellantur beati, et volunt tales esse, et
putant quoniam, cum tales fuerint, iam in malo non erunt. Perversa ista mens est, et non christiana,
cupiditate plena, non fide: nihil sibi putant esse post hanc vitam. Non dico: Felix est in ista vita qui
abundaverit rebus omnibus. Absit ut dicam, sed si nihil putat esse post hanc vitam, felix numquam
est. Convincit enim ratio, convincit veritas, neminem hic esse posse felicem, felicem dico sicut
iudicat sapientia, non sicut iudicat avaritia. Et ecce, cum proposuero, iudicavit omnis homo eum
esse posse felicem. Et incipio illum quaerere utrum inveniatur in hac terra. Numquid dico: Felix est
qui sanus est, qui dives est, qui honoratus est, qui cum omnibus suis salvus vivit? Non hoc dico,
sed: Felix est qui non eget. Respondetur continuo: Ergo dives felix est, quia non eget. Si non eget,
non cupit, si cupit eget. Tu attendis facultatem, ego interrogo cupiditatem. Quomodo non eget, cui
parum est quod habet et habere plura desiderat? Vides quia omnia quae congessit ut habeat, ligna
sunt ad flammam unde crescat, non unde satietur. Ergo si ardentius cupit quanto plus habet, non
dico tibi: Egens est, sed mendico illo egentior est. Mendici enim cupiditatem satiant pauci nummi,
avari hominis cupiditatem nec totus mundus. Iam hic forte a te respondetur: quid, si non quaerit
aliquid quam id quod habet? Laudo si invenero, multum gratulor, fixit modum rei infinitae, potuit
dicere aviditati: Hucusque. Magnae vires, magna dominatio mentis est adhibere modum, frangere
avidum appetitum, refrenare cupiditatem, imponere metas ardenti libidini. Magna virtus, fateor,
magna virtus. Verumtamen secundum id quod definiebam nondum dico felicem. Quid enim dixi?
Quis est felix? Qui non eget. Ecce iste non eget: et abundat rebus omnibus, et amplius nihil quaerit.
Adhuc interrogo: Non vult plus habere? Respondetur: Non vult habere. Quod habet, non timet
perdere? Respondetur: Timet. Quomodo ergo non eget, et si iam non eget facultate, eget vel

71

