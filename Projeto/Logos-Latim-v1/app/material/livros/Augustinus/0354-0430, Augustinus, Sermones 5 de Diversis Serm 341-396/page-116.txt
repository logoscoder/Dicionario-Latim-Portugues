Merito Iudaei a Romanis victi sunt, nec deleti. Omnes gentes a Romanis subactae, in Romanorum
iura transierunt: haec gens et victa est, et in lege sua mansit, quantum ad Dei cultum attinet,
patrias consuetudines ritumque custodivit. Everso etiam templo suo, exstincto sacerdotio pristino,
sicut dictum est a Prophetis 6; servant tamen circumcisionem et morem quemdam, quo a ceteris
gentibus distinguuntur. Propter quid, nisi propter testimonium veritatis? Sparsi sunt ubique Iudaei,
portantes codices quibus Christus praedicatur, et sicut praedictus est praesentatur, ut iam Paganis
possit ostendi. Profero codicem, lego prophetam: ostendo impletam esse prophetiam. Dubitat
paganus, ne forte hoc ipse confinxerim. Inimicus meus habet hunc codicem, antiquitus sibi a
maioribus commendatum. Ambos inde convinco: Iudaeum, quia id prophetatum et completum ego
cognovi; paganum, quia non ego hoc confinxi.

Sacrificium uni Deo debitum.
3. Non ergo seducant daemonia specie divinationis incautos, et rerum temporalium male curiosos;
nec superbo fastu decipientes impios, sibi sacrificiorum exigant honorem. Vere divina praedixerunt
divini viri unius discipuli. Verum sacrificium, uni vero Deo debetur. Huius figurae ante gratiam,
victimis adumbratae sunt. Quod uno modo futurum fuerat, multis modis providentia divina
praenuntiavit, ut quam magnum esset, ostenderet. Ipse medicus, ipse medicamentum: medicus,
quia Verbum; medicamentum, quia Verbum caro factum est 7. Ipse sacerdos, ipse sacrificium. Ipse
est qui mutavit viam Magorum: ipse etiam nunc mutat vitam malorum. Cuius in carne
manifestationem, quae graece dicitur Epiphania, iustificatae in spiritu gentes hodierna solemnitate
concelebrant: ut renovet memoriam solemnitas, vigeat devotione pietas, ferveat congregatione
caritas, luceat invidis veritas.

46

SERMO 375

DE EPIPHANIA DOMINI

Christus primum Iudaeis et postea Gentibus manifestatus. Christus lapis
angularis.
1. Epiphania latine manifestatio est. Dominus Christus ante paucos dies nativitate sua Iudaeis
manifestatus est: hodierno autem die per stellam Gentibus declaratus est. Agnovit bos
possessorem suum, et asinus praesepe Domini sui 1. Bos de Iudaeis, asinus de Gentibus; ambo ad
unum praesepe venerunt, et verbi cibaria invenerunt. Magi qui venerunt adorare Christum, et
significant primitias Gentium, Legem non acceperunt, Prophetas non audierunt: lingua caeli stella
fuit. Quasi diceretur eis: Quid a vobis quaesivi lucri? Caeli enarrant gloriam Dei 2. Et tamen Herodes
turbatus, a Iudaeis quaesivit ubi nasceretur Christus. Et responderunt: In Bethlehem Iudae; et
propheticum testimonium adhibuerunt; et Magis adorare pergentibus, ipsi immobiles
permanserunt. In aggere lapides sunt; viam demonstrant, et ipsi non ambulant. Tamen perrexerunt
Magi ad Bethlehem; sed inventa civitate, unde possunt domum invenire? Ecce stella illa quae fulsit
de caelo, deduxit in terra, stetit super locum ubi erat puer. Quantus famulatus elementorum, et
nequitia Iudaeorum! Turbatus est Herodes, quasi venerit Christus regnum quaerere et invenire
terrenum. Natus est caeli leo, et turbata est terrena vulpecula. Dominus dixit de Herode: Ite, dicite
vulpi illi 3. Turbata quid fecit? Occidit infantes 4. Quid fecit? Occidit infantes pro Verbo infante. Ante
martyres sanguine sunt effecti, quam possent ore Dominum confiteri. Et has primitias Christus misit
ad Patrem. Venit infans, et ierunt infantes; infans ad nos, infantes ad Deum. Ex ore infantium et
lactentium perfecisti laudem 5. Gaudeamus, nobis illuxit dies. Magi primitiae Gentium nos
significaverunt. Agnoverunt Iudaei quando natus est, agnoverunt Gentes hesterno die. Diversi
parietes ad lapidem angularem venerunt, inde Iudaei, inde Gentes; de diverso, sed non ad
diversum. Vidistis et nostis, quia tantum a se parietes longe sunt, quantum ab angulo remoti sunt.
Quantum ad angulum propinquant, propinquant sibi: cum ad angulum venerint, haerent sibi. Hoc
fecit Christus. Longe a se fuerant Iudaei et Gentes, circumcisio et praeputium, Legis et sine Lege,
cultores unius veri Dei, et multorum falsorum. Quam longe? Sed ille est pax nostra, qui fecit
utraque unum. Sed qui venerunt de Iudaeis, ipsi in bono pariete numerantur: nam qui venerunt, in
ruina non remanserunt. Facti sumus unum illi et nos: sed in uno, non in nobis 6. Unde natus est
Christus? De Iudaeis. Sic habes scriptum: Salus ex Iudaeis est 7, sed non solis Iudaeis. Non enim
dixit: Salus Iudaeis; sed: Salus ex Iudaeis. Illi comprehenderunt, et ipsi perdiderunt; illi ligaverunt, et

116

