1. Propter quod volui et rogavi hesterna die, ut hodie frequentior conveniret caritas vestra, hoc est
quod dicturus sum. Vobiscum hic vivimus, et propter vos vivimus: et intentio votumque nostrum
est, ut apud Christum vobiscum sine fine vivamus. Credo autem ante oculos vestros esse
conversationem nostram; ut et nos dicere fortassis audeamus, quamvis multum illi impares, quod
dixit Apostolus: Imitatores mei estote, sicut et ego Christi 1. Et ideo nolo ut aliquis de nobis inveniat
male vivendi occasionem. Providemus enim bona, ait idem apostolus, non solum coram Deo, sed
etiam coram hominibus 2. Propter nos, conscientia nostra sufficit nobis: propter vos, fama nostra
non pollui, sed pollere debet in vobis. Tenete quod dixi, atque distinguite. Duae res sunt conscientia
et fama. Conscientia tibi, fama proximo tuo. Qui confidens conscientiae suae neglegit famam suam,
crudelis est: maxime in loco isto positus, de quo loco dicit Apostolus scribens ad discipulum suum:
Circa omnes te ipsum bonorum operum praebens exemplum 3.

Pauperes sint in monasterio. Quomodo Augustinus ad episcopatum pervenerit.
Monasterium apud episcopium institutum.
2. Ut ergo non vos diu teneam, praesertim quia ego sedens loquor, vos stando laboratis: nostis
autem omnes, aut pene omnes, sic nos vivere in domo ea quae dicitur domus episcopi, ut, quantum
possumus, imitemur eos sanctos, de quibus loquitur liber Actuum Apostolorum: Nemo dicebat
aliquid proprium, sed erant illis omnia communia 4. Quia forte aliqui vestrum non sunt tam
diligentes vitae nostrae scrutatores, ut hoc sic noverint, quomodo vos volo nosse; dico quid sit,
quod breviter dixi. Ego, quem Deo propitio videtis episcopum vestrum, iuvenis veni ad istam
civitatem: multi vestri noverunt. Quaerebam ubi constituerem monasterium, et viverem cum
fratribus meis. Spem quippe omnem saeculi reliqueram, et quod potuissem esse nolui: non quaesivi
tamen quod sum. Elegi in domo Dei mei abiectus esse, magis quam habitare in tabernaculo
peccatorum 5. Ab eis qui diligunt saeculum secrevi me: sed eis qui praesunt populis, non me
coaequavi. Nec in convivio Domini mei superiorem locum elegi, sed inferiorem abiectum : et placuit
illi dicere mihi: Ascende sursum 6. Usque adeo autem timebam episcopatum, ut quoniam coeperat
esse iam alicuius momenti inter Dei servos fama mea, in quo loco sciebam non esse episcopum,
non illo accedere. Cavebam hoc, et gemebam quantum poteram, ut in loco humili salvarer, non in
alto periclitarer. Sed, ut dixi, Domino servus contradicere non debet 7. Veni ad istam civitatem
propter videndum amicum, quem putabam me lucrari posse Deo, ut nobiscum esset in monasterio;
quasi securus, quia locus habebat episcopum. Apprehensus, presbyter factus sum, et per hunc
gradum ad episcopatum perveni. Non attuli aliquid, non veni ad hanc Ecclesiam, nisi cum his
indumentis quibus illo tempore vestiebar. Et quia hoc disponebam, esse in monasterio cum
fratribus, cognito instituto et voluntate mea, beatae memoriae senex Valerius dedit mihi hortum
illum, in quo est nunc monasterium. Coepi boni propositi fratres colligere, compauperes meos, nihil
habentes, sicut habebam, et imitantes me: ut quomodo ego tenuem paupertatulam meam vendidi
et pauperibus erogavi, sic facerent et illi qui mecum esse voluissent, ut de communi viveremus;
commune autem nobis esset magnum et uberrimum praedium ipse Deus. Perveni ad episcopatum:
vidi necesse habere episcopum exhibere humanitatem assiduam quibusque venientibus sive
transeuntibus: quod si non fecisset episcopus, inhumanus diceretur. Si autem ista consuetudo in
monasterio missa esset, indecens esset. Et volui habere in domo ista episcopi monasterium
clericorum. Ecce quomodo vivimus. Nulli licet in societate habere aliquid proprium. Sed forte aliqui
habent. Nulli licet: si qui habent, faciunt quod non licet. Bene autem sentio de fratribus meis, et
semper bene credens ab hac inquisitione dissimulavi: quia et ista quaerere, quasi male sentire
videbatur mihi. Noveram enim, et novi omnes, qui mecum viverent, nosse propositum nostrum,
nosse legem vitae nostrae.

De Ianuario.
3. Venit ad nos etiam presbyter Ianuarius. Quod videbatur habere honeste, erogando quasi
consumpsit, et non consumpsit: remansit illi quaedam pecunia, id est, argentum, quod diceret esse
filiae suae. Filia ipsius, Deo propitio, in monasterio feminarum est bonae spei. Gubernet illam
Dominus, ut impleat quod de illa speramus, in illius misericordia, non eius meritis. Et quia infra
annos erat, et de sua pecunia nihil facere poterat - quamvis enim videremus fulgorem professionis,
tamen ludibrium timebamus aetatis - factum est ut argentum ipsum quasi puellae servaretur, ut
cum ad legitimos annos veniret, faceret inde quod virginem Christi deceret, quando optime iam
facere posset. Dum hoc exspectatur, coepit ille morti propinquare: quamdiu tamquam de suo iure,
non filiae, testamentum fecit. Testamentum, inquam, fecit presbyter socius noster, nobiscum
manens, de Ecclesia vivens, communem vitam profitens. Testamentum fecit, heredes instituit. O
dolor illius societatis! O fructus natus, non de arbore quam plantavit Domi nus! Sed Ecclesiam
scripsit heredem. Nolo munera ista, non amo amaritudinis fructum. Ego illum Deo quaerebam,
societatem professus erat, hanc teneret, hanc exhiberet. Nihil habebat ? Testamentum non faceret.
Habebat aliquid? Non se nostrum socium quasi Dei pauperem fingeret. Magnus mihi dolor est inde,

54

