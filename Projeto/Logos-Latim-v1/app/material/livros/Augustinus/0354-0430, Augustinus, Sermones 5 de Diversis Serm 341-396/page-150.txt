esurientem? Cum uni ex minimis meis fecistis, mihi fecistis. Itemque illis: Cum uni ex minimis meis
non fecistis, nec mihi fecistis 20. Breviter ergo audiant homines digneque considerent, quantum sit
meritum Christum pavisse esurientem, et quale sit crimen Christum contempsisse esurientem.
Mutat quidem in melius hominem paenitentia peccatorum; sed nec ipsa videtur aliquid profutura, si
ab operibus misericordiae sterilis fuerit. Testatur hoc Veritas per Ioannem, qui venientibus ad se
dicebat: Generatio viperarum, quis vobis ostendit fugere ab ira ventura? Facite ergo dignos fructus
paenitentiae. Et ne dicatis: Patrem habemus Abraham. Dico enim vobis quia potens est Deus de
lapidibus istis suscitare filios Abrahae. Iam enim securis ad radices arborum posita est. Omnis ergo
arbor non faciens fructum bonum excidetur et in ignem mittetur. De hoc utique fructu superius ait:
Facite fructus dignos paenitentiae. Quisquis itaque istos fructus non fecerit, sine causa putat per
sterilem paenitentiam se mereri paenitentiam peccatorum. Qui sint autem isti fructus ipse
consequenter ostendit. Nam post haec eius verba, interrogabant eum turbae dicentes: Quid ergo
faciemus? id est, qui sunt isti fructus, quos ut faciamus hortaris et terres? Respondens autem
dicebat illis: Qui habet duas tunicas, det non habenti, et qui habet escas similiter faciat 21. Quid
manifestius, fratres mei, quid certius, quid expressius? Quid ergo aliud sonat quod superius ait:
Omnis arbor quae non facit fructum bonum excidetur et in ignem mittetur, nisi quod sinistri audituri
sunt: Ite in ignem aeternum: esurivi enim, et non dedistis mihi manducare 22? Parum est itaque
recedere a peccatis, si praeterita curare neglexeris, sicut scriptum est: Fili, peccasti? Ne adicias
iterum. Et ne se hoc solo securum putaret, Et de praeteritis, inquit, deprecare ut tibi dimittantur 23.
Sed quid proderit deprecari, si te non dignum facias exaudiri non faciendo fructus dignos
paenitentiae, ut tamquam sterilis arbor excidaris et in ignem mittaris? Si ergo exaudiri vultis cum
deprecamini pro peccatis vestris: Dimittite et dimittetur vobis, date et dabitur vobis 24.

69

SERMO 390

DE FACIENDIS ELEEMOSYNIS

Consilium Domini sequendum ut divitiae in caelo thesaurizentur.
1. Ad eleemosynas faciendas, volumus, quantum Dominus donat, exhortari Caritatem vestram,
quae solent in sanctis fidelibus viris esse comites ieiuniorum, ut non habenti addatur, quod habenti
detrahitur: ut, cum lucro tuo fraudas animam tuam, hoc subducas carni, quod in caelo constituas.
Habes enim illic horreum tuum, habes custodem tuum. Namque ubi ponant homines tutissime quod
amant in terra, conducunt sibi loca munitissima, et quantum possunt satagunt sibi servare, quo
fures non possunt accedere. Et eis hoc volentibus, hoc servantibus quando potest contingere in
terra? Forte custos ipse fur erit. Hoc Dominus Iesus Christus attendens, quid velint homines, quid
conentur, cum res suas servant in terra, dedit consilium. In caelo servate, mihi commendate. Qui
ergo iussit te dare, non te voluit perdere, sed migrare. Praecedat te secuturum res tua. Quod illuc
non praemittis, ubi diu non eris, ubi post te quis possidere quod servasti possit, ignoras. Leva hinc
ergo quod diligis, ne hic diligendo haereas, et haerendo perdas et pereas. Dominus tuus ipse est
custos tuus et tuorum. Si amicus tuus familiaris de frumento forsitan conservando ignoranti
consilium daret, ut de inferioribus ad superiora levares, ubi melius servares; nonne consilium eius
acciperes? Dat ergo illud tibi Dominus tuus: nec te vult corrumpi, nec tua. Pone hic, si non vis
perdere. Vis scire quid agatur? Ego scio quod nemo melius de fabrica ista consilium dare potest,
nisi qui fecit eam. Tu dicis: Ubi reponam? Respondet: In caelo: sic enim ait: Thesaurizate vobis
thesauros in caelo, ubi fur non effodit, neque tinea corrumpit: ubi enim erit thesaurus tuus, ibi erit
et cor tuum 1. Accipe consilium, oblata tibi tanti horrei optione, unde tibi non tabula suspensa est ut
perpetuo possideres.

Domino datur quod pauperibus datur; ipse vero cum usuris restituet.
2. Quaeres fortasse quomodo illuc rem tuam leves? Noli aestuare, et cogitando scalas aut aliqua
machinamenta quaerere. Sed quomodo solet fieri civibus peregre constitutis, fac traiectitium. Multi
sane hoc faciunt, cum idoneos inveniunt, dant impigre. Fecit Dominus tuus Christus, sursum dives,
hic pauper. Esurit hic: traiectitium a te petit, aequum restituet. Quid ergo dubitas, quare differs
dare? aut non est idoneus reddere? Da pauperibus, non perdes, noli timere: ipsi das, cum uni ex
minimis eius das. Audi Evangelium. Cum illi ad dexteram positi expavescerent, enumeratis
quibusdam necessitatibus, dicentes: Quando te vidimus in his? respondet Dominus: Cum uni ex

150

