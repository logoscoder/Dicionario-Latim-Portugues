quando datur, ideo fit, ut quod promittitur impleatur: sed quando datur pignus, reddit homo quod
accepit, re completa propter quam pignus accepit; arrha autem quando datur, non recipitur, sed
superadditur ut impleatur. Arrham ergo habemus: ipsum fontem, unde arrha est, sitiamus. Arrham
habemus aspersionem quamdam in cordibus nostris Spiritus Sancti: si quis sentit hunc rorem,
desideret fontem. Utquid enim habemus arrham, nisi ne fame et siti in hac peregrinatione
deficiamus? Esurimus enim et sitimus, si tamen peregrinantes nos esse cognoscimus. Qui
peregrinatur, et novit se peregrinari, desiderat patriam; quam dum desiderat, molesta est
peregrinatio. Si amat peregrinationem, obliviscitur patriam, et non vult redire. Non est talis patria
nostra, cui aliquid praeponamus. Aliquando enim homines dum peregrinantur, divites fiunt. Qui
egebant in patria sua, peregrinatione ditescunt, et redire nolunt. Nos a Domino nostro, ex quo
inspiravit primo homini flatum vitae, peregrinantes omnes nati sumus. Patria nostra in caelis est,
cives Angeli. De patria nostra, ut ad reditum exhortemur, litterae nobis missae sunt, quae quotidie
in populis recitantur. Vilescat mundus, ametur a quo factus est mundus.

56

SERMO 379

SERMO SANCTI AUGUSTINI DE SANCTO IOANNE BAPTISTA

Quam altum Ioannis Baptistae mysterium.
1. Sanctus Ioannes Baptista, cuius nativitatis dies hodie celebratur, tam magnus exstitit inter
homines ut Dominus Christus ei tale testimonium perhiberet dicens: In natis mulierum nemo
surrexit maior Ioanne Baptista 1. Audivimus, cum sanctum Evangelium legeretur, quam mirabiliter
fuerit ex desperatione conceptus, quanto Spiritus Sancti testimonio procreatus. Pater eius, quia non
credidit, obmutuit. Annuntiatus ergo per angelum et non creditus, vocem patri abstulit, natus
linguam solvit 2. Huius tanti viri magnum altumque mysterium non solum explicare, sed etiam
digne cogitare difficile est. Verumtamen pro viribus nostris, quantum Deus donat, pro huius diei
sollemnitate, quia hoc maxime debetis et exspectatis audire, accipite, inquam, huius rei
sacramentum.

Ioannes testimonium Christo perhibet.
2. Ante Dominum Christum Ioannes praemissus est. Missi sunt etiam et ante prophetae per
superiora saecula, qui non defuerunt praedicare Christum et praenuntiare venturum. Tantus enim
iudex venturus erat, ut multi deberent praeire praecones. Ab ipso prorsus exordio generis humani
non cessavit Christus prophetari et venturus praenuntiari: quas omnes prophetias memorare utique
non possumus, sed qui studiosi erga Scripturas divinas sunt, et quod taceo noverunt, et quod dico
cognoscunt. Novissime natus est Ioannes, homo, sed quo homine nullus omnino exstitisset maior,
et cui homini nullus omnino exstiterit comparandus homo. Venturus autem erat Dominus Christus,
non homo tantum sed et Deus; quia in carne Deus, utique et Deus et homo: Deus semper, ad
tempus homo; Deus ante tempora, homo in tempore; Deus ante saecula, homo in fine saeculi;
Deus, per quem creatus est homo, qui hominem fecit, propter hominem dignatus est fieri quod
fecit. Hoc ergo Christus. Ioannes autem, tantum homo. Venturo ergo Domino Iesu Christo qui plus
erat quam homo, ne putaretur tantummodo homo, Ioannes illi debuit perhibere maius testimonium.

Testimonia audiamus.
3. Dixi breviter. Si intellegentiores praevaluerunt, sed tardiores relinquendi non sunt. Hoc ipsum
quod dixi, iterum, adiuvante Domino, planius explicetur. Christus, inquam, Dominus non Deus
tantum, non homo tantum, sed et Deus et homo: Deus qui nos fecit, homo qui nos refecit. Ioannes
autem tantum homo. Sed quantus homo? Audi de eo Deum et hominem. O Domine, quis est
Ioannes? Quantus est Ioannes? In natis, inquit, mulierum nemo exsurrexit maior Ioanne Baptista 3.
O Ioannes, o magne homo, quo in natis mulierum maior nemo surrexit, et tu mihi dic: Quis est iste?
Dic mihi, o magne homo: Quis est iste qui putatur solus homo? Quis est, audi: Cuius non sum
dignus, inquit, calciamenta portare 4. Quis est, audi; Ioannis verba dico de Domino Christo: Qui
habet sponsam, inquit, sponsus est; amicus autem sponsi - de se ipso dicens - stat et audit eum et

127

