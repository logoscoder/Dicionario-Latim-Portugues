Comparatio inter septem gradus Isaiae et octo Evangelii beatitudines.
3. Beati enim pauperes spiritu, quoniam ipsorum est regnum caelorum 10. Ipsi sunt in convalle
humiles, ipsi in tremore, cor contritum et humiliatum sacrificant Deo: unde ascendunt ad pietatem,
ut non resistant voluntati eius, sive in sermonibus eius, ubi non capiunt sensum eius; sive in ordine
ipso et gubernatione creaturae, cum pleraque aliter accidunt, quam privata hominis voluntas
exposcit: ibi quippe dicendum est: Verum non quod ego volo, sed quod tu vis, Pater 11. Beati enim
mansueti, quoniam ipsi hereditate possidebunt terram 12: non terram morientium, sed terram de
qua dictum est: Spes mea es tu, portio mea in terra viventium 13. Ab ista quippe pietate merebuntur
scientiae gradum, ut noverint non solum mala praeteritorum peccatorum suorum, de quibus in
primo gradu paenitentiae dolore fleverunt, sed etiam in quo malo sint huius mortalitatis et
peregrinationis a Domino, etiam cum felicitas saecularis arridet. Nam ideo scriptum est: Qui
apponit scientiam, apponit et dolorem 14. Beati enim lugentes, quoniam ipsi consolabuntur 15. Inde
assurgunt ad fortitudinem, ut mundus eis crucifigatur, et ipsi mundo, ut in huius vitae perversitate
et abundantia iniquitatis caritas non refrigescat; sed toleretur fames sitisque iustitiae, donec ad
eius saturitatem veniatur in illa immortalitate sanctorum, et societate Angelorum. Beati enim qui
esuriunt et sitiunt iustitiam, quoniam ipsi saturabuntur 16. Verumtamen propter inquietudinem
tentationum, et quod dictum est: Vae mundo ab scandalis 17; si qua forte delicta minutatim
furtimque subrepunt, quibus humana praeoccupatur infirmitas, consilium deesse non debet. Neque
enim tantum potest in ista mortali vita ille fortitudinis gradus, ut qui cum astutissimo adversario
continua certatione confligit, non aliquando feriatur: maxime per tentationes linguae, ubi si dixerit
quis fratri suo: Fatue; reus erit gehennae ignis 18. Quod est ergo consilium, nisi quod Dominus dicit:
Dimittite, et dimittetur vobis 19? Et ideo sicut in gradibus quos per Isaiam discimus, quintum est
consilium; sic in Evangelio in illis beatitudinis laudibus quinto loco ponitur: Beati misericordes,
quoniam ipsi misericordiam consequentur 20. Sextus est apud Isaiam intellectus: ubi ab omni
falsitate carnalis vanitatis corda mundantur, ut pura intentio dirigatur in finem. Propterea sexto loco
etiam Dominus dixit: Beati mundo corde, quoniam ipsi Deum videbunt 21. Cum vero ad finem
perventum fuerit, iam consistitur, iam requiescitur, iam secura pace triumphatur. Et quis finis, nisi
Deus Christus? Finis enim legis Christus, ad iustitiam omni credenti 22. Et sapientia Dei quis, nisi
Christus? Et filius Dei quis, nisi Christus? In illo ergo sapientes, et in illo filii Dei fiunt, quicumque
fiunt: et haec est pax plena atque perpetua. Ideo cum apud Isaiam sit septima sapientia sursum
versus ascendentibus, unde coepit ipse ad nos docendo descendere; septimo etiam loco Dominus
qui nos erigit, posuit: Beati pacifici, quoniam filii Dei vocabuntur 23. Has igitur promissiones
habentes, et his gradibus tendentes ad Dominum, omnia mundi huius aspera et dura toleremus,
nec nos eius frangat saevitia, qua victa in aeterna pace gaudebimus. Ad hoc nos enim iam
demonstrato fine cohortatur octava sententia: Beati qui persecutionem patiuntur propter iustitiam,
quoniam ipsorum est regnum caelorum 24.

12

SERMO 348

DE TIMORE DEI

Fortitudo in Dei timore fundata. Timor caritate pellendus.
1. 1. Non dubito, dilectissimi fratres, insitum esse cordibus vestris timorem Dei, quo ad veram et
solidam fortitudinem perducamini. Cum enim fortis ille dicatur, qui neminem timet; perverse fortis
est, qui primo Deum non vult timere, ut timendo audiat, audiendo diligat, et diligendo non timeat.
Tunc erit vere fortissimus, non superba duritia, sed secura iustitia. Sic etiam scriptum est: Timor
Domini, spes fortitudinis 1. Cum enim timetur poena quam minatur, discitur amari praemium quod
pollicetur: ac sic per timorem poenae bona vita retinetur; per bonam vitam bona conscientia
comparatur, ut per bonam conscientiam nulla poena timeatur. Quapropter discat timere, qui non
vult timere. Discat ad tempus esse sollicitus, qui semper vult esse securus. Ut enim dicit Ioannes:
Timor non est in caritate, sed perfecta caritas foras mittit timorem 2. Dixit sane, et veraciter dixit. Si
ergo habere non vis timorem, prius vide utrum iam perfectam habeas caritatem, quae foras mittit
timorem. Si vero ante istam perfectionem timor excluditur, superbia inflat, non caritas aedificat.
Nam sicut in bona valetudine fames non fastidio, sed cibo pellitur; ita in bona mente timor non
vanitate, sed caritate pellendus est.

26

