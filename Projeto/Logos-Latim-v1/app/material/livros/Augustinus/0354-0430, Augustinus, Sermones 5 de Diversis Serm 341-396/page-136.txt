perderet quod invenerat sed quaereret et salvaret quod perierat 5, ut diligendo saevientes inimicos
faceret credentes amicos.

Stephani exemplum pro lapidatoribus orantis.
3. Sed ne forte multum a te esse dicas imitari Dominum tuum, qui pro te passus est relinquens tibi
exemplum ut sequaris vestigia eius 6, attende Stephanum conservum. Homo erat sicut tu, de
massa peccati natus erat sicut tu, eo praetio redemptus erat quo et tu, diaconus erat sicut nosti et
tu. Qui cum a Iudaeis saxorum grandine caederetur, non solum non comminabatur, sed insuper
lapidatoribus suis veniam praecabatur. Domine, inquit, ne statuas illis hoc peccatum 7. Tamquam
diceret: Ego moriar in carne, non isti pereant in mente. Illi lapides mittebant, ille orationes
praemittebat.

Quantum Stephani oratio in Pauli conversione valuerit.
4. Nam ut noverit Sanctitas vestra quantum valuerit oratio sancti martyris, recurrite nobiscum ad
illum adolescentem nomine Saulum qui, cum sanctus Stephanus lapidaretur, omnium lapidantium
vestimenta ipse servabat, ut tamquam in manibus omnium lapidare videretur. Postea sicut nostis quia novi quibus loquor, fratribus meis loquor, filiis Patris mei loquor, discipulis condiscipulus loquor
- postea accepit epistolas a principibus sacerdotum, ut quoscumque inveniret christianae viae
sectatores viros ac mulieres, vinctos adduceret in Ierusalem, torquendos et puniendos. Hic cum iret
in via, subito circumfulsit illum lumen de caelo. Cecidit et audivit vocem dicentem sibi: Saule,
Saule, quid me persequeris? Durum tibi est contra stimulum calcitrare, quia non stimulum sed
pedes quibus calcitras vulnerabis. At ille: Tu quis es, Domine? Quod semel cecidisti, Dominum
agnovisti: Tu quis es, Domine? Et ille: Ego sum Iesus Nazarenus, quem tu persequeris 8. Quare te
erigis contra me malo tuo et non potius humilias te bono tuo? Saule, Saule, quid mihi et tibi? Contra
tanta mala quae committis in me, olim quidem debui perdere te, sed Stephanus meus oravit pro te.
Elisus est saeviens, erectus est credens. Elisus est lupus, erectus est agnus. Elisus est persecutor,
erectus est praedicator. Dicam plane, dicam expressius: elisus est filius perditionis 9, erectus est
vas electionis 10. Nam si sanctus Stephanus non sic oraret, Ecclesia Paulum non haberet. Sed ideo
de terra erectus est Paulus, quia in terra inclinatus, exauditus est Stephanus sanctus.

Deus non vult mortem peccatoris, et nos pro inimicis orare docet.
5. Sed contra haec tanta et talia, ita, tu quisquis es, qui non diligis. Fige genu, elide frontem in
terram, clama et dic: Deus, occide malum. Etiam tu qui sic oras, ut homo moriatur, malus oras
contra malum et facti estis iam duo mali. Clamas et dicis: Deus, occide malum. Respondebit tibi:
Quem vestrum? Advertat Sanctitas vestra, nota loquor. Iudex homo per se ipsum reum non occidit,
sed iubet et spiculator occidit. Et tu, quando dicis: Domine, occide inimicum; te facis iudicem et
Deum quaeris esse tortorem. Respondebit tibi et Deus: Non ero peccatoris tortor sed liberator, quia
nolo mortem peccatoris sed ut convertatur et vivat 11. Antequam invitatus venires, non me
blasphemasti? non me in malis operibus irritasti? non nomen meum de terra delere voluisti? non
me in praeceptis vel in servis meis contempsisti? Si tunc te occiderem inimicum, quem modo
facerem amicum? Immo ergo dicit tibi Deus: Doceam te, ut imiteris me. In cruce pendens dixi:
Pater, ignosce illis, quia nesciunt quid faciunt 12. Docui hoc milites meos, docui martyres pios. Esto
et tu miles meus adversus diabolum. Aliter nullo modo invictus pugnabis, nisi pro tuis inimicis
oraveris.

61

SERMO 383

IN DIE ANNIVERSARIA ORDINATIONIS EPISCOPALIS

Quomodo episcopatus onus adhuc gesserit secum inquirendum.
1. Die quidem omni, et omni hora, curaque omnino continua, dilectissimi, cogitare debet episcopus,
quantae dispensationis sarcinam gerat, qualem de illa rationem Domino suo reddat. Verumtamen

136

