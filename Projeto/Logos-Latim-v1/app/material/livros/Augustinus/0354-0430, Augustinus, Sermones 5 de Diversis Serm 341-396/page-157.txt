superbia, non contumeliosa cervix, non aliqua inoboedientia: prorsus tamquam ancillae servite. Sed
ubi ventum fuerit ad illud negotium, ubi vos beatus Apostolus aequavit, dicens: Uxori vir debitum
reddat, similiter et uxor viro; subintulit: Uxor non habet potestatem corporis sui, sed vir. Quid te
extollis? Audi quod sequitur: Similiter et vir non habet corporis sui potestatem, sed mulier 8. Ubi ad
hoc ventum fuerit, clamate pro re vestra. Aurum tuum vendit maritus pro necessitate sua: ferto,
femina; ferto, ancilla; noli litigare, noli contradicere. Contemptus auri tui, dilectio est viri tui. Si
villam tuam pro necessitate sua vendat, quae est et tua (non enim potest esse ipsius, quae non sit
tua, si est caritas in te, quae debet esse in uxore), ferto patienter; et si dubitat, tu offer: contemne
omnia propter amorem viri tui. Sed castum opta, pro castitate litiga. Patienter pereat villa tua, non
anima ipsius te patiente pereat.

Vir mulierem ducere debet in bonum; illa autem sequatur.
5. Non dico viris, ut in hac causa zelent uxores suas. Scio quia faciunt, novi. Quis ferat uxorem
adulteram? Et imperatur feminae ut ferat adulterum virum! O iustitia! Quare, rogo te? quare? Quia
ego sum vir. Vir es? in fortitudine tua probemus, quia vir es. Vir es? vince libidinem. Quomodo vir,
quo uxor est fortior? Tu es caput mulieris, vir, verum est. Si caput est, ducat, uxor sequatur. Sed ubi
recta est domus, caput mulieris vir. Si caput es, duc: sequatur illa caput suum. Sed vide quo eas.
Noli ire quo non vis ut sequatur: noli ire quo times pedissequam, ne in foveam adulterii simul ruatis:
ne cum tu facis, doceas quod facis. Dolet tibi anima, si in foveam adulterii ambo simul ruatis: doleat
tibi, si tu solus ruas. Zelas, non vis ut ruat illa: time, tu noli ruere. Nolite autem, pudicissimae
feminae, imitari impudicos viros vestros. Absit a vobis. Aut vobiscum vivant, aut soli pereant.
Impudico marito non debet mulier pudicitiam, sed Deo illam debet, Christo illam debet. Non propter
illum faciat, qui non meretur; sed propter Christum faciat. Pretium suum attendat, tabulas suas
legat. Postremo quod libet sentiat, qui forte indignatur, quia talia disputo: nam scio, qui sapiunt,
amant inde me; quia non sine causa scriptum est: Corripe sapientem, et amabit te: corripe
insipientem, et adiciet odisse te 9. Non dixit: Incipiet; sed, adiciet: quia iam oderat. Ergo scio quia
sapientes amant me in hoc. A communione se cohibeant, qui sciunt quia novi peccata ipsorum; ne
de cancellis proiciantur. Quorum autem nescio, hos coram Deo convenio. Agant etiam ipsi
paenitentiam, et deinceps ab immunditia abstineant fornicationum suarum.

Paenitentes vitam mutent; cathecumeni quos in Ecclesia imitentur eligant.
6. Paenitentibus dico: quid est quod agitis? Scitote, nihil agitis. Quid prodest quia humiliamini, si
non mutamini? Catechumenis dico: exardescite voluntate ad percipiendam gratiam. Sed eligite
vobis in Ecclesia Dei quos imitemini. Si non inveneritis: heu mihi, Deus meus! quid est quod dico: Si
non inveneritis? Ergo in populo fidelium non est quem inveniatis? Per tot annos, tot homines sine
causa baptizavimus, si non ibi sunt qui servent quod acceperunt, qui custodiant quod audierunt.
Absit a me ut hoc credam. Melius non vobis essem episcopus, si hoc ita est. Sed spero esse, credo
esse. Inde est autem misera condicio mea, quia plerumque cogor adulteros nosse, castos nosse non
possum. In occulto est unde gaudeam, in publico est unde torquear. Ergo desiderate gratiam Dei,
eligite quos imitemini, cum quibus vivatis, et cum quibus colloquia dulcia caritatis habeatis. Nolite
admittere susurrationes malas. Corrumpunt mores bonos colloquia mala 10. Vivite sicut spicae inter
zizania: ferte tribulationes huius saeculi, sicut grana in area. Veniet ventilator: nemo sit passim isto
tempore separator.

73

SERMO 392

AD CONIUGATOS

De genere humano in temporalia bona prono.
1. Apostolum audivimus nobis dicentem: Legatione fungimur pro Christo, exhortantes reconciliari
Deo 1. Non exhortaretur ut reconciliaremur, nisi inimici fuissemus. Ergo erat totus mundus inimicus
Salvatori, amicus captivatori: hoc est, inimicus Deo, amicus diabolo. Et totum genus humanum,
tamquam ista mulier, curvatum erat ad terram. Iam intellegens quidam inimicos istos, clamat
adversus eos, et dicit Deo: Curvaverunt animam meam 2. Diabolus et angeli eius animas hominum

157

