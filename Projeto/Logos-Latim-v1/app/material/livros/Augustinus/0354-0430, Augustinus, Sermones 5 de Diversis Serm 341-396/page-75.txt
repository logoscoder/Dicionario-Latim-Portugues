15. Facite ergo, inquit, amicos de mammona iniquitatis ut et ipsi recipiant vos in tabernacula
aeterna 43. Exponatur sic ista sententia. Mammona iniquitatis puta esse pecuniam de fraudibus.
Acquisivit pater tuus de fenore. Fecit te divitem. Non tibi placeat feneratio patris tui. Noli esse heres
iniquitatis: heres esto pecuniae iniquitatis. Noli ne et tu imiteris patrem tuum fenerando. Sed iam
magna illa pecunia est in domo! Fac inde amicos de mammona iniquitatis, non ut modo fraudem
facias et inde des, sed quod iam de fraude collectum est. Si pater tuus didicerat rapere, tu disce
erogare.
16. Quare autem de centum quinquaginta, quare de centum octoginta? De centum quinquaginta
significare voluit dimidium. Hoc enim fecit Zacchaeus. Dimidium rerum mearum do pauperibus 44.
De centum octoginta significare noluit duas decimas. Dare enim de centum viginti ut remaneant
octoginta, hoc est dare decimas duas. Quare unam decimam dabant. Dixit autem Dominus in
Evangelio: Nisi abundaverit iustitia vestra plus quam pharisaeorum et scribarum non intrabitis in
regnum caelorum 45. Si ergo iustitia pharisaeorum et scribarum erat dare decimam, quomodo
abundabit iustitia tua nisi des tu vel duas decimas? Plus aliquid dare hoc est abundare.
17. Facis ergo amicos, tendis spem, desiderium exerces, patientia praesentia toleras, vel prospera
vel adversa, quoniam ab eo qui sursum quaerit felicitatem, etiam ipsa hic felicitas toleratur.
Toleratur enim, quia quamdiu peregrinamur, in malis habetur quidquid nos a Deo nostro tenet. Et
maioris certaminis est pectus quod pugnat contra felicitatem ne corrumpatur, quam quod pugnat
contra infelicitatem ne frangatur. Per hanc ergo patientiam, finito saeculo aut finita, non longe
finita, vita nostra, cuius finis unicuique properat, securi erimus de tabernaculis aeternis quia
fecimus nobis amicos de mammona iniquitatis.

31

SERMO 360

AD VIGILIAS MAXIMIANI, DE QUODAM DONATISTA QUI REVERSUS EST AD
ECCLESIAM

Oratio eius qui conversus est. Ipse comparatur cum Paulo.
1. Deo gratias, fratres, congratulamini fratri vestro, qui mortuus erat et revixit, perierat et inventus
est 1. Gratias patientiae et misericordiae Domini Dei nostri: patientiae, quia sustinuit tardantem;
misericordiae, quia suscipere dignatus est redeuntem. Haec est vinea, ubi non operabar, et vires
meas in aliena consumpseram. O vinea dilecta Domino meo, non solum labor meus nihil tibi
proderat, verum etiam contra te inimico tuo serviebam. Magno sudore spargebam, quando tibi non
colligebam 2. Gratias plantatori tuo, apud quem non manet merces operariorum etiam hora
novissima vocatorum 3. Serus advenio, sed denarium non despero. Qui prius fui blasphemus, et
persecutor, et iniuriosus adversum te: sed misericordiam consecutus sum, quia ignorans feci 4.
Tenebam enim verba parentum meorum, non Patriarcharum, non Prophetarum, non Apostolorum;
sed parentum carnis meae. Non acquievi carni et sanguini; sed acquievi superatus veritati, et
requievi redditus unitati. Numquid non easdem Scripturas legebam, quas et nunc lego? Sed etiam
ille Doctor Gentium vas electionis, ex Saulo Paulus, ex elato minimus, ex praedone pastor, ex lupo
aries, Hebraeus erat ex Hebraeis, secundum legem Pharisaeus 5, ad pedes Gamalielis doctoris
legem eruditus 6: et tamen Christum, quem legebat in Prophetis, nec sedere noverat in caelis, nec
coli permittebat in terris. Fidem passionis et resurrectionis eius nesciens ore cantabat, et saeviens
errore vastabat. Secundum Prophetas, in quibus natus erat et creverat, iam Christus surgens a
mortuis sedebat in caelo; et ille adhuc in parentum suorum caecabatur mendacio, quia eum
discipuli eius furati fuerant de sepulcro. Sic et ego de Ecclesia catholica toto orbe diffusa
circumtundebar divinarum vocibus Litterarum; et me surdum faciebant a parentibus intentata falsa
crimina traditorum. Non me Pauli meritis comparo, sed peccatis. Etiamsi tam bonus esse non merui,
non tamen sine medicina correptionis tam malus fui. Nec ille sponsum agnoscebat in Libris quos
legebat, nec ego sponsam. Qui revelavit illi de Christi clarificatione quod scriptum est: Exaltare
super caelos, Deus; ipse revelavit mihi de Ecclesiae effusione quod sequitur: Super omnem terram
gloria tua 7. Utraque testimonia aperta sunt videntibus, sed clausa caecis. Illi oculos aperuit
Baptismus Christi, mihi pax Christi. Illum lavacrum aquae sanctae reddidit novum: meorum autem
caritas cooperuit multitudinem peccatorum 8.

75

