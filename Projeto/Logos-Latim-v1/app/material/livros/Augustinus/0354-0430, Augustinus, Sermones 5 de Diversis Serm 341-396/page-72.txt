securitate. Et quis est qui eum faciat securum in hoc mundo quia non potest perire quod possidet, a
quo accipiat securitatem de rebus nuta nutantibus et labentibus? Multi divites dormierunt,
pauperes surrexerunt. Nemo ergo illi securitatem hanc dat. Et scit et ipse, et ideo timet. Augeatur
ergo oportet animus huius, accipiat ampliores vires, veniat illi maius robur, ut quomodo imposuit
metas cupiditati, sic etiam non timeat perdere quod habet, firmetque sic cor suum ut possit,
amissis omnibus, dicere: Nudus exii de utero matris meae, nudus revertar in terram. Dominus
dedit, Dominus abstulit; sicut Domino placuit ita factum est, sit nomen Domini benedictum 14.
Magnus iste athleta Dei, quia et cum magno adversario luctabatur! Faciamus ergo hominem tam
magnanimem ut nec de his rebus quas habet infletur, nec his amissis et perditis aliquando
frangatur, sed talis sit habens quasi non habens, utatur hoc mundo tamquam non utens 15, habeat
magnam facultatem, ipsam sui Domini voluntatem, sicut ille quem commemoravimus: Sicut
Domino, inquit, placuit, ita factum est, sit nomen Domini benedictum; divitem esse: voluntas Dei
mei; pauperem esse: voluntas Dei mei. Videte quomodo impleverit quod omnes cantant sed pauci
faciunt: Benedicam Dominum in omni tempore; semper laus eius in ore meo 16. Quid est: in omni
tempore? Et quando bene est, et quando male est: hoc est omni tempore, hoc est semper. Ille vere
dives est qui intus dives est, non intra parietes, sed intra cogitationes, in conscientia non in arca.
Tales divitias nec naufragus potest amittere; potest enim de fluctibus et nudus et plenus exire. Puto
nos invenisse felicem? Si felix est qui non eget, talis quisquis in terra fuerit, cur non felix? Puto quia
invenimus et talem egentem; si adhuc eget, nondum est fekix. Ecce nihil cupit, ecce securus
amittit, non inflatur prosperis, non debilitatur adversis. Quomodo nondum est felix? Si invenero
egentem, non audeo pronuntiare felicem. Et unde, ait quisquam, etiam istum egentem inventurus
es? Invenio plane. Si credit in Deum, adhuc eget, adhuc mendicus Dei est. Potest enim fieri ut talis
homo non dicat in oratione: Libera nos a malo 17, sed dicit: Egeo. Quo eget? Vita aeterna. Hanc
nondum habet. Inter temptationes versatur. Ecce ipse Iob, provocatus ut gratis diligeret Deum, nam
ad hoc eum diabolus provocavit, perditis omnibus rebus, amisso solacio filiorum, remanente sola
uxore temptatrice non consolatrice, etiam gravi vulnere percussus est a capite usque ad pedes ut
tolleretur illi etiam pauperis patrimonium 18. Pauperis enim patrimonium sanitas est, quam dives
quando non habet, amarum est quidquid habet. Forte invenis pauperem cui non sit necessarium
patrimonium divitis; non invenis divitem cui non patrimonium pauperis etiam ipsum sit
necessarium. Patrimonium pauperum, hoc est sanitatem, amisit Iob, percussus gravi vulnere a
capite usque ad pedes. Non est tamen ductus ut Deo daret insipientiam et in malis suis displiceret
ei Deus: semper Deus placuit. Eva nova suggessit blasphemiam instinctu serpentis cum quo ille
invisibiliter luctabatur: Dic aliquid, inquit, in Deum, et morere. Et ille: Locuta es tamquam una ex
insipientibus mulieribus. Si bona percepimus de manu Domini, mala non sustinemus? 19. Illa Eva
erat, sed Adam ille non erat. Victus est ille in paradiso, vicit iste in stercore. Sed tamen, inter illa
ipsa quae patiebatur, ait quodam loco: Numquid non temptatio est vita humana super terram? 20. In
hac ergo vita humana constitutus, procul dubio in temptatione fuerat constitutus. Volebat liberari
ab hac temptatione. Adhuc et ipse egebat vita ubi non est temptatio. Si egebat, felix nondum erat.
Ac per hoc, qualemcumque hominem hic constitueris, descripseris, depinxeris, optaveris quod non
invenis. Felix nemo esse potest in hac terra.

Patientia et mors.
7. Quid proposueram? De patientia loqui. Si non excidit caritati vestrae, hoc proposui. Iam ergo
quantum sit bonum patientia... in hac terrena felicitate propter illam duramus. Quisquis eam non
habuerit, deficit. Quisquis in itinere deficit, ad patriam desideratam non perveniet. Videtis quam
verum est quia in nostra patientia possidemus animas nostras 21.
8. Cum ergo hic vivimus, in quantacumque felicitate vivamus, patienter vivamus. Mori autem
omnes, aut paene omnes, timemus. Aegritudo potest esse, potest non esse. Timetur amissio
carorum: possunt amitti, possunt et non amitti. Quidquid mali timueris in hac terra, et esse potest
et non esse. Mors non potest non esse. Differri potest, auferri non potest, et tamen pro eius
dilatione omnes laborant, vigilant, muniunt se, ianuas obserant, navigant, arant. In terra, in domo,
ubicumque laborent, ideo laborant, non ut non moriantur, sed ut paulo serius moriantur.
Considerate, carissimi, quantus labor impendatur ab omnibus hominibus ut tardius moriantur. Si
tantum laboris impendimus ut tardius moriamur, quid impendendum est ut numquam moriamur?
Etiam hoc inter ferenda numeratur et inter toleranda et habenda patienter: ipse mortis timor cum
quo luctatur omnis anima. Etenim videte quid ait Apostolus: Ingemiscimus gravati in hac terra sub
hoc onere corruptibilis carnis in quo nolumus, inquit, spoliari, sed supervestiri ut absorbeatur
mortale a vita 22. Gravamur quidem, inquit, onere corruptibilis corporis, et sub isto corpore
gemimus, et nos spoliari nolumus. Quid est, nolumus spoliari? Nolumus ponere ipsum cadaver sub
quo gemimus. Ponere nolumus. O sarcina infeliciter dulcis! Ingemiscimus, inquit, gravati. Ergo
libenter pone, si gemis sub onere. In quo nolumus, inquit, spoliari. Sed quid? Supervestiri. Ut onera
duo portes? Non, inquit. Sed quare? Ut absorbeatur mortale a vita. Ad vitam enim aeternam

72

