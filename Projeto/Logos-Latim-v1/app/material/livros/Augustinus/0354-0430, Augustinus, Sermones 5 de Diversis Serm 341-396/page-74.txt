12. Facite ergo vobis amicos 33. Quisquis unde habet faciat. Nemo dicat: Pauper sum. Nemo dicat:
Faciant divites. Qui plus habent, et plura faciant de pluribus. Numquid et pauperes unde faciant non
habent? Dives fuit Zacchaeus 34, pauper Petrus 35. Ille dimidio divitiarum suarum emit regnum
caelorum, ille de una sagena et una navicula tantum emit. Non enim, quia ille emit, huic non restitit
quod emeret. Non sic est venale regnum Dei, ut cum alius emerit, alius quod emat non habeat.
Ecce patres emerunt et nobis quod emeremus servaverunt. Numquid aliud illi emerunt, aliud nos?
Hoc ipsum est. Semper emitur et usque ad saeculi finem venale proponitur. Non times ne
excludaris augmento. Non est ut dicas: Ille empturus est: habet enim tantum quantum ego non
habeo. Respondet tibi qui venale proposuit: Quid habes affer; integrum tibi est quod emas et tu.
Dixi quia integrum fuit Petro propter unam naviculam quam habebat. Integrum fuit viduae illi quae
duo minuta misit in gazophylacium 36. Duos nummos misit et totum emit. Multum enim misit quae
sibi nihil dimisit. Et quod paulo ante dixi, quid vilius calice aquae frigidae? Regnum caelorum etiam
tanti valet. Quisquis non habuerit navem et retia, quisquis non habuerit divitias Zacchaei, quisquis
non habuerit duos nummos quos habuit vidua, habet vel calicem aquae frigidae 37. Puto ideo
addidit frigidae ne ligna te conturbarent. Sed forte ad horam nec calicem aquae frigidae invenis
quem porrigas sitienti. Non invenis et compateris cum sitiente. Videt Deus quid intus habeas, non
videt in manu potestatem, sed videt in corde voluntatem. Emisti et tu, securus esto. Possessio ista,
pax vocatur: pax in terra hominibus bonae voluntatis 38.

Divitiae iniquae.
13. Sed quod transieramus, fratres, ad hoc redeamus. Quid sibi vult mammona iniquitatis? Quid
voluit Dominus admonere nos? Fraudem debemus facere ut habeamus unde eleemosynam dare?
Faciunt hoc multi, sed non bene faciunt. Multum tollunt, et aliquid inde dant, et putant se remittere
peccata sua quasi iudice corrupto. Gaudet cui das, sed plangit cui tollis. Aures in medio habet Deus.
Non est apud eum acceptio personarum 39. Plus contra te audit gementem quam pro te gratiam
agentem. Nemo ergo sibi persuadeat, quoniam nominavit Dominus mammona iniquitatis, propter
eleemosynas faciendas fraudibus esse studendum, rapinis, exspoliationibus, et quidquid aliud
displicet. Quid ergo ait: Facite vobis amicos de mammona iniquitatis 40? Non aliud intellego, fratres,
nisi quia mammona est aurum, id est divitiae. Latine enim iam loquamur quod intellegatis. Divitiae
sunt verae, sunt falsae. Falsas divitias iniquitas appellat, appellat divitias, nam verae divitiae apud
Deum sunt. Veras divitias angeli habent qui nullo egent. Nos autem quas videmur habere divitias,
quasi medicamenta infirmitatis inquirimus. Si sani essemus, id est, in immortalitate illa quam
postea habituri sumus, istas divitias non quaereremus. Istas divitias iniquitas appellat divitias. Ideo
dixit: Amicos facite de divitiis iniquitatis, non de divitiis quas per iniquitatem colligis, sed de divitiis
quas iniquitas vocat divitias cum non sint verae divitiae.

Divitiae verae.
14. Audite quomodo ab iniquitate appellantur istae divitiae, quae non sunt verae divitiae. Dicit
quodam loco Psalmus - Gemitibi homo et liberari se vult a quibusdam filiis alienis et dicit Domino:
Libera me de manu filiorum alienorum, quorum os locutum est vanitatem et dextera eorum dextera
iniquitatis. Non nisi de fraudibus loquuntur et ad fraudes sese praeparant isti de quibus ait: Dextera
eorum dextera iniquitatis. Non est appellaturus aut nominaturus aliquem fraudatorem? Sed quid
dicturus est? Quorum filii eorum sicut novellae constabilitae, filiae eorum compositae et ornatae
sicut similitudo templi. Cellaria eorum plena, eructantia ex hoc in hoc. Boves eorum crassi, oves
eorum fecundae, multiplicantes in exitibus suis. Non est ruina saepis neque clamor in plateis
eorum. Quantam felicitatem temporalem descripsit! Ubi ergo iniquitas? Ubi vanitas? Audi quod
sequitur: Beatum dixerunt populum cui haec sunt. Ecce unde iniquitas quia beatum dixerunt
populum cui abundant ista. Aliam beatitudinem non viderunt, aliam quae vera est non quaesierunt.
Totum desiderium suum in terrena felicitate consumpserunt. Cor sursum levare noluerunt. Iste
autem qui gemit et vult a talibus liberari, quid dicit? Cum dixisset de filiis alienis iniquis: Beatum
dixerunt populum cui haec sunt, quasi diceretur illi: tu autem quem dicis beatum? Beatus populus
cuius est Dominus Deus ipsius 41. Ecce verae divitiae. Illae autem iniquitatis sunt divitiae. Quisquis
habet illas divitias iniquitatis, faciat inde amicos antequam exeat de actu isto. Si enim fecerit inde
amicos, bene utitur. Nonne apud illud divitiae sunt? Habet enim alias veras divitias: Deum suum
computat divitias. De terra terram calcat -. Postremo amas illas. Ait Dominus cuidam diviti multum
amanti possessiones suas: Amas quod possides? Migra ubi tibi dico. Nolo perdas. Sed quid? Facite
vobis thesaurum in caelo quo fur non accedet nec tinea corrumpit 42. Amando divitias tuas,
perditurus es illas. Migra ubi non perdas. Ibi pone quo venias.

Amici et divitiae.
74

