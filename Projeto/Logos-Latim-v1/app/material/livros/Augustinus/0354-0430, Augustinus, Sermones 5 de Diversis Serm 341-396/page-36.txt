fine. Appende cum buccella tua vitam aeternam, divitias sempiternas, nulla est comparatio; das
enim terram et recipis eum qui fecit caelum et terram. Ipse enim praemium nostrum, sine quo
dives mendicat et cum quo pauper copiosissime dives est. Quid enim habet dives, si Deum non
habet? Quid non habet pauper, si Deum habet?

19

SERMO 351

DE UTILITATE AGENDAE PAENITENTIAE

Ad Deum excelsum humilitate propinquatur.
1. 1. Quam sit utilis et necessaria paenitentiae medicina, facillime homines intellegunt, qui se
homines esse meminerunt. Scriptum est enim: Deus superbis resistit, humilibus autem dat
gratiam 1. Et Dominus in Evangelio dicit: Quoniam qui se exaltat, humiliabitur; et qui se humiliat,
exaltabitur 2; magisque iustificatus descendit de templo publicanus ille peccatorum confessione
sollicitus, quam pharisaeus meritorum enumeratione securus. Quamvis enim et ipse gratias egerit
Deo, dicens: Gratias tibi ago, Deus, quoniam non sum sicut ceteri homines, iniusti, adulteri,
raptores; quomodo et publicanus iste. Ieiuno bis in sabbato, decimas do omnium quaecumque
possideo; tamen ei praelatus est ille, qui de longinquo stabat, neque oculos audebat ad caelum
levare, sed percutiebat pectus suum, dicens: Deus, propitius esto mihi peccatori 3. Non enim ille
pharisaeus tam sua sanitate, quam morborum alienorum comparatione gaudebat. Utilius autem illi
erat, quoniam ad medicum venerat, ea de quibus aegrotabat, confitendo monstrare, quam
dissimulare a vulneribus suis, et de cicatricibus alienis audere gloriari. Non ergo mirum si
publicanus magis curatus abscessit, quem non puduit ostendere quod dolebat. In rebus quippe
visibilibus, ut excelsa quisque contingat, in excelsum erigitur: Deus autem cum sit omnium
excellentissimus, non elatione, sed humilitate contingitur. Unde Propheta dicit: Prope est Dominus
his qui obtriverunt cor 4. Et iterum: Excelsus Dominus, et humilia respicit, et excelsa a longe
cognoscit 5. Excelsa ipsa posuit pro superbis. Illa ergo respicit, ut attollat; ista cognoscit, ut deiciat.
Cum enim ait, quod a longe excelsa cognoscit, satis eum ostendit humilia de proximo attendere:
ipsum tamen Dominum excelsum esse praedixit. Solus enim Deus arrogans non est, quantacumque
se praedicatione laudaverit. Non ergo se arbitretur ab oculis Dei abscondi superbia: Deus enim
excelsa cognoscit. Nec se rursus Deo coniunctam putet: exelsa enim a longe cognoscit. Quisquis
itaque paenitentiae recusat humilitatem, Deo propinquare non cogitat. Aliud est enim levare se ad
Deum; aliud est levare se contra Deum. Qui ante illum se proicit, ab illo erigitur: qui adversus illum
se erigit, ab illo proicitur. Alia est enim soliditas magnitudinis, alia est inanitas inflationis. Qui foris
tumescit, intus tabescit. Qui eligit abici in domo Dei, magis quam habitare in tabernaculis
peccatorum 6; eligit illum Deus, ut inhabitet in atriis eius; et nihil sibi assumentem ille in sedem
beatitatis assumit. Unde in Psalmo suavissime et verissime canitur: Beatus vir cuius est susceptio
eius abs te, Domine 7. Ne putes eum qui se humiliat semper iacere; cum dictum sit: Exaltabitur. Et
ne opineris eius exaltationem in oculis hominum per sublimitates fieri corporales; cum enim
dixisset: Beatus vir, cuius est susceptio eius abs te, Domine; consequenter annexuit et ostendit
eiusdem susceptionis celsitudinem spiritalem: Ascensus, inquit, in corde eius disposuit in convalle
plorationis, in locum quem disposuit 8. Ubi ergo disposuit ascensus? In corde, in convalle scilicet
plorationis. Hoc est: Qui se humiliat, exaltabitur. Sicut enim ascensus exaltationem indicat; ita vallis
humilitatem, et convallis plorationes. Sicut enim comes paenitentiae dolor est; ita lacrimae sunt
testes doloris. Optime autem sequitur, et dicit: Etenim benedictionem dabit, qui legem dedit 9. Ad
hoc enim lex data est, ut vulnera ostenderet peccatorum, quae gratiae benedictio sanaret. Ad hoc
lex data est, ut superbo infirmitatem suam notam faceret, infirmo paenitentiam suaderet. Ad hoc
lex data est, ut diceremus in convalle plorationis: Video aliam legem in membris meis repugnantem
legi mentis meae, et captivantem me in lege peccati, quae est in membris meis: et cum ipso
ploratu clamaremus: Infelix ego homo! quis me liberabit de corpore mortis huius? et succurreret
nobis, exaudiente illo qui erigit elisos, solvit compeditos, illuminat caecos 10, gratia Dei per Iesum
Christum Dominum nostrum 11.

Tria poenitentia genera. Prima poenitentia: ante baptismum.

36

