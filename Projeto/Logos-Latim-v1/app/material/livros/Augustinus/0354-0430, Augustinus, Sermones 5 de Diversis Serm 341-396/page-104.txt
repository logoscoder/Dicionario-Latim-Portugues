4. Cum ergo per aquam refectionis Christi coeperis esse idoneus, ut sapore pascuarum dulcium
satieris; tunc cognosces, et clamabis gaudens, et dicens: Animam meam convertit, deduxit me per
semitas iustitiae propter nomen suum 17. Diabolus per peccatum animam tuam evertit, et a Deo
avertit; quam Deus Pater per Christum, non meritis tuis ad se, sed propter nomen suum, convertit.
Iam ergo illuminatus, iam conversus, iam credens, iam divinis pascuis per aquam refectionis
satiatus dices: Animam meam convertit. Bona est gloria confessionis tuae, si non sit mutatio
conscientiae tuae. Tunc enim vere et immutabili conscientia hoc dices, cum non ob meritum tuum,
sed propter nomen suum dices. Quae sunt autem semitae iustitiae, in quibus te deduxit? Audi
deductorem tuum. Quam lata est, inquit, et spatiosa via quae ducit ad perditionem; arcta autem et
angusta via est quae ducit ad vitam 18. Omnis namque semita brevis est et compendiosa. Non ergo
per delicias mundi, per opulentiam auri et argenti, lapidibus etiam vestibusque pretiosissimis
conspicuum honore omni, nobilitate praeditum, sapientia philosophorum cuncta tumentem, Deus te
ordinavit ire ad regnum caelorum: quia haec omnia, et his similia, quibus male utuntur, quibus uti
bene datur, efficiuntur eis via lata et spatiosa, id est in spe tantum quae videtur; et ducit eos, cum
praesenti fuerint vita privati, non ad spem, in qua non habuerunt spem, sed ad perditionem.
Dormierunt enim somnium suum, et nihil invenerunt omnes viri divitiarum in manibus suis 19. Per
semitas iustitiae ire te disposuit, id est, per misericordiam et veritatem. Universae enim viae
Domini misericordia et veritas 20. Contempta via lata et spatiosa, semitas arctas et compendiosas
incedere te vult, id est, per famem et sitim, per nuditatem, per ieiunium, per ignobilitatem, per
paupertatem, per patientiam, per despectum omnium praesentium, habentem vero spem
promissam. Vis autem evidenter cognoscere compendium semitarum, per quas iussus es
ambulare? Diliges Dominum Deum tuum ex toto corde tuo, et ex tota anima tua; et proximum
tuum sicut te ipsum. In his enim duobus mandatis omnis Lex pendet et Prophetae 21. Ut ergo cito
pervenias, si festinas ad regnum caelorum, in duabus his semitis, quae omnium caput sunt, et
unam faciunt viam, gradere; ut universas, cum perveneris, naviter te et sine fatigatione peregisse
congaudeas.

Ps 22, 4: Tecum est in via Dominus Deus tuus.
5. Has ergo tene semitas, in his maneant incessus tui, inter diaboli saevientis insidias, ut securus
possis cantare Deo, et dicere: Nam et si ambulavero in medio umbrae mortis, non timebo mala;
quoniam tu mecum es 22. Umbra mortis, via peccati est, in qua nebulo pirataque diabolus recte
gradientibus retia deceptionis expandit. Umbra est, quia nihil commune luci cum tenebris. Huius
umbrae opera repudianda docet Apostolus, inquiens: Abiciamus opera tenebrarum, et induamur
arma lucis; sicut in die honeste ambulemus, non in comessationibus et ebrietatibus, non in
cubilibus et impudicitiis, non in contentione et aemulatione 23. Quamdiu igitur in praesenti vita
manes, in medio vitiorum, saecularium pressurarum, quae sunt umbra mortis, ambulas. Luceat in
corde tuo Christus, qui illuminat lucernam mentis nostrae per dilectionem Dei et proximi: et non
timebis mala, quoniam ipse tecum est. Non te, inquit per prophetam, deseram, neque
derelinquam 24. Item in Evangelio: Ecce ego ero vobiscum omnibus diebus usque ad
consummationem saeculi 25. Idoneus est custos tuus. Tecum est Dominus Deus tuus. Cave ne
iactantia deseras comitantem, et remaneas desertus in umbra mortis.

Ps 22, 4-5: Confidenter ad mensam a Christo paratam accedamus.
6. Cum itaque insidiis inimici oppugnari te in umbra, et deterreri cognoveris, apprehende virgam
disciplinae, et in baculo misericordiae fidenter incumbe, ut cum tibi auxilio sol iustitiae refulserit
Christus, veraciter dicas: Virga tua et baculus tuus ipsa me consolata sunt 26. Virga namque
superbum regit, secundum quod dictum est in psalmo secundo de Christo: Reges eos in virga
ferrea et tamquam vas figuli confringes eos 27. Baculus vero debilem sustentat et fessum. Memento
ergo correptionis et disciplinae virgae, ut cum repletus fueris bonis donorum Dei, non extollaris
superbia, et murmures adversus eum: quia sicut vas figuli iratus in ea confringet te. Memento
etiam adiutorii baculi, et ne confidas in virtute tua, neve dicas: Sanctus sum, titubare non possum.
Multos habet lapsus infirmitas nostra, nec sanctitate operum suorum adhuc in terra dante spinas et
tribulos posita regitur, vel habet gloriam puritatis. Quamdiu ergo redeat in terram de qua sumpta
est, nisi baculo divinae gratiae regatur, stare non potest. Sive itaque prospereris in Deo, sive
tentationum tempestate turberis, totum te in baculum misericordiae Dei proice, ut cum supra eum
donis spiritalibus pascendus accubueris, delectatus gustu suavitatis eius, convenienter dicas:
Parasti in conspectu meo mensam adversus eos qui tribulant me. Impinguasti in oleo caput meum,
et poculum tuum inebrians quam praeclarum est! 28. Hoc per orbem terrarum fulta gratiae baculo
universa cantat Ecclesia. Hoc adversus haereticos, Iudaeos atque Gentiles, qui eam deridendo
tribulant, praedicat, non in se, sed in Domino gloriando. Mensa namque iucunditatis passio Christi
est, qui se pro nobis in mensa crucis obtulit sacrificium Deo Patri, donans Ecclesiae suae catholicae

104

