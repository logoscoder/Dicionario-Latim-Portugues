ergo ille dies bonus, qui te videt et praeterit. Bonum duxi. Ubi est? duc illum ad me. Bonum diem
duxi. Quem gaudes ductum, plange transactum. Quis est ergo homo, qui vult vitam, et diligit videre
dies bonos? Omnes respondemus: Ego: sed post istam vitam, post istos dies. Si ergo differimur,
quid nobis dicitur, ut faciamus et perveniamus ad id quod differimur? Quid ergo faciam in hac vita
qualicumque, ut veniam ad vitam et dies bonos? Quod sequitur in eo psalmo: Cohibe linguam tuam
a malo, et labia tua ne loquantur dolum; declina a malo, et fac bonum 8. Fac ergo quod iubetur, et
accipies quod promittitur. Si laboriosum putas, et deiceris labore operis, erigere splendore
mercedis.

11

SERMO 347

DE TIMORE DEI

Quam crebro in Scripturis timor Dei commendetur.
1. Multa nobis, fratres, de Dei timore praecepta sunt, et quam sit utile timere Deum,
innumerabiliter divina eloquia sonuerunt. Ex qua uberrima copia pauca me commemorantem, et ad
ea, quantum pro temporis brevitate potuero, disserentem libenter advertite. Quis non sapientem se
esse laetetur, aut si nondum est, esse desideret? Sed quid dicit Scriptura? Initium sapientiae timor
Domini 1. Quem non regnare delectet? Sed audiamus quid in Psalmo Spiritus moneat: Et nunc,
reges, intellegite; erudimini, qui iudicatis terram; servite Domino in timore, et exsultate ei cum
tremore 2. Unde et Apostolus dicit: Cum timore et tremore vestram ipsorum salutem operamini 3.
Legimus etiam scriptum: Concupisti sapientiam, serva iustitiam, et Dominus praebebit illam tibi 4.
Multos enim reperimus neglegentissimos iustitiae, et avidissimos sapientiae. Hos docet Scriptura
divina pervenire non posse ad id quod appetunt, nisi servando quod neglegunt. Serva, inquit,
iustitiam, et praebebit illam tibi Dominus, quam concupisti sapientiam. Quis autem potest, nisi
Deum timeat, servare iustitiam? Dicit enim alio loco: Nam qui sine timore est, non poterit
iustificari 5. Porro si Dominus non praebet sapientiam, nisi servanti iustitiam, qui autem sine timore
est, non poterit iustificari: recurritur ad illam sententiam: Initium sapientiae timor Domini.

A timore ad sapientiam ascendere ab Isaia docemur.
2. Isaias etiam propheta cum septem illa notissima dona spiritalia commendaret, incipiens a
sapientia pervenit ad timorem Dei, tamquam de sublimi descendens ad nos, ut nos doceret
ascendere. Inde ergo coepit, quo volumus pervenire; et illuc pervenit, unde debemus incipere.
Requiescet in eo, inquit, Spiritus Dei, Spiritus sapientiae et intellectus, Spiritus consilii et
fortitudinis, Spiritus scientiae et pietatis, Spiritus timoris Domini 6. Sicut ergo ille, non deficiendo,
sed docendo a sapientia usque ad timorem descendit; sic nos, non superbiendo, sed proficiendo a
timore usque ad sapientiam oportet ascendere. Initium enim sapientiae timor Domini 7. Ipsa est
enim convallis plorationis, de qua Psalmus dicit: Ascensiones in corde eius disposuit in convalle
plorationis. Per convallem quippe humilitas significatur. Quis est autem humilis, nisi timens Deum,
et eo timore conterens cor in lacrimis confessionis et paenitentiae? Quia cor contritum et
humiliatum Deus non spernit 8. Sed non timeat ne in convalle remaneat. In ipso enim corde contrito
et humiliato, quod Deus non spernit, ascensiones per quas in illum assurgamus, ipse disposuit. Nam
ita Psalmus dicit: Ascensiones in corde eius disposuit in convalle plorationis, in locum quem
disposuit 9. Ubi fiunt ascensiones? In corde, inquit. Sed unde ascendendum est? Utique a convalle
plorationis. Et quo ascendendum est? In locum, inquit, quem disposuit. Quis iste est locus, nisi
quietis et pacis? Ibi enim est illa clara, et quae numquam marcescit sapientia. Unde ad nos
exercitandos quibusdam doctrinae gradibus descendit Isaias a sapientia usque ad timorem, a loco
scilicet sempiternae pacis usque ad convallem temporalis plorationis: ut nos in confessione
paenitentiae dolendo, gemendo, flendo, non remaneamus in dolore et gemitu et fletu; sed
ascendentes ab ista convalle in montem spiritalem, ubi civitas sancta Ierusalem mater nostra
aeterna fundata est, imperturbabili laetitia perfruamur. Ergo ille cum praeposuisset sapientiam,
lumen scilicet mentis indeficiens, adiunxit intellectum: tamquam quaerentibus unde ad sapientiam
veniretur, responderet: Ab intellectu; unde ad intellectum: A consilio; unde ad consilium: A
fortitudine; unde ad fortitudinem: A scientia; unde ad scientiam: A pietate; unde ad pietatem: A
timore. Ergo ad sapientiam a timore; quia initium sapientiae timor Domini. A convalle plorationis
usque ad montem pacis.

25

