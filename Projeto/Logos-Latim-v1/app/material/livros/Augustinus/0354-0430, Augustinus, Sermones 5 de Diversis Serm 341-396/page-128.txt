gaudio gaudet propter vocem sponsi 5. Iterum aliud testimonium ipsius Ioannis: Nos, inquit, omnes
de plenitudine eius accepimus 6.

Verbum Deus.
4. Intellegite, fratres mei, recolite salutare mysterium, esurite Dei verbum, capite quod
praedicamus, ut simul de veritate gaudeamus. Christus Dominus, quis et quantus propter nos
factus est tantillus quaere a Ioanne evangelista. Ipse dicat de Domino Christo: In principio erat
Verbum 7. Moyses quid dicit? In principio fecit Deus caelum et terram 8. Ioannes quid dicit? In
principio, non: fecit Deus verbum, sed: erat Verbum. Erat Verbum antequam fieret in principio
caelum et terram, erat Verbum ut hoc fieret, sed Dei Verbum, ne humani verbi consuetudine
contemneretur per quod factum est. Audi Ioannem: Verbum erat apud Deum, et Deus erat Verbum.
Qualis Deus, quantus Deus? Omnia per ipsum facta sunt, et sine ipso factum est nihil. Quod factum
est in eo vita erat, et vita erat lux hominum. Et lux in tenebris lucet, et tenebrae eam non
comprehenderunt 9.

Lux vera.
5. Quid ergo dicitur: Tenebrae non comprehenderunt? Estote lux ut comprehendatis. Faciat vos
lucem fides ut impleat species 10. Quamdiu sumus in corpore, peregrinamur a Domino 11; si
peregrinamur a Domino, peregrinamur a luce. Quid ergo? In tenebris remanebimus? Absit. Accedite
ad eum et illuminamini 12. Deinde quia dixit Ioannes evangelista: Lux in tenebris lucet, et tenebrae
eam non comprehenderunt, ne remanerent tenebrae, postea quid dicit? Fuit homo missus a Deo,
cui nomen erat Ioannes. Non poterat videri Deus: lucerna accensa est: Fuit homo cui nomen erat
Ioannes. Tanta erat lux in Christo, quam non caperent corda lippientia: factum est illis solatium de
lucerna, ut lucerna diei testimonium perhiberet. Fuit enim homo missus a Deo cui nomen erat
Ioannes. Hic venit in testimonium ut testimonium perhiberet de lumine. Quare? Quia lux in tenebris
lucet et tenebrae eam non comprehenderunt. Venit ergo Ioannes, homo tenebris contemperatus
mortalitate infirmitatis suae. Veniat et dicat de Christo quod non capit homo: ut testimonium
perhiberet de lumine, ideo venit. Et sequitur: Non erat ille lumen. Quis? Ioannes. Non erat ille
lumen, sed ut testimonium perhiberet de lumine. De quo lumine? Sequitur: Erat lumen verum.
Verum. Quale lumen verum? Quod illuminat omnem hominem venientem in hunc mundum, ergo et
Ioannem. Si illuminat omnem hominem, ergo et Ioannem, quo nemo exsurrexit maior in natis
mulierum. Si illuminat omnem hominem, verum dixit Ioannes: Nos omnes de plenitudine eius
accepimus 13.

Ioannes lucerna accensa fuit.
6. Ergo Ioannes non erat lumen? Quid possumus dicere contra Evangelium? Alter Ioannes, verax et
ipse, testatur et dicit: Non erat ille lumen 14. Apostoli dicti sunt lumen, et non erat lumen quo nemo
maior surrexit in natis mulierum? Sed unde probamus quia Apostoli dicti sunt lumen? Dominum
Christum audite loquentem Apostolis: Vos estis lumen mundi 15. Et Ioannes lumen erat: non audeo
derogare Ioanni quod datum est Apostolis, nec ipsi Domino Iesu derogem, qui ei tale tstimonium
perhibere dignatus est, quod in natis mulierum nemo maior surrexit Ioanne Baptista 16. Solvat ergo
quaestionem qui promisit illuminationem, solvat plane. Audi. Non erat lumen ita dictum est, ne ab
illo te illuminari crederes. In se, quantum ad se, quia illuminatus erat, lumen erat. Ad te
illuminandum, lumen non erat. Denique, ut te doceret quomodo non erat lumen, continuo subdidit
in cuius comparatione non erat: Erat lumen verum. Addidit, verum. Quid est quod dicis, verum?
Quod illuminat omnem hominem 17, nam lumen quod illuminatur, participatione lucis non propria
potestate lumen est. Lumen verum, quod illuminat, non exstinguitur; lucerna, et accendi et
exstingui potest. Quomodo dicti sunt lumen Apostoli? Quomodo lucerna. Unde hoc probatur? Ne
contumeliosus videar, paulo post ipsum Dominum audi: Vos estis lumen mundi, et sequitur: Nemo
accendit lucernam et ponit eam sub modio 18; ergo vos estis lumen tamquam lucerna. Ioannes
quid? Ipse Dominus audiatur, de Ioanne ipso dixit: Ille erat lucerna ardens et lucens 19. Lucerna
Apostoli, lucerna Ioannes. Merito se agnovit lucerna et subdidit se diei: Non sum dignus, inquit,
corrigiam calciamenti eius solvere 20. Bene non se posuit in alto, ne exstingueretur superbiae vento.

Ioannes, amicus sponsi, mittit ad Christum; hoc nos docere voluit.
7. Dicimus ergo per Ioannem, et per hominem credendum in Christum, et non esse ponendam
spem in homine sed in Christo. Ecce habes magnum hominem, quo nemo maior surrexit. Ioannes
est, sed vide quo te mittat. Ioannes, amicus sponsi, sponso zelat non sibi, sicut apostolus beatus

128

