De peregrinatione post Baptismum qua ad patriam perveniatur.
3. Exhortatus es in virtute tua, id est, in Christo tuo. Quia quod infirmum est Dei, fortius est
hominibus 25. Et si crucifixus est ex infirmitate, sed vivit in virtute Dei 26. Exhortatus es in virtute
tua, et in refectione sancta tua 27. In eo quippe quod carnis mortalitas in illo refecta est per
resurrectionem, et in illo iam corruptibile hoc induit incorruptionem, exhorati sumus in futurum
sperantes, et propter haec omnia praesentia tolerantes. Restat enim post Baptismum transitus per
eremum, per vitam quae agitur in spe, donec veniamus ad terram promissionis, terram viventium
ubi nobis est portio Dominus, in aeternam Ierusalem; quo donec veniamus, tota ista vita eremus
nobis est, et tota tentatio. Sed in eo qui vicit saeculum, vincit omnia populus Dei. Nam sicut in
Baptismo, tamquam hostes a tergo insequentes, praeterita peccata delentur: sic post Baptismum,
in itinere vitae huius, cum escam spiritalem manducamus, et potum spiritalem bibimus, omnia
nobis adversantia superamus. Terruit quippe inimicos viae nostrae nomen Imperatoris nostri. Prius
enim surrexit ira gentium ad perdendum nomen christianum; ubi autem ira nihil potuit, conversa
est in dolorem, et magis magisque fide crescente atque occupante omnia, dolor conversus est in
timorem; ut et superbi huius saeculi, tamquam volatilia caeli, sub umbra oleris illius, quod ex
minutissimo grano sinapis multum crevit, refugium protectionemque conquirant 28. Sic et in hoc
cantico, ubi commemorantur ea, quae tunc in figura contingebant in illis, servatus est ordo irae,
doloris, et timoris gentium. Audierunt, inquit, gentes, et iratae sunt; dolores comprehenderunt
habitatores Philistiim. Tunc festinaverunt, id est conturbati sunt, duces Edom, et principes
Moabitarum: apprehendit eos tremor: tabuerunt omnes inhabitantes Chanaan. Incumbat in eos
tremor, et timor magnitudinis brachii tui. Fiant tamquam lapides, donec transeat populus tuus,
Domine, donec transeat populus tuus hic, quem acquisisti 29. Sic factum est, sic fit. Admiratione
stupentes tamquam lapides fiunt inimici Ecclesiae, donec transeamus ad patriam. Sed et qui
resistere tentaverint, sicut tunc Amalech extentis manibus Moysi 30, ita nunc in signo crucis
dominicae superantur. Atque ita introducimur, atque plantamur in monte hereditatis Domini, qui ex
parvo lapide, quem vidit Daniel, crevit et implevit universam terram 31. Haec praeparata est
habitatio Domini. Templum enim Dei sanctum est, et sanctificatio domus eius quae ab ipso est.
Templum enim Dei sanctum est, ait Apostolus, quod estis vos 32. Et ne quisquam respiceret ad
terrenam Ierusalem, ubi templum istud figuram quamdam temporaliter gessit, sicut oportuit,
significavit de regno aeterno se dicere, quod est aeterna hereditas Dei, aeterna Ierusalem. Secutus
enim ait: Quae praeparaverunt manus tuae, Domine, qui regnas semper, et in sempiternum, et
adhuc 33. Estne quid ultra quam in sempiternum? Quis hoc dixerit? Cur ergo addidit: et adhuc? Forte
quia solet sempiternum et pro longo nimis tempore intellegi, ad hoc additum est: et adhuc, ut
verum sempiternum, quod sine fine est, intellegeretur. An quia regnat Deus semper in caelestibus,
quae statuit in saeculum saeculi, praeceptum posuit et non praeteribit 34; et in sempiternum in eis
quibus ex transgressione praecepti postea conversis peccata dimisit, et eos acquisivit ex tempore,
eisque beatitudinem sine fine donavit; regnat et adhuc in eos, quos sub populi sui pedibus in
suppliciis iustissimis ordinavit? Neque enim quisquam eius regno subtrahitur, cuius aeterna lege in
distributione dandi atque reddendi et meritis praemiorum atque poenarum, et iustissima
ordinatione creaturae cunctae coercentur. Deus enim superbis resistit, humilibus autem dat
gratiam 35. Quia intravit equitatus Pharaonis cum curribus et adscensoribus in mare; et adduxit
super eos Dominus aquas maris. Filii autem Israel ambulaverunt per siccum, per medium mare 36.

Qui Canticum tunc cantaverint et qui hodie cantare possint.
4. Hoc cantavit Moyses et filii Israel, hoc Maria prophetissa et filiae Israel cum ea, hoc et nos modo,
sive viri et feminae, sive spiritus et caro nostra. Qui enim Jesu Christi sunt, ait Apostolus, carnem
suam crucifixerunt cum passionibus et concupiscentiis 37. Hoc significare congruenter intellegitur
tympanum, quod assumpsit Maria, ut huic cantico consonaret. In ligno enim caro extenditur, ut
tympanum fiat: et ex cruce discunt suavem sonum gratie confiteri. Humiles ergo per Baptismum
facti gratiae pietate, et exstincta ibi nostra superbia, per quam superbus inimicus nobis
dominabatur, ut iam qui gloriatur, in Domino glorietur 38, Cantemus Domino: gloriose enim
magnificatus est; equum et equitem proiecit in mare 39.

35

SERMO 364

SERMO SANCTI AUGUSTINI EPISCOPI DE SAMSON

97

