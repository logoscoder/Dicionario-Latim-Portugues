Quod tu cum mendico hoc Deus tecum. Fenus cum Deo. Dives mendicus.
1. Dives, inquit, et pauper occurrerunt sibi in via; utriusque autem creator Dominus est 1. Sicut
scriptum est, fratres, ergo dives et pauper occurrerunt sibi in via. In qua via nisi in ista vita? Eia,
dives, oneribus potes relevari dando pauperibus, quod acquisisti laboribus. Da non habenti aliquid,
quia et tu non habes aliquid. Numquid enim vitam aeternam habes? Da ergo ex eo, quod habes, ut
accipias, quod non habes. Pulset mendicus ianuam tuam, pulsa et tu ianuam Domini tui. Hoc facit
Deus cum mendico suo, quod facis tu cum tuo. Da ergo et dabitur tibi, sed si tu nolueris, tu videris.
Clamat enim pauper et dicit tibi: es igne et flammis edacibus mancipandus?". His verbis pauperis
nescio utrum respondere poterit superbia divitis. Omni, inquit Dominus, petenti te da 2. Si omni,
quanto magis egeno et misero, cuius macies et pallor mendicant, cuius lingua tacet, squalor et
gemitus eleemosinam petunt. Audi ergo me, o dives, et consilium meum placeat tibi. Peccata
eleemosinis redime. Noli incubare auro; nudus existi de utero matris tuae, nudus es rediturus in
terram 3. Et si nudus rediturus es in terram, cui congregas supra terram? Credo, si aliquid tecum
portare possis, vivos homines devorasses. Ecce, nudus egredieris, cur non pecuniam vel bone vel
male congregatam largiris? Promitte, quo mirus es, fac inflationes rerum permirarum, ut pervenias
ad regnum caelorum. Si enim homini alicui decem solidos dares, pro quibus tricentum postmodum
redderet, quantum gauderes, quanti animi letitia exsultares. Si ergo usuris gaudes, fenera Deo tuo.
Tribue Domino tuo de suo, multiplicato enim fenore reddet tibi. Vis nosse quam multipliciter reddet
tibi? Pro bucella, pro nummo, pro tunica accipis vitam aeternam, regnum caelorum, beatitudinem
sine fine. Appende cum bucella tua vitam aeternam, divitias sempiternas. Nulla est comparatio. Da
enim terram, et recipis eum, qui fecit caelum et terram; ipse est enim praemium nostrum, sine quo
dives mendicat et cum quo pauper cupiosissime dives est. Quid enim habet dives, si Deum non
habet? Quid non habet pauper, si Deum habet? Ergo, fratres, utpote speculator in populo haec
dicens et vos admonens, libero me, exuo me, impleo officium meum. Est, qui requirat et discutiat
opus vestrum. Ecce, ingemuistis. Ergo ad faciendam eleemosinam parati iam estis. Deo gratias.
Potens est Dominus, qui vobis dedit intellectum donare eleemosinae fructum.

18

SERMO 350/C

SERMO DE ELEEMOSYNA

Da ex eo quod habes, ut accipias quod non habes.
1. O homo corpore fragilis, tempore mutabilis, morte solubilis, pressus onoribus, fatigatus
sollicitudinibus, audi consilium meum: Releva te dando pauperibus quod acquisisti laboribus; da
non habenti aliquid, quia et tu non habes aliquid, numquam enim vitam aeternam habes; da ergo
ex eo quod habes, ut accipias quod non habes. Pulsat mendicus ianuam tuam; pulsas tu ianuam
Domini tui. Hoc facit Deus cum mendico suo quod facis tu cum tuo; da ergo et dabitur tibi. Si
nolueris, tu videris. Clamat enim pauper et dicit tibi: " Peto panem et non das; petis vitam et non
accipis; videamus quis nostrum maiore damno laboret, ego qui fraudor buccella, an tu qui privaris
vita aeterna; ego qui castigor in ventre, an tu qui mente; ad postremum ego qui ardeo fame, an tu
qui exurendus es igne et flammis vivacibus mancipandus?". His verbis pauperis, nescio utrum
respondere poterit superbia divitis. Omni, inquit Dominus, petenti te da 1. Si omni, quanto magis
egeno et misero, cuius macies et pallor mendicant, cuius lingua tacet, squalor et gemitus
eleemosynam petunt.

Appende cum buccella tua vitam aeternam.
2. Audi ergo me, o dives, et consilium meum placeat tibi, peccata tua eleemosynis redime, noli
incumbere auro; nudus existi de ventre matris tuae, nudus es rediturus in terram 2; et si nudus es
rediturus in terram, cui congregas super terram? Credo si aliquid tecum portare posses, vivos
homines devorasses. Ecce nudus regredieris, cur non pecuniam vel bene vel male congregatam
largiris? Praemitte quo iturus es, fac translationes rerum periturarum, ut pervenias ad regnum
caelorum. Si enim homini alicui decem solidos dares, pro quibus tibi centum postmodum redderet,
quantum gauderes, quanta animi laetitia exsultares! Si ergo usuris gaudes, fenera Domino tuo,
tribue Deo tuo de suo; multiplicato enim fenore reddet tibi. Vis nosse quam multipliciter reddet tibi?
Pro buccella, pro nummo, pro tunica, accipis vitam aeternam, regnum caelorum, beatitudinem sine

35

