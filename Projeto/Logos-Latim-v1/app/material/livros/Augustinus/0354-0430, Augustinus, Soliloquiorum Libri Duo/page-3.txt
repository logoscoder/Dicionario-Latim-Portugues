2. 7. A. - Ecce oravi Deum (Lv 19, 18).
R. - Quid ergo scire vis?
A. - Haec ipsa omnia quae oravi.
R. - Breviter ea collige.
A. - Deum et animam scire cupio.
R. - Nihilne plus?
A. - Nihil omnino.
R. - Ergo incipe quaerere. Sed prius explica quomodo tibi si demonstretur Deus, possis dicere: Sat
est.
A. - Nescio quomodo mihi demonstrari debeat, ut dicam: Sat est: non enim credo me scire aliquid
sic, quomodo scire Deum desidero.
R. - Quid ergo agimus? Nonne censes prius tibi esse sciendum, quomodo tibi Deum scire satis sit,
quo cum perveneris non amplius quaeras?
A. - Censeo quidem; sed quo pacto fieri possit, non video. Quid enim Deo simile unquam intellexi, ut
possim dicere: Quomodo hoc intellego, sic volo intellegere Deum?
R. - Qui nondum Deum nosti, unde nosti nihil te nosse Deo simile?
A. - Quia si aliquid Deo simile scirem, sine dubio id amarem: nunc autem nihil aliud amo quam
Deum et animam, quorum neutrum scio.
R. - Non igitur amas amicos tuos?
A. - Quo pacto eos possum, amans animam, non amare?
R. - Hoc modo ergo et pulices et cimices amas?
A. - Animam me amare dixi, non animalia.
R. - Aut homines non sunt amici tui, aut eos non amas: omnis enim homo est animal, et animalia te
non amare dixisti.
A. - Et homines sunt, et eos amo, non eo quod animalia, sed eo quod homines sunt; id est, ex eo
quod rationales animas habent, quas amo etiam in latronibus. Licet enim mihi in quovis amare
rationem, cum illum iure oderim qui male utitur eo quod amo. Itaque tanto magis amo amicos
meos, quanto magis bene utuntur anima rationali, vel certe quantum desiderant ea bene uti.

Ratione non scitur Deus qua sat esse possit.
3. 8. R. - Accipio istud: sed tamen si quis tibi diceret: Faciam te sic Deum nosse, quomodo nosti
Alypium; nonne gratias ageres, et diceres: Satis est?
A. - Agerem quidem gratias, sed satis esse non dicerem.
R. - Cur, quaeso?
A. - Quia Deum ne sic quidem novi quomodo Alypium, et tamen Alypium non satis novi.
R. - Vide ergo ne impudenter velis satis Deum nosse, qui Alypium non satis nosti.
A. - Non sequitur. Nam in comparatione siderum, quid est mea coena vilius? et tamen cras quid sim
coenaturus ignoro; quo autem signo luna futura sit, non impudenter me scire profiteor.
R. - Ergo vel ita Deum nosse tibi satis est, ut nosti quo cras signo luna cursura sit?
A. - Non est satis: nam hoc sensibus approbo. Ignoro autem utrum vel Deus vel aliqua naturae
occulta causa subito lunae ordinem cursumque commutet: quod si acciderit, totum illud quod
praesumpseram, falsum erit.
R. - Et credis hoc fieri posse?
A. - Non credo. Sed ego quid sciam quaero, non quid credam. Omne autem quod scimus, recte
fortasse etiam credere dicimur; at non omne quod credimus, etiam scire.
R. - Respuis igitur in hac causa omne testimonium sensuum?
A. - Prorsus respuo.
R. - Quid? illum familiarem tuum quem te adhuc ignorare dixisti, sensu vis nosse, an intellectu?
A. - Sensu quidem quod in eo novi, si tamen sensu aliquid noscitur, et vile est, et satis est: illam
vero partem qua mihi amicus est, id est ipsum animum, intellectu assequi cupio.
R. - Potestne aliter nosci?
A. - Nullo modo.
R. - Amicum igitur tuum et vehementer familiarem, audes tibi dicere esse ignotum?
A. - Quidni audeam? Illam enim legem amicitiae iustissimam esse arbitror, qua praescribitur ut
sicut non minus, ita nec plus quisque amicum quam seipsum diligat (Lv 19, 18). Itaque cum
memetipsum ignorem, qua potest a me affici contumelia, quem mihi esse dixero ignotum, cum
praesertim, ut credo, ne ipse quidem se noverit?
R. - Si ergo ista quae scire vis, ex eo sunt genere quae intellectus assequitur, cum dicerem
impudenter te velle Deum scire, cum Alypium nescias, non debuisti mihi coenam tuam et lunam
proferre pro simili, si haec, ut dixisti, ad sensum pertinent.

Auctoritate non scitur Deus.

3

