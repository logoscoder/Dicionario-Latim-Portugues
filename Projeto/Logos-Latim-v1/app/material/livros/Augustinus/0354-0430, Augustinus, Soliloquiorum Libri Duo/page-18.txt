nemo ambigit.
A.- Quidnam id est?
R. - Quid putas, nisi haec omnia inde esse in quibusdam vera, unde in quibusdam falsa sunt, et ad
suum verum hoc solum eis prodesse, quod ad aliud falsa sunt? Unde ad id quod esse aut volunt aut
debent, nullo modo perveniunt, si falsa esse fugiunt. Quo pacto enim iste quem commemoravi,
verus tragoedus esset, si nollet esse falsus Hector, falsa Andromache, falsus Hercules, et alia
innumera? aut unde vera pictura esset, si falsus equus non esset? unde in speculo vera hominis
imago, si non falsus homo? Quare, si quibusdam, ut verum aliquid sint, prodest ut sint aliquid
falsum; cur tantopere falsitates formidamus, et pro magno bono appetimus veritatem?
A. - Nescio, et multum miror, nisi quia in exemplis istis nihil imitatione dignum video. Non enim
tamquam histriones, aut de speculis quaeque relucentia, aut tamquam Myronis buculae ex aere, ita
etiam nos ut in nostro quodam habitu veri simus, ad alienum habitum adumbrati atque assimilati,
et ob hoc falsi esse debemus; sed illud verum quaerere, quod non quasi bifronte ratione sibique
adversanti, ut ex aliqua parte verum sit, ex aliqua falsum sit.
R. - Magna et divina quaedam requiris. Quae tamen si invenerimus, nonne fatebimur his ipsam
confici, et quasi conflari veritatem, a qua denominatur omne quod verum quoquo modo nominatur?
A. - Non invitus assentior.
b) An disputandi disciplina ipsa ratio et veritas sit (11, 19-21)

Quae sint ars disputandi et grammatica.
11. 19. R. - Quid tibi ergo videtur? disciplina disputandi verane, an falsa est?
A. - Quis dubitet veram? Sed vera est etiam grammatica.
R. - Itane ut illa?
A. - Non video quid sit vero verius.
R. - Illud profecto quod nihil falsi habet: quod intuens paulo ante offendebare ex iis rebus quae
nescio quomodo nisi falsae essent, verae esse non possent. An ignoras omnia illa fabulosa et aperte
falsa ad grammaticam pertinere?
A. - Non ignoro istud quidem; sed, ut opinor, non per grammaticam falsa sunt, sed per eam
qualiacumque sunt, demonstrantur. Siquidem est fabula compositum ad utilitatem delectationemve
mendacium. Est autem grammatica vocis articulatae custos et moderatrix disciplina: cuius
professionis necessitate cogitur humanae linguae omnia etiam figmenta colligere, quae memoriae
litterisque mandata sunt, non ea falsa faciens, sed de his veram quamdam docens asserensque
rationem.
R. - Recte sane: nihil nunc curo, utrum abs te ista bene definita atque distincta sint; sed illud
quaero utrum hoc ita esse ipsa grammatica, an vero illa disciplina disputationis ostendat.
A. - Non nego vim peritiamque definiendi, qua nunc ego ista separare conatus sum, disputatoriae
arti tribui.

Grammatica disciplina an vera sit.
11. 20. R. - Quid ipsa grammatica? nonne si vera est, eo vera est quo disciplina est? Disciplina
enim a discendo dicta est: nemo autem quae didicit ac tenet, nescire dici potest; et nemo scit falsa.
Omnis ergo vera est disciplina.
A. - Non video quidem quid in ista ratiuncula temere concedatur. Movet me tamen ne per istam
cuipiam videatur etiam illas fabulas veras esse; nam et has discimus et tenemus.
R. - Numquidnam magister noster nolebat nos credere quae docebat, et nosse?
A. - Imo vehementer ut nossemus instabat.
R. - Numquid aliquando institit ut Daedalum volasse crederemus?
A. - Hoc quidem nunquam. Sed plane nisi teneremus fabulam, vix nos posse aliquid manibus tenere
faciebat.
R. - Tu ergo negas verum esse quod ista fabula sit, et quod ita sit Daedalus diffamatus?
A. - Hoc non nego verum esse.
R. - Non negas ergo te didicisse verum, cum ista didiceris. Nam si volasse Daedalum verum est, et
hoc pueri pro ficta fabula acciperent atque redderent, eo ipso falsa retinerent, quo vera essent illa
quae redderent. Hinc enim exstitit illud quod superius mirabamur, de volatu Daedali veram fabulam
esse non potuisse, nisi Daedalum volasse falsum esset
A. - Iam teneo istud; sed quid ex eo proficiamus exspecto.
R. - Quid, nisi non esse falsam illam rationem, qua collegimus disciplinam, nisi vera doceat,
disciplinam esse non posse?
A. - Et hoc quid ad rem?
R. - Quia volo dicas mihi unde sit disciplina grammatica: inde enim vera est, unde disciplina est.
A. - Nescio quid tibi respondeam.

18

