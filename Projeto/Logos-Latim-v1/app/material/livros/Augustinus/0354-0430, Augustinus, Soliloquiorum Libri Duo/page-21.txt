immortalitate persuasit, nec scit aliquos esse fortasse, qui huius ignorationis miseriam satis
cognoverunt, et quibus praesertim rogantibus non subvenire crudele sit. Ille autem alius novit
quidem pro familiaritate ardorem nostrum; sed ita longe abest, et ita nunc constituti sumus, ut vix
ad eum vel epistolae mittendae facultas sit. Quem credo iam otio Transalpino perfecisse carmen
quo mortis metus excantatus effugiat, et antiqua glacie duratus animae stupor frigusque pellatur.
Sed interim dum ista proveniunt, quae in nostra potestate non sunt, nonne turpissimum est perire
otium nostrum, et totum ipsum animum ex incerto arbitrio pendere deligatum?
Tertio quaeritur si anima qua ratio in ipsa veritate sit (15, 27 - 20, 36)

Dicta recolligit de disciplina et veritate...
15. 27. Ubi est quod Deum et rogavimus et rogamus, ut nobis non divitias, non corporis voluptates,
non populares suggestus atque honores, sed animam nostram seque ipsum quaerentibus, iter
aperiat? Itane nos deseret, aut a nobis deseretur?
R. - Alienissimum quidem ab ipso est ut eos qui talia desiderant deserat: unde a nobis quoque
alienum esse debet ut tantum ducem deseramus. Quare, si placet, repetamus breviter unde illa duo
confecta sint, aut semper manere veritatem, aut veritatem esse disputandi rationem. Haec enim
vacillare dixisti, quo minus nos faciat totius rei summa securos. An potius illud quaeremus,
quomodo esse possit in imperito animo disciplina, quem non possumus non animum dicere? Hinc
enim commotus videbare, ut de illis quae concesseras, dubitare rursus necesse fuerit.
A. - Imo discutiamus prius illa, deinde hoc quale sit videbimus. Ita enim, ut opinor, nulla
controversia remanebit.
R. - Ita fiat, sed adesto totus atque cautissimus. Scio enim quid tibi eveniat attendenti, dum nimis
pendes in conclusionem, et ut iam iamque inferatur exspectas, ea quae interrogantur non diligenter
examinata concedis.
A. - Verum fortasse dicis; sed enitar contra hoc genus morbi quantum possum: modo iam tu incipe
quaerere, ne superfluis immoremur.

... quae non intereat oportet;
15. 28. R. - Ex eo, quantum memini, veritatem non posse interire conclusimus, quod non solum si
totus mundus intereat, sed etiam si ipsa veritas, verum erit et mundum et veritatem interisse. Nihil
autem verum sine veritate: nullo modo igitur interit veritas.
A. - Agnosco ista, et multum miror si falsa sunt.
R. - Ergo illud alterum videamus.
A. - Sine me paululum considerare, oro te, ne huc iterum turpiter redeam.
R. - Ergone interisse veritatem verum non erit? Si non erit verum, non ergo interit. Si verum erit,
unde post occasum veritatis verum erit, cum iam veritas nulla est?
A. - Nihil habeo quid plus cogitem atque considerem, perge ad aliud. Certe faciemus, quantum
possumus, ut docti atque prudentes viri legant haec, et nostram, si qua est, corrigant temeritatem:
nam me nec modo, nec aliquando arbitror quid contra hoc dicatur posse invenire.

de falso qua videtur et qua imitetur.
15. 29. R. - Numquidnam ergo dicitur veritas, nisi qua verum est quidquid verum est?
A. - Nullo modo.
R. - Numquidnam recte dicitur verum, nisi quod non est falsum?
A. - Hinc vero dubitare dementia est.
R. - Num falsum non est quod ad similitudinem alicuius accommodatum est, neque id tamen est
cuius simile apparet?
A. - Nihil quidem aliud video quod libentius falsum vocem. Sed tamen solet falsum dici, etiam quod
a veri similitudine longe abest.
R. - Quis negat? sed tamen quod habeat ad verum nonnullam imitationem.
A. - Quomodo? Non enim cum dicitur, iunctis alitibus anguibus Medeam volasse, ulla ex parte res
ista verum imitatur; quippe quae nulla sit, nec imitari aliquid possit ea res quae omnino non sit.
R. - Recte dicis; sed non attendis eam rem quae omnino nulla sit, ne falsum quidem posse dici. Si
enim falsum est, est: si non est, non est falsum.
A. - Non ergo dicemus illud de Medea, nescio quod monstrum, falsum esse?
R. - Non utique; nam si falsum est, quomodo monstrum est?
A. - Miram rem video: itane tandem cum audio:
Angues ingentes alites iunctos iugo (Cicerone, De inv. 1, 19, 27),
non dico falsum?
R. - Dicis plane: est enim quod falsum esse dicas.

21

