R. - Nonne tibi videtur, si nihil in ea definitum esset, et nihil in genera et partes distributum atque
distinctum, eam nullo modo disciplinam esse potuisse?
A. - Iam intellego quid dicas; nec ulla mihi occurrit cuiusvis facies disciplinae, in qua non
definitiones ac divisiones et ratiocinationes, dum quid quidque sit declaratur, dum sine confusione
partium sua cuique redduntur, dum nihil praetermittitur proprium, nihil annumeratur alienum,
totum hoc ipsum quo disciplina dicitur egerint.
R. - Ergo et totum ipsum quo vera dicitur.
A. - Video consequi.

Disputandi disciplina ipsa ratio et veritas est.
11. 21. R. - Responde nunc quae disciplina contineat definitionum, divisionum, partitionumque
rationes.
A. - Iam superius dictum est haec disputandi regulis contineri.
R. - Grammatica igitur eadem arte creata est, ut disciplina, et ut vera esset, quae est abs te
superius a falsitate defensa. Quod non de una grammatica mihi licet concludere, sed prorsus de
omnibus disciplinis. Nam dixisti, vereque dixisti, nullam disciplinam tibi occurrere, in qua non
definiendi ius atque distribuendi idipsum, ut disciplina sit, fecerit. At, si eo verae sunt quo sunt
disciplinae, negabitne quispiam, veritatem ipsam esse per quam omnes verae sunt disciplinae?
A. - Prope est omnino ut assentiar: sed illud me movet, quod etiam rationem disputandi inter
easdem disciplinas numeramus. Quare illam potius existimo esse veritatem, qua et ista ipsa ratio
vera est.
R. - Optime omnino ac vigilantissime: sed non negas, ut opinor, eo veram esse quo disciplina est
A. - Imo idipsum est quod me movet. Adverti enim etiam disciplinam esse, et ob hoc veram dici.
R. - Quid ergo? istam putas aliter disciplinam esse potuisse, nisi omnia in ea definita essent et
distributa?
A. - Nihil aliud habeo quod dicam.
R. - At, si ad eam pertinet hoc officium, per seipsam disciplina vera est. Quisquamne igitur mirum
putabit si ea qua vera sunt, omnia ab ipsa vera sunt, si et ipsa sit veritas.
A. - Nihil mihi obstat quominus recta pergam in istam sententiam.
c) Quae sunt quo modo in alio sit (12, 22)

Duplici modo aliquid est in subiecto.
12. 22. R. - Ergo attende pauca quae restant.
A. - Profer si quid habes, modo tale sit quod intellegam, libenterque concedam.
R. - Esse aliquid in aliquo, non nos fugit duobus modis dici. Uno quo ita est, ut etiam seiungi atque
alibi esse possit, ut hoc lignum in hoc loco, ut sol in oriente: altero autem quo ita est aliquid in
subiecto, ut ab eo nequeat separari, ut in hoc ligno forma et species quam videmus, ut in sole lux,
ut in igne calor, ut in animo disciplina, et si qua sunt alia similia. An tibi aliter videtur?
A. - Ista quidem vetustissima sunt nobis, et ab ineunte adolescentia studiosissime percepta et
cognita: quare non possum de his interrogatus, quin ea sine ulla deliberatione concedam.
R. - Quid illud? nonne concedis, quod in subiecto est inseparabiliter, si subiectum ipsum non
maneat, manere non posse?
A. - Hoc quoque video necessarium; nam manente subiecto, posse id quod in subiecto est non
manere, quisquis diligenter res advertit, intellegit. Siquidem huius corporis color potest vel
valetudinis ratione vel aetate immutari, cum ipsum corpus necdum interierit. Et hoc non peraeque
in omnibus valet, sed in his in quibus, non ut sint ipsa subiecta, ea quae in subiectis sunt
coexistunt. Non enim ut sit iste paries, paries hoc colore fit, quem in eo videmus; cum etiam si quo
casu nigrescat aut albescat, vel aliquem alium mutet colorem, nihilominus tamen maneat paries ac
dicatur. At vero ignis si calore careat, ne ignis quidem erit; nec nivem vocare, nisi candidam,
possumus.
d) Ex his animum immortalem esse nititur explicare (13, 23 - 14, 26)

Fluctuat ratio non tenens quemque animum non interire.
13. 23. Illud vero quod interrogasti, quis concesserit, aut cui posse fieri videatur, ut id quod in
subiecto est, maneat ipso intereunte subiecto? Monstruosum enim et a veritate alienissimum est, ut
id quod non esset nisi in ipso esset, etiam cum ipsum non fuerit possit esse.
R. - Illud igitur quod quaerebamus inventum est.
A. - Quid narras?

19

