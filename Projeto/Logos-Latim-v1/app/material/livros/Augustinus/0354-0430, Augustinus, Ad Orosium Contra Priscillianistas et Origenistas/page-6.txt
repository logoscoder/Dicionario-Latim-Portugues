eum dicere ignorata fecisse et ea non nisi facta didicisse, nescisse quid faceret, sed scisse quod
fecit. Hoc enim si de aliquo artifice homine diceremus, insipientissime saperemus. Noverat ergo ea
facienda, non facta; noverat ut faceret, non quia fecerat. Proinde quamvis iam nota essent, quia
nisi a sciente non fierent, non tamen facta esse coeperunt, quae ut fierent sciebantur, nisi post
fierent, quae ut recte fierent sciebantur, antequam fierent.

Qua tandem affirmatur audacia non futurum fuisse mundum, id est caelum et
terram, nisi propter necessitatem purgandorum spirituum rationalium.
8. 10. Cum autem veritas, quae neque opinatur incognita nec aliquem fallit, purgationem
nostram 22, immo vero et perfectionem etiam post resurrectionem corporum spiritalium usque ad
angelorum aequalitatem promittat futuram, quomodo dicuntur ipsi sancti angeli, quibus
purgatissimi aequales erimus 23, adhuc a peccatis suis esse purgandi? Et cum caelum novum et
terram novam polliceatur Deus 24 habitaculum sanctorum atque ab omni labe huius saeculi
purgatorum, qua tandem affirmatur audacia non futurum fuisse mundum, id est caelum et terram,
nisi propter necessitatem purgandorum spirituum rationalium, qui vel in caelo vel in terra non
essent nisi pro meritis peccatorum? Quid ergo purgatis opus est caelo novo et terra nova, si purgati
ad hoc restituuntur, ut sint quemadmodum fuerunt ante caelum et terram sine caelo et terra? Quod
si omnino verum esset, nos usque ad illud quod promittit Scriptura spem nostram tendere
deberemus. Et si inde essemus in aliquid melius transferendi, multo rationabilius hoc tunc iam ibi
positi disceremus, quam nunc non solum temere crederemus, verum etiam impudenter docere
conaremur. Quid est autem absurdius quam dicere: Caelum et terra non essent, nisi necessaria
esset mundi structura purgandis; cum alterum caelum et alteram terram promittat Scriptura
purgatis 25?

Quod generatim quodam modo in unoquoque homine est omnis creatura.
8. 11. Porro de sole et luna ceterisque sideribus, quod caelestia sint corpora videmus, quod
animata sint, non videmus. De divinis hoc libris legatur, et credimus. Nam testimonium ex Apostoli
epistola 26, quod ab eis dici solere posuisti, etiam de solis hominibus intellegi potest, quoniam in
unoquoque homine est omnis creatura, non universaliter sicut est caelum et terra et omnia, quae in
eis sunt, sed generatim quodam modo; quia et rationalis in illo est, quam vel probantur habere
angeli vel creduntur, et, ut ita dicam, sensualis, qua et bestiae non carent (utuntur enim sensibus
et sensualibus motibus ad appetenda utilia et vitanda contraria), et vitalis privata sensu, qualis
adverti in arboribus potest; nam et in nobis sine sensu nostro fiunt corporis incrementa, et capilli
nec cum praeciduntur sentiunt, et tamen crescunt. Iam vero ipsa corporalis creatura evidentius
apparet in nobis, quae licet ex terra facta atque formata sit, insunt tamen illi ex omnibus huius
corporei mundi elementis quaedam particulae ad temperiem valetudinis. Nam et calore membra
vegetantur, qui est ab igne, cuius etiam lux per oculos emicat; et aere venarum discursus, quas
arterias vocant, atque spiramenta pulmonis implentur; et humor nisi esset, nulla sputamenta
confluerent, vitamque absumeret siccitas. Nam et ipse sanguis humido lapsu alias venas replens
quasi rivis et fluminibus per cuncta diffunditur. Ita nullum est creaturae genus, quod non in homine
possit agnosci; ac sic omnis creatura in eo congemiscit et dolet, revelationem filiorum Dei
exspectans 27. Quae per corporis etiam resurrectionem etsi non in omnibus hominibus, omnis
tamen a corruptionis servitute liberabitur 28, quia et in singulis omnis est. Et si quo alio modo melius
potest idem locus apostolicarum litterarum intellegi, non tamen ex eisdem verbis consequens est,
ut solem et lunam et sidera congemiscere credamus, donec in saeculi fine a corruptionis servitute
liberentur.

Nec evangelistae derogamus fidem scribentis et Iudaei vocem blasphemantis
horremus.
9. 12. Sane quoniam dixi: De divinis libris legatur, et credimus, ne te forsitan fallat, quod de libro
sancti Iob proferre assolent, qui haec asserunt, ubi scriptum est: Quomodo erit homo iustus coram
Domino vel quomodo se mundabit natus ex muliere? Si lunae praecipit et non lucet nec stellae sunt
mundae ante eum; quanto magis homo putredo et filius hominis vermis? 29 Hinc enim volunt
intellegi et rationalem spiritum habere stellas et mundas non esse a peccato; sed ideo in caelis
esse, quia maiorem vel meliorem locum minor culpa promeruit. Non pro auctoritate divina istam
sententiam recipiendam esse existimo: non enim eam ipse Iob enuntiavit, cui singulare quodam
modo testimonium divinitus perhibetur, quod non peccaverit labiis suis 30 ante Dominum, sed unus
ex eis amicis, qui dicti sunt consolatores malorum omnes 31 et divina sententia reprobati. Sicut
autem in Evangelio, quamvis verum sit omnino, quod dicta sint, non tamen omnia, quae dicta sunt,
vera esse creduntur, quoniam multa a Iudaeis falsa et impia dicta esse verax Evangelii scriptura

6

