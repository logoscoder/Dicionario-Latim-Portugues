14 - Rom 8, 20.
15 - 2 Cor 11, 10.
16 - Cf. Ex 9, 14.

2 AD OROSIUM
CONTRA PRISCILLIANISTAS ET ORIGENISTAS
Loquacissimi erroris radicem effodere atque exstirpare compendium est.
1. 1. Respondere tibi quaerenti, dilectissime fili Orosi, nec ad omnia debeo, quae in tuo
commonitorio posuisti, nec omnino non debeo, ne studium tuum, quod mihi gratissimum est,
contempsisse videar et ob hoc intemperanter offendam. Nam in quibusdam opusculis nostris, quae
vel legisti vel legere poteris, multa dicta sunt, quae valeant adversus haeresim Priscillianistarum,
quamvis non mihi eos proposuerim refellendos; sed cum aliud agerem, etiam hoc me egisse nunc
intellego, quando ex te audio quid illi sentiant. Quod enim est adversus Manichaeos multis a me
locis de anima disputatum, quae licet secundum quemdam modum suum sit immortalis, tamen in
deterius deficiendo et in melius proficiendo mutabilis esse convincitur et per hoc non esse Dei
substantia dilucidissime ostenditur, simul et priscilliani dogma subvertit. Hoc enim uno firmissime
constituto, quod et verissimum est et in se ipso unusquisque admonitus facillime agnoscit, neque
illi neque isti inveniunt unde suas fabulas texant. Quid autem opus est ire per amputandos ramos
loquacissimi erroris, cuius radicem effodere atque exstirpare compendium est, cum praesertim et
ipse gratuleris iam illa fabulosissima deliramenta apud vos esse convicta?

Quia anima facta est atque et Dei natura non est, profecto Priscilliani haeresis
refellitur, quae animam primitus naturam Dei esse contendit.
2. 2. Sed de anima quaestionem adhuc usque versari, utrum eam Deus, quoniam particulam vel
defluxionem eius non esse iam constat, ex nihilo creasse dicendus sit, eo quod durum et impium
videatur voluntatem Dei dicere nihil esse, quo volente creata est, hoc quidem iam non pertinet ad
redarguendam Priscilliani sacrilegam vanitatem. Sive enim ex nihilo facta sit anima sive hoc
propterea dicendum non sit, quia Dei voluntate facta est, quae voluntas utique non est nihil, tamen,
quia facta est atque et Dei natura non est, profecto haeresis illa refellitur, quae animam primitus
naturam Dei esse contendit, ut habeat unde connectat, quidquid aliud falsitatis adiungit. Verum
quia et istam quaestionem spernere et indiscussam relinquere non oportet, quaerendum est ab
istis, qui propterea nolunt animam ex nihilo factam credere, ne voluntatem Dei qua facta est nihil
esse asserant, quaerendum est ergo ab eis, utrum nullam creaturam ex nihilo factam esse
fateantur. Si enim id putant, verendum est, ne aliam quamdam naturam conentur inducere, quae
neque Deus sit nec tamen nihil sit, quam velut materiam sibi subiectam nisi Deus haberet, unde
faceret quidquid fecit invenire non posset. Namque dum quaeritur, unde creaturam suam Deus
fecerit, quaedam materies quaeritur, sicuti est fabro lignum vel quodlibet corpus, quod nisi
habuerit, ea facere quae ab eius arte expetuntur, omnino non poterit. Cum ergo respondetur: ex
nihilo, quid aliud respondetur, nisi nullam ei subiectam fuisse materiam, quam ipse non fecerat, ut
haberet unde faceret, si quid vellet, et quam nisi haberet facere non valeret? Materies quippe
mundi, quae in rebus mutabilibus utcumque dignoscitur, ab ipso constituta est, a quo constitutus
est mundus. Quapropter etsi fecit aliquid Deus aut facit ex alia quacumque re, non tamen ex ea re
fecit aut facit, quam ipse non fecerit. Quamobrem sequestrata paululum animae natura, si fatentur
Deum aliquid fecisse de nihilo, attendant et videant quidquid illud est eum voluntate fecisse; non
enim aliquid fecisset invitus; nec tamen ideo eamdem voluntatem nihil esse, quia voluntate ab illo
aliquid ex nihilo factum est. Cur ergo de anima timent dicere, quod de aliis quibuslibet rebus non
dubitant dicere? Aut si animam tantummodo voluntate Dei perhibent factam, cetera non eum
voluntate fecisse contendunt; quid absurdius quid insanius dici potest? Quod si omnia quae fecit
voluntate utique fecit, nec tamen, cum hoc dicimus, eamdem voluntatem nihil esse dicimus: hoc et
de anima accipiant.

Cum dicitur: Deus ex nihilo fecit, nihil aliud dicitur nisi: Non erat unde faceret
et tamen quia voluit fecit.
3. 3. Cum enim dicitur: Deus ex nihilo fecit 1, nihil aliud dicitur nisi: Non erat unde faceret et tamen
quia voluit fecit. Usque adeo igitur in eo quod ex nihilo fecit, voluntas non nihil dicitur, ut ipsa

3

