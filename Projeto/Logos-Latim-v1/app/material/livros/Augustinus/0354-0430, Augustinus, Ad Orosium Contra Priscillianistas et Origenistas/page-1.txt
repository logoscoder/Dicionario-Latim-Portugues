1 CONSULTATIO SIVE COMMONITORIUM
OROSII AD AUGUSTINUM DE ERRORE
PRISCILLIANISTARUM ET ORIGENISTARUM
BEATISSIMO PATRI AUGUSTINO EPISCOPO OROSIUS
1. Iam quidem suggesseram Sanctitati tuae, sed commonitorium suggestae rei tunc offerre
meditabar, cum te expeditum animo ab aliis dictandi necessitatibus esse sensissem. Sed quoniam
domini mei, filii tui, Eutropius et Paulus episcopi, eadem qua et ego puer vester salutis omnium
utilitate permoti commonitorium iam dederunt de aliquantis haeresibus, nec tamen omnes
significarunt, necesse fuit me festinato edere et coacervare in unum omnes perditionum arbores
cum radicibus et ramis suis et offerre ignienti spiritui tuo 1, ut tu viso agmine perspectaque nequitia
permetiaris, quam possis dispositionem adhibere virtutis. Tu tantum, beatissime pater, malignas
aliorum plantationes vel insertiones erue atque succide 2 et veram sparge sementem nobis de tuis
fontibus rigaturis 3. Ego testem Deum spondeo et incrementum operis tui spero, quia terra illa,
quae nunc ingratos fructus insincere culta exhibet, si eam de manna illo recondito 4 tu apud me
mandando et replendo visitaveris, usque in centesimum fructum profusa aliquando liberius
ubertate proficiet 5. Per te Dominus Deus noster, per te, inquam, beate pater, quos castigavit in
gladio, emendet in verbo. Ad te per Deum missus sum; de te per eum spero, dum considero
qualiter actum est, quod huc veni. Agnosco, cur venerim: sine voluntate, sine necessitate, sine
consensu de patria egressus sum occulta quadam vi actus, donec in istius terrae litus allatus sum.
Hic demum in eum resipivi intellectum, quod ad te venire mandabar. Impudentem non iudices, si
accipis confitentem. Fac me ad dilectam dominam meam idoneum negotiatorem inventa
margarita 6, non fugitivum servum eversa substantia reverti. Dilacerati gravius a doctoribus pravis
quam a cruentissimis hostibus sumus. Nos confitemur offensam, tu pervides plagam; quod solum
superest: Adiuvante Domino largire medicinam. Breviter ergo et quid ante male plantatum
convaluit et quid postea peius insertum praevaluit, ostendam.
2. Priscillianus primum in eo Manichaeis miserior, quod ex Veteri quoque Testamento haeresim
confirmavit, docens animam quae a Deo nata sit de quodam promptuario procedere, profiteri ante
Deum se pugnaturam, instrui adhortatu angelorum; dehinc descendentem per quosdam circulos a
principatibus malignis capi et secundum voluntatem victoris principis in corpora diversa contrudi
eisque adscribi chirographum. Unde et mathesim praevalere firmabat asserens, quia hoc
chirographum solverit Christus et affixerit cruci per passionem suam 7, sicut ipse Priscillianus in
quadam epistola sua dicit: " Haec prima sapientia est in animarum typis divinarum virtutum
intellegere naturas et corporis dispositionem. In qua obligatum caelum videtur et terra, omnesque
principatus saeculi videntur adstricti sanctorum dispositiones superare. Nam primum Dei circulum
et mittendarum in carne animarum divinum chirographum, angelorum et Dei et omnium animarum
consensibus fabricatum patriarchae tenent, qui contra formalis militiae opus possident, et reliqua ".
Tradidit autem nomina patriarcharum membra esse animae, eo quod esset Ruben in capite, Iuda in
pectore, Levi in corde, Beniamin in femoribus, et similia. Contra autem in membris corporis caeli
signa esse disposita, id est arietem in capite, taurum in cervice, geminos in bracchiis, cancrum in
pectore et cetera, volens subintellegi tenebras aeternas et ex his principem mundi processisse, et
hoc ipsum confirmans ex libro quodam, qui inscribitur " Memoria Apostolorum ", ubi Salvator
interrogari a discipulis videtur secreto et ostendere de parabola evangelica quae habet: Exiit
seminans seminare 8, quia non fuerit seminator bonus, asserens quia, si bonus fuisset, non fuisset
neglegens, non vel secus viam vel in petrosis vel in incultis iaceret semen 9, volens intellegi hunc
esse seminantem, qui animas captas spargeret in corpora diversa quae vellet. In quo etiam libro de
principe humidorum et de principe ignis plurima dicta sunt volens intellegi arte, non potentia Dei
omnia bona agi in hoc mundo. Dicit enim esse virginem quandam lucem, quam Deus volens dare
pluviam hominibus principi humidorum ostendat, qui dum eam apprehendere cupit, commotus
consudet et pluviam faciat et destitutus ab ea mugitu suo tonitrua concitet. Trinitatem autem solo
verbo loquebatur; nam unionem absque ulla existentia aut proprietate asserens sublato " et "
Patrem, Filium, Spiritum Sanctum hunc esse unum Christum docebat.
3. Tunc duo cives mei, Avitus et alius Avitus, cum iam tam turpem confusionem per se ipsam
veritas sola nudaret, peregrina petierunt. Nam unus Ierosolymam, alius Romam profectus est.
Reversi unus rettulit Origenem, alius Victorinum; ex his duobus alter alteri cessit; Priscillianum
tamen ambo damnarunt. Victorinum parum novimus, quia adhuc paene ante editiones suas
Victorini sectator cessit Origeni. Coeperunt ergo ex Origene magnifica plura proponi, quae ex
modica occasione veritas ipsa praecideret. Didicimus enim de Trinitate doctrinam satis sanam
omnia, quae facta essent, a Deo facta esse 10 et omnia bona valde 11 et facta de nihilo, tunc deinde

1

