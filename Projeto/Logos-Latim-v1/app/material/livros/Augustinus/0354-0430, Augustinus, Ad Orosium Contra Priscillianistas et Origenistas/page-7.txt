testatur, sic in hoc libro, ubi multae personae locutae esse narrantur, non solum quid dicatur, sed a
quo etiam dicatur considerandum est, ne passim, quae in sancto libro quolibet scripta sunt
recipientes cogamur fateri, quod absit, vera et iusta fuisse, quae marito sancto mulier insipiens
suggerebat, ut aliquid adversus Deum loquens ab illa intolerabili poena moriendo liberaretur 32.
Quod non ideo dixerim, quia illi amici a Domino reprobati et ab ipso sancto Dei servo merito culpati
nihil veri loqui potuerunt 33, sed quia non omnia, quae locuti sunt, vera putanda sunt. Quamvis ergo
adversum Iob nihil verum dixerint, potest tamen etiam ex eorum verbis aliquam sanam sententiam
in testimonium veritatis assumere, qui novit sapienter dicta discernere; sed quando inquirentes
probari nobis aliquid volumus testimonio sanctorum eloquiorum, non nobis dicatur credendum esse
etiam quod in Evangelio scriptum est, si forte evangelista eum hoc dixisse commemorat, cui fides
habenda non est. Nam dictum est illic a Iudaeis Domino Christo: Nonne verum dicimus, quia
samaritanus es et daemonium habes? 34 Quam vocem tanto amplius detestamur, quanto nobis
Christus est carior; emissam tamen esse a Iudaeis dubitare non possumus, qui evangelicam
narrationem verissimam credimus. Ita nec evangelistae derogamus fidem scribentis et Iudaei
vocem blasphemantis horremus. Nec solum impiis et nefandis hominibus, sed nec ipsis in fide
parvulis atque adhuc rudibus et indoctis qui forte ibi loquentes commemorantur, tamquam
canonicae auctoritati accommodamus fidem. Neque enim, quia ille cuius caeci nati oculos Dominus
aperuerat, ait: Scimus quia peccatores Deus non exaudit 35, ideo istam sententiam pro evangelica
auctoritate sic debemus accipere, ut ipsis in Evangelio verbis Domini resistamus, qui eum qui dixit:
Domine, propitius esto mihi peccatori, magis iustificatum descendisse de templo, quam pharisaeum
iustitias suas commemorantem atque iactantem divina voce firmavit 36. Non succenseat iste recens
illuminatus in carne, quod eum diximus in suae fidei tirocinio, quando adhuc quis esset qui eum
sanaverat nesciebat, minus circumspectam protulisse sententiam, quia peccatores Deus non
exaudit: cum ipsi Apostoli prae ceteris electi et Domini lateribus cohaerentes eiusque ore
pendentes multa reperiantur improbanda dixisse, quae commemorare prolixum est, ita ut beatus
Petrus de quibusdam verbis suis non solum reprehendi, sed etiam satanas appellari meruerit 37.

Cuius participatione iusti sunt, eius comparatione nec iusti sunt.
10. 13. Quamquam in comparatione iustitiae Dei, si nec sancti in caelis angeli iusti esse dicantur,
non mihi videtur importuna sententia, non quia, ut hoc essent, a iustitia lapsi sunt, sed quia facti
sunt et Deus non sunt tantumque spiritalis luminis habere non possunt, quantum habet ille a quo
facti sunt. Ibi enim summa iustitia, ubi summa sapientia: et hoc Deus est, de quo dictum est: Soli
sapienti Deo 38. Sed alia quaestio est, quantum iustitiae ipsius capiant angeli quantumque non
capiant. Cuius enim participatione iusti sunt, eius comparatione nec iusti sunt.

Quantum quisque sciendo profecerit, infra illas litteras se inveniet, quas Deus
tamquam firmamentum supra omnia humana corda constituit.
11. 14. Sed alia est, ut dixi, ista quaestio, alia de sideribus et sole et luna, utrum vel rationales
habeant spiritus in his conspicuis corporibus lucidisque quae corpora esse qui dubitat, quid sit
omnino corpus ignorat. Neque ista multum ad nos pertinent, ut ea summo studio indagare
curemus, quae remota sunt a sensibus nostris et ab intellectu infirmitatis humanae, nec in ipsis
scripturis ita posita, ut nobis eorum sit mandata cognitio. Immo vero ne praecipiti suspicione in
fabulas sacrilegas irruamus, clamat scriptura divina: Altiora te ne quaesieris et fortiora te ne
scrutatus fueris, sed quae tibi praecepit Dominus, illa cogita semper 39, ut magis in istis temeraria
praesumptio quam cauta ignoratio culpanda videatur. Certe ait Apostolus: Sive sedes sive
dominationes sive principatus sive potestates 40. Esse itaque sedes, dominationes, principatus,
potestates in caelestibus apparatibus firmissime credo, et differre inter se aliquid indubitata fide
teneo: sed quo me contemnas, quem magnum putas esse doctorem, quaenam ista sint et quid
inter se differant nescio. Nec ea sane ignorantia periclitari me puto, sicut inoboedientia, si Domini
praecepta neglexero; et ideo puto spiritu Dei per auctores nostros, scriptores sanctorum
eloquiorum, non plene exposita, sed raptim tacta atque perstricta, ut si cui forte tali, quales nos
sumus, per altiorem revelationem aliquid huiusmodi fuerit demonstratum, non se inferiores fuisse
credat eos, per quos nobis canonicarum Scripturarum sancta praeconia ministrata sunt. Quantum
enim quisque sciendo profecerit, infra illas litteras se inveniet, quas Deus tamquam firmamentum
supra omnia humana corda constituit. Non itaque opus est plus sapere, sed sapere ad
temperantiam, sicut unicuique Deus partitus est mensuram fidei 41. Docebunt te ista fortasse
doctiores, si ad illos afferas tantam discendi scientiam, quantam sciendi habes curam, ne incognita
pro cognitis opineris, ne non credenda credas vel credenda non credas. Immo docebit ille unus
magister 42 et verus sive per illos sive quibus modis voluerit, qui te pro sua Ecclesia laborantem
intus inspicit, ubi et hoc in te contulit: ipse reserabit latius veritatem, qui pulsantem pervidet, quam
donare dignatus est, caritatem.

7

