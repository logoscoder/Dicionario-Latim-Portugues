civibus concedi solent. Ius electionis mihi tantum in Civitate mea competit quia civis Rei Publicae
Confoederatae Germaniae sum, sed neque in Francogallia neque in Magno Ducatu Luxemburgo. Etiam massa
civium interum dividitur. Mulieribus ius electionis post acerrimam pugnam, in Francogallia post secundum
bellum mundiale demum concedebatur, antea ad statum civium passivorum redactae erant.
De Declaratione Independentiae Americanae.

Aetate «Absolutismi» ut aiunt, summa imperii uni tantum homini, scilicet principi legibus absoluto tributa erat.
Regi ab ipso Deo summam infinitamque potestatem praebitam esse neque ei rationem reddendam subditis multi
homines docti illius aetatis contendebant. Alii, ut THOMAS HOBBES, quamvis putarent summam rei publicae
potestatem in quadam civium cum principe facta pactione ficticia inniti, tamen subditos principi omnia iura
commendasse, inde potestatem ipsius infinitam esse censebant.
Contra imperii absoluti defensores alii homines animosi surgebant iura hominum innata defendentes, hominem
vero haec iura abalienare nullo modo, nulla pactione regi cuidam cedere posse immo potius his iuribus regiam
potestatem limitari ac finiri. Ne haec doctrina libris inclusum ac occultum maneret docebant, regi iura hominum
non observanti oboedientiam detrahi posse quin etiam oportere.
Huius doctrinae summa in illa facile cognoscitur Declaratione Independentiae sive Libertatis, qua die quarto
mensis Iulii anno 1776° Foederatae Civitates Americae Septentrionalis a Corona Anglica desciverunt:
«Habemus haec vera atque per se ipsa evidentia: omnes homines aequales nascuntur; iuribus florent
inalienabilibus, ab ipso Creatore concessis; in his ius vitae, ius libertatis, ius felicitatis appetendae. Horum
iurum firmandorum causa potestas publica moderatoribus traditur, quibus cives reguntur, quique imperio
legitimo potiuntur ex consensu civium qui ipsorum dicionis sunt. Quotienscumque autem moderatores rei
publicae hos fines assequi non possunt, populo liberum est formam regiminis mutare vel regimen tollere
novumque instituere, illis uso principiis eaque potestatis discriptione, quibus hominum securitas et felicitas
videantur facile posse effici.»
Doctrina, quae huic textui subest sententiis quae sequuntur comprehendi potest:
Sunt iura homini innata, quae ne pacto societatis quidem alienare, id est rei publicae tradere potest;
tutela horum iurum est finis praecipuus rei publicae;
tutela horum iurum est praecipuum officium eorum, penes quos potestas publica est;
moderatores rei publicae amovendi sunt, forma mutanda est cum civibus persuasum est, rem publicam alia
forma, aliisve regentibus finem suam melius assequi posse.
Fundamentum rei publicae modernae adumbratur: non civis rei publicae causa, sed res publica civium causa est.
Notandum vero est illa declaratione oblitos esse servos nigritas qui hoc tempore iam multis in locis Americae
Septentrionalis inveniebantur.
De Declaratione Iurum Hominis Francogallica.

Exordio Eversionis Francogallicae documentum maximi momenti exaratum est: Declaratio Iurum Hominis.
Initio documenti, quod vocabulo moderno «praeambula» nuncupatur, rationes praebentur, cur delegati ad
Concilium Totius Nationis utile, quin etiam necesse esse putabant, renovationem rei publicae sollemni
declaratione iurum hominis incohandam esse:
«Nos, personam gerentes populi Francogallici, qui nosmetipsos Concilium Totius Nationis esse statuimus,
considerantes causam unicam calamitatum rei publicae et corruptionis regentium in eo esse quod iura hominis
ignorabantur, oblivioni contemptuique tradebantur, consilium cepimus, Declaratione sollemni iura naturalia
inalienabilia sacrosancta exponere, eo fine
ut, cum haec Declaratio omnibus corporis socialis membris semper ante oculos versetur, assidue de iuribus et
officiis ipsorum moneantur;
ut omnia quae a potestate legislativa vel a potestate exsecutiva agantur eo melius observentur quod omni
tempore acta publica ad finem rei publicae referre liceat;
ut vindicationes civium in posterum rationibus simplicibus, minime dubiis nitantur et semper cedant in formam
rei publicae stabiliendam et bonum commune promovendum.
Itaque Concilium Totius Nationis agnoscit et confitetur coram ipso Esse Supremo iura hominis et civis quae
sequuntur.»
Declarationis rationem esse et cives et moderatores edocere, consensum efficere de finibus rei publicae,
arbitrium iperantium impedire, oboedientiam civium ultro praestitam promovere ex documento ipso facile patet.
2

