Partes philosophorum potius quam iurisperitorum auctores agunt. Doctrina libertatis eorum explicatur articulis
quae laudantur:
Articulus primus:
Homines liberi et iuribus aequalibus praediti nascuntur manentque. Discrimina socialia non nisi rationibus boni
communis inferre licet.
Articulus secundus:
Finis cuiusvis rei publicae est iura naturalia, de quibus homo decedere non potest, sarta tecta servare. Haec
iura sunt ius libertatis, ius proprietatis, ius securitatis nec non ius resistendi oppressioni.
Articulus quartus:
Libertas est ius omnia faciendi quae alterum non laedunt; itaque usus iurum naturalium hominis circumscribi in
tantum potest in quantum necessarium est ut alia societatis membra iisdem iuribus fruantur. Circumscriptiones
non nisi per Legem definiuntur.
Articulus quintus:
Lege prohibere tantum actiones societati noxias licet. Lege non prohibente, actionem impedire, lege non
imperante, hominem ad actionem cogere non licet.
Articulus sextus:
Lege voluntas generalis exprimitur. Omnibus civibus ius competit ut vel ipsi vel per homines ipsorum personas
gerentes ad legem ferendam conspirent. Lex aut protegens aut puniens omnibus aequalis esto. ...
Articulus septimus:
Neminem accusare, comprehendere vel in custodia habere licet nisi sub condicionibus et formis Lege definitis.
Qui iussa publica illegitima vel sollicitat, vel expedit, vel efficit vel efficienda curat puniatur oportet; quivis vero
civis secundum Legem in ius vocatus vel comprehensus ilico oboedire debet, contumax delinquit.
Clavis totius compagis articulis quarto et quinto invenitur. Libertatis notio modo negationis definitur. Homo liber
est - de libertate physica tantum agitur - in quantum aut agens aut omittens neque alterum neque societatem
ipsam laedit. Libertatem coercere non nisi legislatoribus licet et non nisi ea de causa ut vel aequalis usus iurum
civibus praebeatur vel actus prohibeantur quibus societas damnum pati potest. Nulli magistratui imperando aut
prohibendo libertatem civis artare licet nisi Lege ipsa loquente, aut imperante aut prohibente. Magistratus tantum
os et brachium legis est. Lex vero nihil aliud est ac «voluntas generalis». Hoc termino technico memoria
evocatur philosophi illius JEAN JACQUES ROUSSEAU, qui librum celeberrimum de «Contractu Societatis»
scripsit. Ille notionem voluntatis generalis his verbis accuratius definiverat:
«Ut vero, inquit, voluntas generalis sit, non semper oportet ut omnes ad unum assenserint, at requiritur, ut
omnium suffragia numerentur; quandocumque vero quidam formaliter excluditur, voluntas non iam generalis
est.»
Inde fundamentum democratiae modernae patet, id est principium formale iuxta quod leges maiore parte
suffragia ferentium feruntur, quae leges iam ea de causa iusta sunt, quod maior pars eis assensa est.
Declarationem sub oculis iurisperiti omnibus numeris absolutam non esse, ex eo evidens est, quod articulus
sextus cum articulis quarto et quinto non omni ex parte congruat. Lex est, quod maiori parti suffragia ferentium
placuit; at non licet lege libertatem coercere nisi tutelae iurum ceterorum vel societatis ipsius causa. Quis
iudicabit, utrum legislatores hos limites observaverint necne? Si hoc munus ad legislatores ipsos competit, eis
licet, libertatem ad libitum maioris partis artare. Regem legibus absolutum cives non iam tolerabant, sed quid de
legislatoribus legibus absolutis? Declaratio impedire non potuit quominus motus renovationis in regnum
tromocratarum Iacobinorum detrusus est, ubi terror instrumento securis labentis regnabat, id quod non contra sed
iuxta legem fiebat, lege ipsa tutela iurum hominis tollebatur.
De tutela iurum hominis per instituta iuris gentium.

Eo quod iura fundamentalia eademque constitutione Civitatis protecta ad singulam tantum Civitatem pertinent,
unicuique Civitati liberum est decernere, utrum haec iura ipsius tantum civibus concedat, an omnibus hominibus
3

