Bauer, Joannes Paulus - De Iuribus Fundamentalibus Europaeis
DE IURIBUS FUNDAMENTALIBUS EUROPAEIS

De juris significatione obiectiva et subiectiva

Apud Isidorem Hispalensem [1] haec invenitur definitio: Ius generale nomen est, lex autem iuris est species.
Constat ergo ius legibus, id est normis. Normarum compagem nomine iuris obiectivi significare solemus. Extant
hierarchiae legum unicuique Civitati propriae, quas ordinem iuris sive iuridicum nuncupamus, loquimur de
ordine iuris Rei Publicae Germaniae vel Regni Belgici.
Alio vero modo saepe vocabulum iuris usurpatur: Legimus apud Ciceronem [2] «Ius meum persequor» et
rogamus quid dicere voluerit orator celeberrimus loquens de iure suo? Estne ius meum, aut tuum aut alius?
Suntne leges Rei Publicae Germaniae leges meae? Translata significatione dicere licet: quia civis huius Rei
Publicae sum, etiam leges germanicae leges meae sunt, quia ipsis teneor. At aliter Cicero significationem
intellegit: ius meum est ius quod mihi competit, aliquid ab aliquo petendi. Iure Romanorum hoc ius saepe sub
nomine actionis venit, actio est quasi ius alquid petendi armis legis armatum. Ubi mihi ius est aliquid ab aliquo
petendi necessario obligatio alterius sit oportet id mihi dandi. Haec obligatio lege constituitur. Secundum
linguam iurisprudentiae quae medio aevo invaluit, ius petendi nomine iuris subiectivi nominare solemus. Inter
utramque significationem iuris distinguendum est, at eo modo inter se conexae sunt, ut nullum ius subiectivum
datur, nisi si obligatio a lege statuitur; at contra multae leges sunt, exempli gratia quibus ordo potestatum
publicarum temperatur, quae nulla iura subiectiva statuunt.
De iuribus hominum et de libertatibus fundamentalibus.

Iterum primo rogandum est de significatione verborum.
De iuribus hominum loqui videtur quasi pleonasmo uti, quia cuncta iura sunt iura hominum. Lege homines
tantum tenentur, neque lapides neque animalia. Si mihi «ius in rem» est, non rei incumbit obligatio mihi
oboediendi sed cunctis ceteris hominibus, me possessione mea non deturbandi. In textibus vero infra laudatis
videbimus vocabulum iurum hominum alio modo usurpatum esse: Sunt iura quae homini non lege quadam
dantur sed quae ipsi ea de causa competunt, quia homo est. Nullo negotio intellegitur hanc notionem arte
cohaerere cum notione iuris naturalis, id est ordinis iuris obiectivi qui non legibus constituitur sed in natura ipsa
invenitur. Subest species philosophica de natura hominis quae multiplex multiformisque iam apud philosophos
graecos invenitur et hodie quasi ad statum religionis saecularis evecta est.
Vocabulo iuris hominis saepe adiungitur vocabulum libertatis fundamentalis, ex. gr. in illa Conventione Consilii
Europae de qua infra dicturi sumus. Quo modo duae notiones distinguuntur, non semper patet saepe quasi sint
hendiadyoin usurpantur. Libertas vero species est et iura hominis genus. Sunt iura quae non notione libertatis
comprehenduntur, ut ius ad vitam. At concedendum est, hominem in societate viventem non nisi liberum natura
sua frui posse sed omnio necesse esse ut lex libertatem unius cum libertate alterius conciliet. Liber ergo sum in
quantum lege non cogor. Libertate fundamentali fruor, ubi legislatori non licet me lege cogere. Distinguendum
est inter libertatem sub lege et libertatem a lege. Videbimus indivisam libertatem fundamentalen decursu
historiae in disiunctas libertates divisam esse.
Secundum doctrinam modernam tria sunt genera iurum fundamentalium, quae secundum tres status
distinguuntur:
Vocabulo status negativi indicatur campus quasi traditione sacer illarum libertatum quibus civibus licet omnem
ingerentiam rei publicae impedire. Libertas religionem profitendi, libertas opinionem suam divulgandi, libertas
proprietatis privatae, libertas professionem eligendi et exercendi ita proteguntur.
Notione status positivi comprehenduntur iura quibus homini aliquid a re publica poscere licet. Homo, quamvis
libertate praeditus, fame perire potest, nisi ei licet cibum habere. Ne cogatur vel furari vel mendicare, officium
rei publicae esse multi hodie putant, necessitatibus vitalibus civium satisfacere quandocumque ipsi id efficere
non valent.
Status activus est summa iurum participandi in re publica gerenda. Ius electionis activum et passivum, ius
factiones politicas condendi iisque nomen dandi sunt exempla illius status, quo democratia quasi constituitur.
Hoc loco alia distinctio patet, id est inter homines et cives, et inter cives activos et passivos. Humanitas
distribuitur inter Civitates, et Civitates constant civibus. Iura status activi non omnibus hominibus sed tantum
1

