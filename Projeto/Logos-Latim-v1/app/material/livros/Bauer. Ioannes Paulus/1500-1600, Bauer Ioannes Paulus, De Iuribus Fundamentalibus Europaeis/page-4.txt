in suo territorio versantibus. Itaque maximo commodo, maximoque emolumento erat generi humano, quod
tandem moderatoribus plurium Civitatum placuit, conventiones inire mutuas circa iura fundamentalia hominum.
Quomodo id effici potuerit, ex his quae sequuntur intellegi potest:
Valet inter Civitates principium, quo «par in parem non habet imperium». Inde consequitur nullam Civitatem
leges suas extra territorium proprium urgere, nullos actus iuridicos ponere posse, quibus aliae Civitates etiam
nolentes teneantur. Nam leges iuris gentium nascuntur vel ex consuetudinibus, id est ex actibus Civitatum qui
opinione iuris fiunt, vel e pactionibus inter partes contrahentes tantum valentibus. Sola pactione Civitas alii
Civitati vel coetui internationali iura permittere potest, quae permissio, pactione tantum fulta, una cum pactione
ipsa finietur.
Subiecta iuris gentium habentur tantum Civitates, consociationes Civitatum et instituta pactione inter Civitates
condita. Homines singuli secundum regulam generalem personae iuris gentium esse nequeunt. Itaque Res
Publica Confoederata Germania cives suos in territorio Rei Publicae Francogallicae commorantes protegere non
potest nisi praesidio legati sui apud Praesidem Rei Publicae Francogallicae. Omnis ergo civis peregrinus, cum de
iniuria a potestate alienae Civitatis sibi illata queritur, per intercessionem legati vel procuratoris suae Civitatis ius
suum persequi potest. Iure gentium quaedam iura minima peregrinis concedi debent, quibus vita et corpus et
proprietas peregrini protegatur. Civitas per legatum suum intercedens postulare potest, ut haec iura minima
civibus suis permittantur. Huiusmodi defensio iurum tantum fieri potest, si inter utramque Civitatem
necessitudinis relationes formales - quae hodie relationes «diplomaticae» nuncupantur - intercedunt. Si vero quae
Civitas in tractando peregrino quem territorio suo recepit, contra leges iuris gentium deliquerit, a Civitate patria
eius peregrini, cuius iura laesa sunt, coram Curia iure gentium dicundo, cuius sedes Haga Comitum in Batavia
est, in ius vocari potest, cum Civitas conventa se ultro huic foro subiecerit, sin aliter, quaestio iuris ad
quaestionem facti id est potentiae detorquetur. Et semper pendet a voluntate Civitatis in lite agendo victae, num
sententia tribunalis iuris gentium adimpleatur. Peregrinus ipse nullo modo iura sua coram tribunali iuris gentium
vindicare potest, quoniam tantum Civitatibus competit ius standi in foro internationali.
Nullo autem pacto fieri potest ut, si cui homini iniuria illata est a sua ipsius Civitate, Civitas aliena pro eo
intercedat. Tali enim intercessione facta haec se interponere censeatur in res domesticas alterius Civitatis, qualis
intercessio iure gentium est prohibita. Inde arma validissima fiunt illis moderatoribus, qui dominatum
tyrannicum in cives proprios exercent.
De Consilio Europae.

Convenerunt Londinii, die quinto mensis Maii anno 1949 o delegati decem Civitatum ad pactum ineundum
novum et, quantum ad Europaeam continentem, insolitum, quo singulorum populorum studia voluntatesque, post
immane bellum nimis contraria atque diversa, consociarentur et in unum confundarentur. Hoc enim pacto
primum consilium conditum atque institutum est Civitatibus Europae occidentalis commune aptumque, quo res
quae sunt maioris momenti, quaeque ad cunctas pertinent, in medium consultarentur et communiter agerentur.
Moderatores Regni Belgici, Regni Danici, Rei Publicae Francogallicae, Rei Publicae Hiberniae, Rei Publicae
Italicae, Magni Ducatus Luxemburgici, Regni Nederlandici, Regni Norvegici, Regni Suetici, Regni Confoederati
Magnae Britanniae et Hiberniae Septentrionalis
RATI plurimum ad hominum societatem eorumque cultum civilem conservandum valere pacem iustitia et
populorum conspiratione confirmari;
ADHAERESCENTES firmiter atque constanter bonis spiritalibus et moralibus, quae sint communis hereditas
populorum suorum et fundamenta libertatis tam privatae quam publicae et iuris principatus, quibus principiis
omne regimen mere democraticum innititur;
CONFITENTES harum specierum summarum tuendarum earundemque magis magisque assequendarum gratia
atque socialis oeconomicaeque progressionis fovendae causa inter populos simili studio propositoque promotos
artior efficiatur coniunctio oportere;
CONSIDERANTES et huic necessitati et manifestis populorum studiis propositisque respondendi causa iam
nunc consociationem instituendam esse, qua Civitates Europae artiore vinculo coniungantur;

4

