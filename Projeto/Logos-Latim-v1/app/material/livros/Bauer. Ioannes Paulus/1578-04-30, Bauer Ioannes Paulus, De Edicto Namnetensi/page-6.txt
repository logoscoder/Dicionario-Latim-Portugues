pristinos socios revertitur, abiurationem coactam abiurat. Quintum bellum religionis cooritur, per totum annum
1575um pugnatur. Rex videtur veram pacem desiderare. Die 6º mensis Maii anno 1576º loco Beaulieu novo
Edicto quasi pactioni pacis subscribit [11]. Calvinistis exercitium publicum religionis conceditur in toto regno
sine restrictione, exceptis urbe Lutetia Parisiorum et locis ubi rex sedem capit. Octo loca secura illis
conceduntur. Ne in futurum ad arma, sed ad tribunalia confugiant, in unoquoque Parlamento camerae paritariae
instituuntur, quae pari numero iudicum religionis calvinisticae et catholicae constant, quarum competentia est
sententias ferre in litibus inter partem catholicam et calvinisticam vertentibus.
21. Haec pactio pacis, sub cuius regulis hugenoti pacifice vivere potuissent, secundum rhythmum iam notum,
vim contrariam catholicorum excitat. Eodem anno, duce Francisco de Guise, filii illius Francisci qui anno 1563º
interfectus est, «unio sancta et christiana» catholicorum sub nomine Ligae conflatur. Declaratione loco Péronne
edito, promittunt se contra haereticos usque ad eorum extinctionem decertaturos esse. Rex timidus callide agere
putat si ipse Ligae praeest. At ab hoc tempore quasi sub auctoritate praepotentis ducis Lotharingiae est. Coactus
est Status Generales Regni in oppido Blois convocare ibi sollemne promittit se in regno suo non nisi unam
religionem toleraturum esse, «iuxta iusiurandum quem iuravit in caeremonia consecrationis ad regem». Tempus
prosperum videtur ad bellum suscipiendum, frater regis se abalienavit a sociis hugenotis, et inter eos divisiones
ortae sunt. Sextum bellum religionis cooritur. Hugenotis prosperum non est. Mense Octobri anno 1577º novo
Edicto oppido Bergerac latum, libertates anno proximo praeterito concessae valde artantur: Cultus publicus
permittitur tantum certis locis; in cameris paritariis tribunalium eis tantum tertia pars iudicum conceditur. Octo
loca secura ad sex annos eis manento. More iam consueto sequntur nova bella, id est sextum et septimum, nova
Edicta. Henricus rex Navarrae magis magisque fit dux communis hugenotorum.
22. Anno 1584º rerum condicio vere displodens fit. Die 10º mensis Iunii frater regis moritur. A rege, quamvis
matrimonio iunctus sit, infantes non exspectantur. Proximus agnatus et iuxta legem Salicam heres coronae est
Henricus rex Navarrae. Duces Ligae datam occasionem nacti catholicos ad bellum et contra hugenotos et contra
regem suscipiendum excitant. Rex perterritus pactione die 7º mensis Iulii anno 1585º loco Nemours facta quasi
se regno abdicat, auctoritatem ducibus Ligae remittit. IIs instigantibus die 18º Edicto subscribit quo hugenoti in
toto regno exstingui posse sperat: Quivis cultus religionis praeter catholicum interdictur; pastores acatholici intra
mensem, alii acatholici qui non abiurant intra spatium sex mensium a regno discedere iubentur. Henricus rex
Navarrae omnia iura ad coronam regni perdidisse declaratur. Die 9 mensis Septembris Sixtus Papa Quintus [12]
auctoritate Supremi Pontificis, qui sibi ius reges instituendi et amovendi vindicat, nisus, Henricum etiam a regno
Navarrensi destitutum esse declarat. Henricus nunc non tantum pro causa hugenotica sed etiam pro duabus
coronis et pro vita sua servanda pugnat. Octavum bellum religionis cooritur, multis vicissitudinibus usque ad
annum 1589um protrahitur. Interim potestas Ducis de Guise magis magisque crescit. Anno 1588º incolae Lutetiae
Parisiorum milites regis ex urbe fugant et, concionatoribus concitati, ducem Ligae cum exercitu eius admittunt.
Rex ipse clam urbem relinquit. In desperationem deiectus ad ultimum auxilium descendit: diebus 23º et 24º
mensis Decembris anno 1588º Dux Franciscus de Guise et frater eius Sanctae Romanae Ecclesiae Presbyter
Cardinalis occasione conventus Statuum Generalium Regni iussu regis interficiuntur. Henricus tertius Henricum
regem Navarrae iure non facto destitutum sibi conciliat. Exercitus regis Franciae una cum exercitu hugenotorum
urbem Lutetiae Parisiorum obsidione cingunt. Odium catholicorum in immensum crescit. Die 1º mensis Augusti
anno 1589º Jacques Clément Ordinis Praedicatorum cui habitus sui ordinis viam ad regem patefecit eum letaliter
ferit. Secundum legem fundamentalem regni Henricus rex Navarrae est rex Francogalliae Henricus quartus. At
excommunicatione innodatus, bulla papali omnibus iuribus privatus, potestne auctoritatem regiam sibi vindicare?
De victoria Henrici quarti
23. Rerum condiciones hominem minus fortem facile ad desperandum adduxissent. Deest pecunia, desunt
milites. Liga catholica minime parata est ad regem novum agnoscendum, urbs Lutetiae Parisorum ei portas non
aperit. Rex Hispaniae datam occasionem nactus filiam suam neptem regis Henrici secundi cuius mater ex stirpe
regia francogallica nata erat reginam proponit et asseclis Ligae subsidia porrigit. Gregorius Papa XIV [13] anno
1591º excommunicationem Henrici definite confirmat et ad omnes asseclas eius extendit. Interim populus
ardenter pacem desiderat. Tota fere terra in statu horribili est, militibus utriusque factionis vastata. Homines
fame vel pestilentia pereunt. Ut res religionis si non ad pacem redigantur, saltem sedantur, rex Edicto loco
Mantes mense Iulio anno 1591º lato «per modum provisionis et praestolans pacificationem generalem» [14]
Edictum mense Octobri anno 1577º latum (vide supra n. 21) iterum vim exercere iubet, quo actu Edictum
hugenotis molestissimum quod anno 1585º a rege Henrico tertio latum est abrogatur. Veram pacem eo modo
restituere nequit.
24. Die 26º mensis Ianuarii anno 1593º Lutetiae Parisiorum negotia Statuum Generalium Regni incipiunt.
Henricus interesse non potest, quia adhuc Parisiensibus invisus est. Status Generales Dux de Mayenne e domo
6

