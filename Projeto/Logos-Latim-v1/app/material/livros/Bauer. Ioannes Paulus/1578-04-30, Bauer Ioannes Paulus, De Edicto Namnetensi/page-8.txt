29. Archetypum instrumenti cui et rex et repraesentantes hugenotorum subscripserunt iam non exstat. Copia vero
quam fortasse hugenoti Genavam miserant, servatur in bibliotheca studiorum universitatis Genavensis. Studia
vero excitat quod textus copiae genavensis cum textu exemplari a Parlamento Lutetiae Parisiorum registratum
qui ideo vim legis obtinuit, discrepat. Omnes loci ubi textus immutatus est, hugenotis incommodum ferunt.
Causa mutationum facile intellegitur. In memoriam revocandum est, Edictum – quamvis textus quasi pactione
inter regem et hugenotos facta statutus est – natura sua iuridica est lex a rege lata ergo rex eum mutare potest, id
quod fecit, quia Parlamentum Lutetiae Parisiorum perscriptionem in actis recusabat (vd. supra, n. 4). Rex coactus
erat ad transigendum. Textus alteratus a Parlamento accipitur.
De nomine partium
30. Iis qui in studiis iuris gentium incumbunt, bene notum est problema «realismi» nominum. Nomina in iure
plus sunt quam flatus vocis. Si adversarius sibi vindicat titulum quem alius ei non concedit, non eum hoc titulo
alloqui oportet. Qui usurpatorem quendam allocutione legitimi principis honorat, ei speciem saltem legitimitatis
tribuit. Interdum vero necessarium est etiam cum usurpatore agere, ideo artis «diplomaticae» (iuxta hodiernam
significationem huius vocabuli) est, formulam invenire qua usurpator non offenditur quaque quaevis species
agnitionis vitatur. Saeculo 16º problema acuitur quia nunc de communitatibus religionis denotandis agitur quae
sibi invicem legitimitatem et ius ad exsistentiam negant. Nomina quae hodie usurpare solemus, sicut
«protestantes», «calvinistae», «hugenoti» subsidia tantum ad facta historica describenda, nullo vero modo
definitiones exactae iuridicae vel theologicae sunt. Cunctis hominibus christianis cuiusvis denominationis bene
nota est illa pars symboli fidei quam pronuntiantes confitemur nos credere in «unam sanctam catholicam et
apostolicam Ecclesiam». In initio historiae Ecclesiae christianae de significatione vocabuli nullum erat dubium.
Postea, progredientibus scissionibus christianitatis ad partem tantum significandum coartatus est ita ut lutherani
p. ex. hodie fidem in «unam sanctam christianam et apostolicam Ecclesiam» confitentur. In Imperio sacro
romano factio lutherana secundum confessionem fidei quae anno 1530º Comitiis Augustae Vindelicorum
Statibus Imperii proposita est, «Augustanae Confessioni addicti» nominantur, pars calvinistica vero in art. VII §
1 Instrumenti Pacis Osnabrugensis: «ii qui reformati vocantur». In Edicto namnetensi rex, nunc catholicus
conversus, calvinistas hoc nomine honorandos esse non putabat, inde illa formula: «ceux de ladite religion
prétendue réformée», quam latine: «illi de religione de qua praetendunt esse reformata» reddere conati sumus.
De praeambula Edicti namnetensis
Mos erat in Francogallia antiqui regiminis, actus legislativos praeambulis ornare, quibus finis et causa legis
exponerentur. Praeambula Edicti namnetensis est eximie amplus et dicendi genere excultissimo redacta.
Henricus de periculis in quibus erat narrat et Deo gratias agit quia sibi permisit omnia superare et populo pacem
restituere. Pace restituta nunc tempus esse leges ferendi quibus et catholici et «illi de religione de qua
praetendunt esse reformata» pacifice convivere possent. Multum deplorandum esse quod Deus non permisit ut
omnes fideles eum eodem forma eademque religione adorarent. In fine praeambulae Edictum «perpetuum et
irrevocabile» [18] esse declarat.
De pace restituenda
Primum regi cordi est, ut pax praecaria conservetur. Id non nisi amnestia generali proclamata fieri posse putat.
Art. I [19]
Primo (iubemus) ut utrimque memoria rerum gestarum ab initio mensis martii anni 1585 i usque ad tempus ex
quo regnum accepimus et motibus qui praecesserunt et occasione ipsius fiebant, deleatur et oblivioni tradatur
quasi non sint gestae.
Non licebit neque permittitur accusatoribus nostris publicis neque aliis personis quibuscumque sive publicis sive
privatis quocumque tempore vel quacumque occasione eorum mentionem facere, vel processum aut
accusationem in quocumque tribunali aut iurisdictione instituere.
Obligatione obliviscendi non solum iudices et accusatores publici tenentur, sed etiam homines privati:
Art. II. [20]
Interdicimus omnibus subditis nostris cuiusvis status et qualitatis sint illarum rerum gestarum memoriam
renovare, desiderio ultionis actuum anteactorum quavis causa vel quovis praetextu se aggredi, sibi iniuriam
8

