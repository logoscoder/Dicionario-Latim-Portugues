Bauer, Joannes Paulus - De Edicto Namnetensi
RELIGIO PACIS - PAX RELIGIONIS
DE EDICTO NAMNETENSI
Prolegomena
Ut ea quae sequuntur a lectoribus benevolis melius intellegantur, oportet in initio parvas explicationes de
institutis regni francogallici nec non de factionibus in scaena historiae agentibus praebere.
De quibusdam institutionibus Regni Francogallici saeculo 16º vigentibus.
1. Francogallia initio saeculi 16i est monarchia hereditaria, rex non electione sed iure hereditario destinatur, id
quod illo proverbio: «rex mortuus est, vivat rex» (Le roi est mort, vive le roi!) luculenter demonstratur: eo puncto
temporis quo rex moritur ex lege successor eius est rex, non eget institutione quadam neque saeculari neque
ecclesiastica. Dignitate sacrali rex novus unctione chrismatis sacrae augetur, quae unctio a dignitario
ecclesiastico impertitur et more tralaticio Remis (Reims) celebratur. A iure succendendi mulieres lege
consuetudinaria que «Lex Salica» nuncupatur exclusae sunt. Vera Lex Salica est instrumentum quo iussu regis
Chlodovici circiter annum 510um consuetudo iuris vigens apud Francones Salicos scripto redactum est. Pars huius
consuetudinis erat regula iuxta quam «terra salica» ad mulieres hereditate trasmitti non potuit. Incipiente saeculo
14º iurisconsulti regis Franciae hanc regulam etiam ad successionem regis mortis causa extendendam esse
asseverabant. Inde oritur lex fundamentalis regni quae in bello centum annorum inter Anglos et Francogallos et
iterum in fine saeculi 16i summi ponderis erat. Si ergo rege mortuo tantum filiae vel filiarum filii superstites sunt,
rex est frater regis aut si frater iam mortuus est, filius fratris.
2. Potestas legislativa illis temporibus imprimis competit regi, leges regiae sub nomine «Edicti» (Édit)
promulgantur; ut melius distingui queant, indicatur locus quo rex eis subscripsit, inde textus qui nostris studiis
submittitur «Edictum namnetense» (Edit de Nantes) vocatur, quia die 30º mensis Aprilis anno 1598º a rege
Henrico quarto subsignatus est. [1]
3. Rex hisce temporibus iam non est legibus absolutus. Cum agitur de legibus fundamentalibus regni abrogandis
aut de tributis novis imponendis eget consensu Statuum generalium regni (les États généraux du royaume).
Constant Status generales deputatis trium «Statuum» id est cleri, nobilitatis et «Tertii Status» (le Tiers État) cui
adnumerantur ii qui nec nobiles nec clerici sunt.
4. Magnas partes agunt Parlamenta (les parléments) [2]. Non sunt coetus deputatorum sicut vocabulum ubique
fere terrarum hodie usurpatur, sed tribunalia quibus potestas iudiciaria a rege delegatur. Octo Parlamenta in
regno sunt, maximi momenti est rei natura Parlementum in urbe Lutetia Parisiorum (Paris). Iudices ea de causa a
rege quodam modo independentes sunt, quia munus iudicis ab eo emerunt. Hodie vix mente fingi potest, sed in
Francogallia antiqui regiminis multa munera et officia venales erant. Pecunia empta munera etiam testamento ad
filios vel cognatos vel affines (masculini generis scilicet) transmitti poterant, sub ea condicione ut studia iuridica
feliciter explevissent. Parlamenta sunt custodes potestatis legislativae regiae, quia eis acta legislativa regis vel
consilii regis in tabulis perscribenda sunt. Decursu temporis sibi quasi ius censurae arrogaverant; legem examini
submittendo utrum cum aliis legibus bene congrueret, interdum perscriptionem recusabant, regi monita
(rémontrances) opponentes. Regi repugnantiam superare licebat caerimonia quae nomine satis mirabili «Lectus
iustitiae» (Lit de justice) nominabatur.
De tribus factionibus
De factione catholica
5. Rex Fracogalliae titulo Regis Christianissimi insignitus est. Praestans officium eius est defensio Ecclesiae
catholicae contra quemvis hostem. Quo non obstante, relationes inter reges Francogalliae et Pontificem romanum
non sine tensionibus et dissidiis sunt. Nota est lis inter Bonifatium VIII et Philippum qui pulcher nominabatur,
captivitas babylonica papatus in Avenione, pugna cum Iulio II de dominatu in Italia. Iam saeculo 15º a multis
hominibus bonae voluntatis iudicium criticum de moribus ecclesiasticorum, de divitiis praelatorum, de
corruptione Curiae romanae proferebatur. Lutherus alte clamans non confestim tantos asseclas invenisset nisi
multis hominibus persuasum fuisset, Ecclesia reformatione «in capite et membris» egere. In Germania
1

