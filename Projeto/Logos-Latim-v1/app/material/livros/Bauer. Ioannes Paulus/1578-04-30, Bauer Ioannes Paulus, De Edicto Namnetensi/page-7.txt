Lotharingia convocavit, unus ex acerrimis osoribus Henrici, qui sperat se a conventu in regem renuntiatum iri.
Invitatio sub sigillo fit quod solium regale vacuum exhibet. Plures candidati presentantur, nullus ex iis conventui
placet: «Regem regali sanginis francogallici catholicum volumus», hac deliberatione Henricum inescare
conantur. Ille nunc scit pretium, paratus est ad solvendum. Die 16º mensis Maii huius anni publice declarat se in
gremium Ecclesiae catholicae reverti velle. Res non est facilis factu. Henricus non est paganus quidam qui a
missionario ad fidem christianam amplectendam inducitur, ne haereticus quidem simplex sed relapsus est, qui
nomen catholicum gladio in manu impugnaverat. Initio est catechumenus, a theologis, inter quos et episcopi
sunt, institutionem accipit. Dies 25 us mensis iulii anno 1593º est dies Domini, in venerabili basilica Santi
Dionysii, ubi sepulcra regum Francogalliae sunt, apparatu magnifico ecclesiastico, pugnax calvinista catholicus
evadit. Ante portam sollemni iureiurando se in romana apostolica et catholica ecclesia vivere et mori velle, seque
ad eam sangine et vita sua contra omnia pericula defendendam paratum esse; se nullam haeresim toleraturum
esse promittit. Archiepiscopus Avarici (Bourges) confessionem eius exceptus eum absolvit. Henricus adest
sanctae missae et accipit sacram communionem. Omnia neglecto iure canonico fiunt. Peccatorem staturae
Henrici absolvere ad Pontificem Romanum tantum pertinet. Utrum absolutio rata sit necne in dubium vocatur.
Feliciter cives vexati et pacem desiderantes de subtilitatibus huius generis non multum curant. Die 27º mensis
Februarii anno 1594º Henricus Carnuti (Chartres) oleo sacro dignitate mystica quae regibus Francogalliae
competit augetur. Voto a facultate theologica studiorum universitatis Sorbonnicae prompto sacra unctio rata esse
declaratur. Papa vero minime contentus est. Post lungas et sinuosas tractationes Papa Clemens VIII [15] die 30º
mensis Augusti anno 1595º Henrico absolutionem impertit. Ex nunc Henricus quartus est inconcussus rex
Francogalliae. Armis et pecuniis, dolis et vocibus blandis subditis suis pacem restituit, terra reflorescit. Usque ad
hodiernum diem a populo francogallico magna veneratione colitur.
De Edicto namnetensi
De tractationibus
25. Via quam sors Henrico praeparaverat, eum ad fastigium regale fert, hugenotis vero est via crucis. Illo
tempore quo Henricus eorum commilito erat, quo contra Ligam cum iis pugnabat, cum eo se victoriam
reportaturos sperabant. Cum viderent victoriam ultimam fieri non posse, Henricum coactum esse cum catholicis
transigere, cum audirent iusiurandum ipsius de haresi evellenda, timebant ne piaculum fierent pacis. Mense Iulii
anno 1594º conventus hugenotorum in loco Sainte-Foi coactus institutiones Provinciarum foderatarum (supra n.
19) instaurat quae nunc ad totam Fracogalliam extenduntur quam sex provinciis dispertiunt, quarum singulae
consilio composito electis nobilibus pastoribus et presbyteris reguntur. Supra consilia provinciarum est
consilium generale totius Francogalliae quod constituitur deputatis a consiliis provinciarum cum mandato
imperativo missis. Munus Consilii generalis est cum rege de statu religionis calvinisticae tractare, sed propter
mandatum imperativum tractationes tardae et laboriosae sunt. Rex ut religionem mutavit sic amicitias servavit.
In Aula regia multi hugenoti sunt, in quos rex fiduciam ponit, hi, difficultatum quibus rex gravatur non ignari,
nomine regis cum deputatis hugenotorum per duos fere annos agunt. Die 30º mensis Aprilis anno 1598º (non die
13º ut saepius legitur) quattuor deputati calvinistarum congruentibus facultatibus instructi documentis pacis inter
regem et subditos suos calvinisticos subscribunt.
De partibus conventionis
26. Quod «Edictum Namnetense» solet nuncupari est summa quattuor textuum:
Edictum proprie dictum quod nonaginta duo articulis quibus inest pondus generalis constat;
Quinquaginta sex articuli secreti sive speciales quibus imprimis de quaestionibus ad singulos locos vel singulas
personas pertinentes disponitur;
«Breve» (Brevet) primum: Rex promittit se quotannis certam summam pecuniae ad ecclesias calvinistarum
conservandas et ad pastores alendos praestaturum esse;
«Breve» secundum sive articula secreta: Rex hugenotis in summa centum quinquaginta sex loca secura cedit et
insuper sustentationem praesidiarum se praebiturum esse promittit.
De nomine deque instrumentis Edicti:
28. Textus maioris antiquitatis sic inscribitur: «Edictum Namnetense in favorem illorum de religione de qua
praetendunt esse reformatam» [16];
Textus qui in actis parlamenti Lutetiae Parisiorum asservatur simpliciter inscribitur «Edictum Namnetense»;
Textui qui anno 1599º ab officina typographica officiali coronae francogallicae publici iuris factus superscriptus
est titulus «Edictum et declaratio Regis de superioribus edictis pacificationem spectantibus» [17].
7

