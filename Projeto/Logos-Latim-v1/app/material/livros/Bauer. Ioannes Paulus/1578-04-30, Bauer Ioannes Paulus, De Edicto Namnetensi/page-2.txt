Reformatio quae dicitur est motus spiritalis simul ac politicus; desiderium pium et profundum reditus ad
puritatem priscorum christianorum iungitur cum cupiditate principorum et liberarum civitatum Imperii bona
ecclesiastica spoliandi. Caput Imperii, id est Imperator initio infirmus est, postea solutionem bellicam quaerit, in
fine perdit. In Francogallia mortuo Henrico secundo incipit regnum regum debilium, una cum populo et
territorium in partes scinditur. Ad rem catholicam defendendam domus Lotharingica ducum de Guise exstat,
homines fortes, bellici, opulentes, potestatis cupidi. A hac familia pendet sors factionis catholicae, quia tantum
duces Lotharingiae satis magnam copiam pecuniae ad bellum gerendum et ducendum praebere possunt; domo de
Guise exstincta, factio omne robur perdit. Secundum fulcimen rei catholicae est urbs Lutetiae Parisiorum cum
studiorum universitate Sorbonnensi. Cives huius urbis quasi elementum democraticum praebent, aliquo tempore
motuum vera eversione regimen et populare et strenue catholicum instituunt. Factio catholica sub ducibus de
Guise sub nomine «Ligae» constituitur. Lex fundamentalis regni ut regnum via hereditaria transmittatur, ex qua
bona sors Francogalliae per totum medium aevum pendebat, ab asseclis Ligae non iam agnoscitur.
Anno 1593º textus ab anonymo scriptus, qui sub nomine «Le dialogue du maheustre et du manant» [3] publici
iuris factus est, quo nova doctrina hisce verbis exponitur :
Veri coronae heredes sunt ii, qui digni sunt, signum Dei gestare. Si Deo placet, nobis dare regem nationis
francogallicae, benedictus sit nomen eius; si de Lotharingia, benedictus sit nomen eius; si Hispanus, benedictus
sit nomen eius; si Germanus, benedictus sit nomen eius. Cuiusvis nationis sit nihil refert, si tantum catholicus
sit, plenus pietatis et iustitiae, ut a manu Dei missus. Nobis cordi est religio, non natio. [4]
Si haec doctrina viget, domus regia in summo discrimine est, quia rex impius aut apostata legitimitatem amittit,
tyrannus fit, cui resistere ius immo officium subditorum est. Quidam scriptores aperte docere audent, regem
apostatam interficere bonum opus, Deo placens esse. Permanet tandem quaestio: Quo modo manus Dei
cognoscitur, fortasse voce papae?
De Calvinistis sive Hugenotis.
6. Lutherus putabat, novas communitates credentium qui suae doctrinae adhaerebant, principibus saecularibus
commendandas esse. Inde ortus est summus episcopatus, qui dicebatur, principis, inde intellegitur illa regula
iuridica secundum quam dominus territorii de religione subditorum decernit: Cuius regio, eius religio. Omnino
aliter docebat Ioannes Calvinus, qui putabat quasi deductione theologica constitutionem communitatum
calvinisticarum statuere posse. Communitas credentium ab initium praebet aspectum democraticum permixtum
cum elementis aristocraticis: credentes sibi eligunt pastores et presbyteros qui praesunt communitati,
communitates uniuntur synodis regionalibus, supremum institutum est synodus nationis. Quod maximi momenti
est: haec compages nullo modo pendet a forma rei publicae, sub monarcha vel melius dicamus praeter
monarcham eodem modo exsistere potest ac in civitate formae democraticae, e. gr. Genavae. Libertas a re
publica potestne fieri libertas contra rem publicam, id est ius resistendi potestatibus sublimioribus? Calvinus ipse
caute respondit:
«Verum utcumque ipsa hominum facta censeantur, Dominus tamen per ea suum seque opus exequebatur, quam
sanguinaria Regum insolentium sceptra confringeret, ac intolerandas dominationes everteret. Audiant principes
et exterreantur. Nobis autem interim summopere cavendum, ne illam plenam venerandae maiestatis
magistratuum authoritatem, quam Deus gravissimis edictis sanxit, etiamsi apud indignissimos resideat, et qui
eam sua nequitia, quantum in se est, polluunt, spernamus aut violemus. Neque enim, si ultio Domini est
effrenatae dominationis correctio, ideo protinus demandatam nobis arbitremur, quibus nullum aliud quam
parendi et patiendi datum est mandatum. De privatis hominibus semper loquor. Nam siqui sint 'populares
magistratus' ad moderandum regum libidinem constituti, adeo illos ferocienti regum licentiae pro officio
intercedere non 'veto', ut si regibus impotenter grassantibus et humili plebeculae insultantibus conniveant,
eorum dissimulationem nefaria perfidia non carere affirmem: quia populi libertatem, cuius se Dei ordinatione
'tutores' positos norunt, fraudulenter produnt.» [5]
Attente legenti patet hoc textu more cladestino portam apertam esse ad resistentiam agendam. Calvinus enim qui
sint illi «populares magistratus» acrius non definit. Inde fit ille foedus inter nobiles et simplices homines
religionis calvinisticae quo factio hugenotica nata est. [6] Firma fides calvinistica cum arte bellica nobilium
iuncta regibus et factioni catholicae mox magnum periculum praebet. Calvinisti non minus bellicosi, strenui,
crudeles, difficiles tractatu sunt ac catholici. Exercitium religionis catholicae quam «idololatriam» nominant in
locis a se expugnatis minime tolerant.
De «politicis»
7. Tertia factio quae iam a coaevis factio «politicorum» nominabatur, paucis sed doctissimis et perspicacissimis
viris constat, quibus iam mature persuasum erat, rem publicam a dissensione factionum religiosarum servandam
esse. Inter eos eminet Michael Ospitalis [7] (Michel de L’Hospital) qui natus est anno 1503º et mortuus anno
2

