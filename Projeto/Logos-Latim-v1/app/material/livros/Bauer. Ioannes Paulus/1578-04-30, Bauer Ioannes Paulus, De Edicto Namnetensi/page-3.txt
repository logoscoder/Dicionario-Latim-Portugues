1573º est, remotus ab officio et cunctis factionibus quin etiam regi invisus. Ospitalis studiorum curriculo iuris
civilis in Italia expleto, litteris latinis deditus, iurisconsultus et poeta fiducia Catherinae a Medicis regis Henrici
secundi viduae et procuratricis regni ad dignitatem Cancellarii regni evectus est. Fervens assecla Erasmi
Rotterodami – qui ipse in fine vitae et catholicis et lutheranis odio fuit – auctoritatem regis augendo et colloquia
inter factiones instuendo pacem restituere posse putatabat. Homines fiduciam collocantes in rationem semper
proni sunt ad credendum ceteros homines sibi similes esse, et ea de causa non agunt rationaliter. Vita ipsa illis
errorem eripere solet. Ospitalis, ut multi coaetanei, spem fovebat fore, ut Concilio generali unitas Ecclesiae
restitueretur. Si quando decretis Concilii abusus in Ecclesia christiana vigentes, quibus catholici et acatholici
simul cruciarentur sublati essent – sic cogitabat – quaestiones dogmaticae liberae disputationi theologorum
relinqui possent. Nimis bene cogitabat de theologis. Concilium Tridentinum quod tantas expectationes suscitavit,
de definitionibus theologicis agere coepit, haereticos cuiusvis generis anathematibus plectens et usque ad tempus
quo nos vivimus omne aditum ad verum dialogum theologicum interclusit. In fine, ut infra legimus, Ospitalis
naufragium fecit. Verus homo politicus et victor rex Henricus IV evasit.
De bellis religionis
Flamma lutherana exardescit at mox exstinguitur.
8. Iam anno 1508º, id est novem annos ante quam Lutherus theses suas celeberrimas ad ianuam ecclesiae
Wittembergensis applicuit, Faber Stapulensis (Jacques Lefèvre d’Étaples), theologiae professor in studiorum
universitate Sorbonnica, scriptis publice evulgatis opiniones proferebat quibus quasi praecursor Lutheri exstitit.
Docebat per exemplum revertendum esse ad fontes, id est ad textus originarios: «Quia abstinuimus a lectura
textuum originalium monasteria peribant, pietas mortua est, et homines bona terrestria caelestibus praeferunt».
Audacissimus homo defendebat salutem per fidem non per opera lucrari posse, vindicabat auctoritatem
exclusivam Sacrae Scripturae et reprehendebat orationes latinas, coelibatum sacerdotum et cultum sanctorum. Ut
fidelibus laicis aditus ad Verbum Dei pateret, Bibliam in linguam francogallicam transtulit. Protectionem Aulae
Regiae imprimis sororis Regis Francisci primi sibi conciliare valebat. Haec protectione eo magis egebat, quia a
collegis in studiorum universitate omnino non amabatur. Luthero excommunicatione innodato in magno
discrimine erat, quia is qui sententias haeretici damnati sustinet, ipse haereticus praesumitur. Sub umbra vero
protectionis regiae traquillum finem invenit.
9. Aliis fortuna non eo modo arrisit. Regis Francisci primi modus agendi in Lutheranos et postea Calvinistas
mutabatur. Initio regulam «hostis hostis amicus» secutum esse videtur. Quia in quasi perpetuo, tantum indutiis
interrupto, bello cum imperatore Caroli quinti implicatus est, principes protestantes in Sacro Imperio ei quasi
socii naturales sunt. Ita quominus in proprios subditos lutheranos saeviat impeditur. Anno 1534º cum Electore
Saxoniae convenire conatur, quia Melanchthonem ad Aulam suam allicere cupit. Propositum non perficitur.
Interea enim Lutherani francogallici nimiam confidentiam ostendebant, rex offenditur, sollicitationibus quae ab
episcopis et imprimis a studiorum universitate sorbonnica adducuntur cedit, persecutiones incipiunt, rogi
inflammantur. Sub fine vitae ipsius (moritur anno 1547º) haeretici a Parlamentis per totum regnum insectantur.
De regno Henrici secundi
10. Successor Francisci primi est filius eius, Henricus secundus. In actu incoronationis promittit, se vulnera
Ecclesiae sanaturum esse, quae ei ab uno singulo homine, scilicet a Luthero illata sunt. Aliter ac pater non
irritatione quadam sed intima persuasione motus agit. Pugna acrior fit, quod rex promisit, legibus latis ad
effectum deductur. Anno 1551º Edicto loco Châteaubriand lato, defensio regni contra «luem pestiferam»
haereticorum ratione disponitur. Suspecti persequendi, libri censurae submittendi sunt; ludi magistri et
professores universitatum testimonio fidei catholicae egent, quoad orthodoxiam doctrinae eis strictissime
invigilandum est. Bona subditorum, qui Genavam, ad «Romam Calvinistarum» confugiunt, publicantur. Anno
1557º Edictum loco Compiègne fertur, quo omnibus regnicolis officium urgetur «vivendi in timore et
oboedientia Dei eiusque Ecclesiae in pace et tranquillitate». Non tantum haeretici convicti poena capitali
puniendi sunt sed etiam ii qui Deum aut sanctos publice iniuria afficiunt et ii qui se Genavam conferunt. Die 10º
mensis Iulii anno 1559º rex calamitatis causa in turneamento moritur, quadraginta annos natus. Successor eius
est filius Franciscus secundus, qui eo tempore quindecim annos explevit.
De regno Francisci secundi
11. Anno 1560º rex duobus Edictis pacem promovere studet. Primo, quod Ambaciae id est Amboise latum est et
ea de causa Édit d’Amboise nominatur, duram coercitionem a patre suo in haereticos factam ad haeresim
exstinguendam non valuisse statuit. Perseverare idem esset ac multorum, virorum, feminarum immo infantium
3

