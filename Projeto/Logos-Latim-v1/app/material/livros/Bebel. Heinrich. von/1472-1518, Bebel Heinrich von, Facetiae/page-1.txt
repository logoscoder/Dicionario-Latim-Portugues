1472-1518- Bebel, Heinrich, von – Facetiae
Facetiae von Heinrich Bebel und Poggio Bracciolini (Auswahl)
Der Text ist folgender Ausgabe entnommen:
Prima lectio/Erste lateinische Lesestücke. Auswahl und Übersetzung von Franz Peter Waiblinger. München
1989 (Deutscher Taschenbuch Verlag, dtv zweisprachig, Band 9262).
HEINRICH BEBEL: FACETIAE
De tribus Bavaris
Tres Bavari simul peregre profecti sunt gratia morum in alienis terris discendorum; venientesque in Germaniam
inferiorem, ubi homines tam expedite curteque loquuntur nimiumque celeriter verba pronuntiant, ut vix et aegre
superiores Germani intelligant, civitati cuidam appropinquaverunt.Praemittitur autem ab eis pro procurando
hospitio lautoque prandio instruendo, qui huius insuetae linguae peritissimus haberi voluit.Qui cum in urbem
venisset atque tarda sua lingua imprimisque crassa et dura cum caupone esset locutus plura, nihil tamen eorum
intellexit caupo:quare dentes digitis demonstrans comedendi aviditatem significavit. Caupo dolore dentium
laborare eum existimans, mox ad medicum dentarium deduci iubet, ubi cum adhuc in dentibus monstrandis
perseveraret, medicus cauponis sententia permotus dentes duos illi evulsit radicitus. Quare indignabundus ille et
tristis exiens civitatem, ad suos comites pervenit, quibus ait: "O fratres carissimi, per fidem meam consulo vobis,
ne hanc civitatem ingrediamini: quam primum enim ad manducandum quippiam postulaveritis, dentes vobis
omnes exturbabuntur. Mihi, ut cernitis, duo ob eam rem adempti sunt: qui nisi adeo peritus et edoctus fuissem in
eorum lingua, iam totus edentulus ad vos redissem." Illi boni homines stulto illius consilio permoti, ferme inedia
confecti abierunt suam Bavariam ieiuni repetentes.
De quodam Bavaro
Duo Bavari proficiscebantur Romam; et cum in quadam caupona divertissent atque ova comedissent, postquam
ad solitum iter venissent, unus ad alterum dixit: "Ego egregie cauponem decepi", ac iussus manifestare dixit:
"Ego comedi in ovo integrum pullum gallinae et non solvi."
De duobus fatuis
Duo fratres fatui ex quercu pira decerpere cupientes convenerunt, ut unus ascenderet atque concutiendo
demitteret, alter sub arbore colligeret.Et cum alter diu concutiendo arborem nihil proficeret (unde enim pira
produceret quercus), conquestus est ille, qui sub arbore erat, quod frater omnia pira comederet, ut sibi nihil
reliquum fieret. E contrario alter super arbore conqueritur: illum omnia, quae ipse praecipitet, pira devorare.
Unde ex summe contentione ad verbera deveniunt. Sed quomodo concordes facti sint, nondum habeo
compertum.
De insigni mendacio
Quidam gloriatus se lustrasse totam fere Europam maximeque Italiam. Interrogatur de Venetorum urbe
magnificisque aedificiis, ad quod inquit: "Non possum plura dicere de Venetiis; eam enim urbem non nisi semel
sub crepusculo vespertino transivi equo." Quod cum alii impossibile dicerent, quod urbs mari circumdata
equorum ingressum et egressum non admitteret, dixit: fuisse hiemem eo tempore, dum transisset, atque super
glacie equitasse ad urbem.
De vetula quadam
Cum anus quaedam viatorem pauperem studendi gratia Parrhisios proficiscentem rogaret, quonamire vellet, et
ille "Parrhisios" respondisset, intellexit illa "Paradisum" et dixit: maritum suum,qui vita excesserat paucis ante
diebus, etiam illo commigrasse. Rogavitque illum, ut vestes, argentum et alia quaedam illi portare dignaretur.
Qui, quae vetula dederat, accipiens iter constitutum confecit atque rebus ad usum et victum necessariis provisus
in egregium virum evasit.
De astutia mulierum
1

