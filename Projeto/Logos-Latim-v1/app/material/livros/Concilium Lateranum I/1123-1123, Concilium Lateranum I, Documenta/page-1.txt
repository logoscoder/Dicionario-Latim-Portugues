1123-1123- Concilium Lateranum I - Documenta
Concilia oecumenica et generalia Ecclesiae catholicae - Concilium Lateranense I a. 1123
Sanctorum patrum exempla sequentes et officii nostri debito innovantes ordinari quemquam per pecuniam in
ecclesia dei vel promoveri auctoritate sedis apostolicae modis omnibus prohibemus.
Si quis vero in ecclesia ordinationem vel promotionem taliter adquisierit adquisita prorsus careat dignitate.
A suis episcopis excommunicatos ab aliis episcopis abbatibus et clericis in communionem recipi procul dubio
prohibemus.
Nullus in episcopum nisi canonice electum consecret.
Quod si praesumptum fuerit et consecratus et consecrator absque recuperationis spe deponatur.
Nullus omnino archidiaconus aut archipresbyter sive praepositus vel decanus animarum curam vel praebendas
ecclesiae sine iudicio vel consensu episcopi alicui tribuat.
Immo sicut sanctis canonibus constitutum est animarum cura et rerum ecclesiasticarum dispensatio in episcopi
iudicio et potestate permaneat.
Si quis vero contra hoc facere aut potestatem quae ad episcopum pertinet sibi vendicare praesumpserit ab
ecclesiae liminibus arceatur.
Ordinationes quae a Burdino haeresiarcha postquam a Romana ecclesia est damnatus quaecumque etiam a
pseudoepiscopis per eum postea ordinatis factae sunt nos irratas esse iudicamus.
Nullus in praepositum nullus in archipresbyterum nullus in decanum nisi presbyter nullus in archidiaconum nisi
diaconus ordinetur.
Presbyteris diaconibus vel subdiaconibus concubinarum et uxorum contubernia penitus interdicimus et aliarum
mulierum cohabitationem praeter quas synodus Nicaena propter solas necessitudinum causas habitare permisit
videlicet matrem sororem amitam vel materteram aut alias huiusmodi de quibus nulla iuste valeat suspicio oriri.
Praeterea iuxta beatissimi Stephani papae sanctionem statuimus ut laici quamvis religiosi sint nullam tamen de
ecclesiasticis rebus aliquid disponendi habeant facultatem sed secundum apostolorum canones omnium
negotiorum ecclesiasticorum curam episcopus habeat et ea velut deo contemplante dispenset.
Si quis ergo principum vel aliorum laicorum dispositionem seu donationem rerum sive possessionum
ecclesiasticarum sibi vendicaverit ut sacrilegus videatur.
Coniunctiones consanguineorum fieri prohibemus quoniam eas et divinae et saeculi prohibent leges.
Leges enim divinae hoc agentes et eos qui ex eis prodeunt non solum eiciunt sed maledictos appellant.
Leges vero saeculi infames tales eos vocant et ab hereditate repellunt.
Nos itaque patres nostros sequentes infamia eos notamus et infames esse censemus.

1

