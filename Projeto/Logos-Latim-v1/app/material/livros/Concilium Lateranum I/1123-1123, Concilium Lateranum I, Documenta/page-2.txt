Eis qui Hierosolymam proficiscuntur et ad christianam gentem defendendam et tyrannidem infidelium
debellandam efficaciter auxilium praebuerint suorum peccatorum remissionem concedimus et domos et familias
atque omnia bona eorum in beati Petri et Romanae ecclesiae protectione sicut a domino nostro papa Urbano
statutum fuit suscipimus.
Quicumque ergo ea distrahere vel auferre quamdiu in via illa morantur praesumpserint excommunicationis
ultione plectantur.
Eos autem qui vel pro hierosolymitano vel pro Hispanico itinere cruces sibi in vestibus posuisse noscuntur et eas
dimisisse cruces iterato assumere et viam ab instanti pascha usque ad sequens proximum pascha perficere
apostolica auctoritate praecipimus.
Alioquin ex eos ab ecclesiae introitu sequestramus et in omnibus terris eorum divina officia praeter infantium
baptisma et morientium poenitentias interdicimus.
Illam vero pravam defunctorum Porticanorum consuetudinem quae hactenus ibi fuit ex fratrum nostrorum et
totius curiae consilio necnon ex voluntate atque consensu praefecti removendam censemus ut Porticanorum
habitatorum sine heredibus morientium bona contra morientis deliberationem minime pervadantur.
Ita tamen ut Porticani in Romanae ecclesiae et nostra nostrorum que successorum oboedientia et fidelitate
permaneant.
Sanctorum patrum canonibus consona sentientes oblationes de sacratissimo et reverendissimo altari beati Petri et
salvatoris et sanctae Mariae rotundae et sancti Nicolai Barensis sancti Egidii aut de aliis omnium ecclesiarum
altaribus sive crucibus a laicis auferri penitus interdicimus et sub anathematis districtione prohibemus.
Ecclesias a laicis incastellari aut in servitutem redigi auctoritate apostolica prohibemus.
Quicumque monetam falsam scienter fecerit aut studiose expenderit tamquam maledictus et pauperum virorum
oppressor et civitatis turbator a fidelium consortio separetur.
Si quis romipetas et peregrinos apostolorum limina et aliorum sanctorum oratoria visitantes capere seu rebus
quas ferunt spoliare vel mercatores novis teloneorum seu pedaticorum exactionibus molestare tentaverit donec
satisfecerit communione careat christiana.
Quicquid vero de pace et trevia dei vel de incendio seu de publicis stratis ab antecessoribus nostris Romanis
pontificibus constitutum est nos sancti spiritus auctoritate confirmamus.
Sanctorum etiam patrum vestigiis inhaerentes generali decreto sancimus ut monachi propriis episcopis cum omni
humilitate subiecti exsistant et eis uti magistris et ecclesiae dei pastoribus debitam oboedientiam et devotam in
omnibus subiectionem exhibeant.
Publicas missarum sollemnitates nusquam celebrent.
A publicis etiam infirmorum visitationibus inunctionibus seu etiam poenitentiis quod ad illorum nullatenus
officium pertinet sese omnino abstineant.
In ecclesiis vero quibus ministrare noscuntur presbyteros nonnisi per manum sui episcopi habeant qui ei de
suscepta animarum cura respondeant.
Si quis treguam diffregerit usque tertio ad satisfactionem ab episcopo admoneatur.

2

