Liber Alpharabii
De Intellectu Et Intellecto
[1.] Dixit Alfarabius nomen intellectus multis modis dicitur. Unus eorum est quo vulgus
appellat hominem intelligentem seu discretum. Secundus est intellectus quem locutores sepe
inculcant, dicentes: intellectus exigit hoc vel refugit hoc. Tercius intellectus est quem ponit
Aristoteles in libro demonstracionum. Quartus est ille de quo loquitur Aristoteles in tractatu
sexto qui est in libro de moribus. Quintus est intellectus de quo loquitur Aristoteles in libro de
anima. Sextus est intelligencia quam ponit in libro de metaphisica.
[2.] Per intellectum vero quo vulgus <intelligunt> appellat hominem intelligentem,
intelligunt hominem ostentatorem discrecionis, et aliquando appellant hominem intelligentem
eum qui bene servat suam fidem. Fides autem apud eos putatur esse probitas. Ipsi vero non
intelligunt per intelligentem nisi eum qui est boni ingenii ad inveniendum id quod debet esse
laudabilis bonitas et quod debet refugi de malicia, et illum dici esse boni ingeni qui adinvenit
maliciam sed vocant illum callidum et versutum et huiusmodi. Bonitas vero ingenii in
adinveniendo quod est bonum ut agatur et quod est vere malum ut fugiatur, est prudencia. Isti
ergo universaliter non intelligunt per intellectum nisi quod Aristoteles intelligit prudenciam.
Sed vulgus divisus est in duas sectas circa intellectum huius nominis. Quidam enim dixerunt
quod intelligens non dicitur intelligens, nisi qui habet fidem, malignum vero, quamvis sit boni
ingenii (in) adinveniendo malum nolebant vocare prudentem. Alii vero eum qui est boni
ingenii in adveniendo quod debet, fieri, sive sit bonum sive malum, vocabant intelligentem et
omnino non intelligebant per intelligentem nisi prudentem. Prudens vero apud Aristotelem est
qui est boni ingenii in adinveniendo quod oportet fieri de operibus virtutis, quando est opus
illud fieri et secundum quod congruit unicuique tempori et preter hoc habeat eciam
prudenciam moralem.
[3.] Secundus vero intellectus quem locutores sepe replicant, dicentes: hoc exigit
intellectus vel prohibet, vel: hoc recipit intellectus vel <quod> non recipit non intelligitur nisi
id quod est probabile apud omnes. Sentenciam enim communem apud omnes vel plures ipsi
vocant intellectum; tu autem animadvertes hoc ex hiis que locuntur vel scribunt in libellis
suis, in quibus sepe ponunt nomen intellectus.
[4.] Intellectus vero quem ponit Aristoteles in libro demonstracionum intelligitur esse
virtus anime qua acquiritur homini certitudo proposicionum universalium verarum
necessariarum, non argumentacione omnino nec meditacione, sed natura et proprietate a
puericia sua, ita ut non percipiat unde acquirat vel quomodo acquirat. Hec autem virtus est
una de partibus anime cui acquiritur cognicio prima et certitudo proposicionum quas
prediximus absque <pre>meditacione et consideracione omnino et hee proposiciones sunt
principia scienciarum speculativarum.
[5.] Quartus vero quem comemorat in tractatu VI in libro de moribus, intelligitur esse pars
anime, cui propter frequenciam experiendi unamquamque rem uniuscuiusque generis in
prolixitate temporis acquiritur certitudo proposicionum et iudiciorum in rebus voluntariis,
quarum natura est ut eligantur ad faciendum vel ad fugiendum <proposiciones affirmative>.
Iudicia vero que acquiruntur homini hoc modo ab illa parte anime sunt principia prudenti in
adinveniendo de rebus volontariis quid debeat eligi ad agendum vel ad fugiendum.
Comparacio autem harum proposicionum iudicancium ad id quod invenitur per hunc
intellectum, est sicut comparacio primarum proposicionum que dicte sunt in libro
demonstracionum ad id quod elicitur ex eis. Sicut enim ille sunt principia actoribus
scienciarum speculativarum ad eliciendum per eas de scientiis speculativis id cuius natura est
ut sciatur tantum et non agatur, sic et hee sunt principia prudenti et ingenioso, ut per ea eliciat
1

