de rebus volontariis id cuius natura est ut agatur, et hic intellectus augetur in homine
secundum longitudinem sue vite, quia infiguntur in homine illa iudicia et adduntur ei in
unoquoque tempore iudicia que prius non erant in apud eum. Sed in hac parte anime que
vocatur intellectus differunt homines multa distancia. In quocumque autem homine
perficiuntur hec iudicia in aliquo toto genere rerum, fiet peritus in illo genere. Sensus autem
de hoc quod dicitur peritus est ut cum dixerit sentenciam aliquam vel consuluerit alicui
recipietur ab eo sentencia eius et consilium ita ut non requiratur ab eo ulla probacio super hoc,
nec contradicatur ei, nec sit ei opus probare. Ideo rare potest esse homo huiusmodi nisi cum
senuerit, eo quod hec pars anime eget multis experimentis que non possunt esse nisi in longo
tempore.
Locutores autem de intellectu quem sepe inculcant loquendo putant quod hic est
intellectus quem posuit Aristoteles in libro demonstracionum et illum intendunt. Tu autem
cum feceris inductionem de primis proposicionibus quas frequentant, invenies omnes eas
apud eos sine dubitacione esse, cum tamen sint apud te proposiciones probabiles, sed ipsi
intendunt unum et frequentant aliud.
[6.] Intellectum vero de quo loquitur in libro de anima, ipse ponit eum quator modis. Unus
est intellectus in potencia, alius intellectus in effectu, alius intellectus adeptus, alius est
inteligencia agens.
[7.] Intellectus vero qui est in potencia, vel est ipsa anima, vel est pars anime, vel virtus
aliqua ex viribus anime, vel aliquid cuius essencia apta est abstrahere quiditates omnium que
sunt, et formas eorum a suis materiis et ponere omnes illas formam sibi ipsi vel formas sibi
ipsi. Illa autem forma abstracta a materiis non fit hinc abstracta a suis materiis in quibus est
esse eius nisi ut fiat forma huic essencie. Sed illa forma abstracta a suis materiis que fit forma
in hac essencia, est intellecta, et hoc nomen derivatum est a nomine huius essencie que
abstrahit formas eorum que sunt et fiunt sibi forme. Hec vero essencia est similis materie in
qua imprimuntur forme, scilicet quemadmodum si estimaveris aliquam materiam corporalem,
veluti ceram aliquam, in qua cum imprimitur celatura totam penetrans, fit illa celatura et illa
forma in sua supreficie et in suis interioribus et infunditur illa forma in totam materiam, sic
accedat tua estinacio ad intelligendum acquisicionem formarum rerum in illa essencia que est
similis materie et est subiecta illi forme; sed discernat hanc ab aliis materiis corporalibus, in
hoc quod materie corporales artificiales non recipiunt formas nisi in sua superficie tantum,
non in profundo, in corporibus vero naturalibus fit e converso. Huiusmodi autem essencie non
remanet sua essencia discreta a formis intellectorum, ita ut sit ei quiditas discreta et formis
que sunt in ea si(t) alia quiditas discreta. Immo hec essencia fit ipsa eadem forma,
quemadmodum si celaturam et creacionem qua creata est cera aliqua que est cubica vel
sperica, putares infundi in eam et pertransire per longitudinem eius et latitudinem et
profunditatem eius per totam, si contingeret tunc quod illa cera esset ipsa celatura, secundum
hoc exemplum oportet ut intelligasacquisicionem formarum eorum que sunt in illa essencia
quam vocavit Aristoteles in libro de anima intellectum in potencia.
[8.] Quam diu enim in ipsa non fuerit aliqua e formis eorum que sunt, ipsa est intellectus
in potencia; cum vero iam habentur in ea forme eorum que sunt, secundum exemplum quod
prediximus, fit ipsa essencia intellectus in effectu et hic est sensus de intellectu in effectu.
Cum enim acquiruntur in ea intellecta que ipsa abstrahit a materiis, tunc illa fiunt intellecta in
effectu que, priusquam abstraherentur a suis materiis, erant intellecta in potencia, sed cum
abstrahuntur, fiunt forme illi essencie. Ipsa enim essencia non fit intellectus in effectu nisi
propter ea que sunt intellecta in effectu, sed hoc ipsa sunt intellecta in effectu et quod ipsa est
intellectus in effectu, unum et idem est. Sensus enim huius nostre diccionis qua dicimus quod
ipsa est intelligens, non est aliud nisi quia intellecta fiunt forme illi ut sit ipsa eadem forma.
Igitur intencio de hoc quod ipsa est intelligens in effectu et intellectus in effectu et
intellectum in effectu una et eadem intencio est et ad unam et eamdem intencionem est.
2

