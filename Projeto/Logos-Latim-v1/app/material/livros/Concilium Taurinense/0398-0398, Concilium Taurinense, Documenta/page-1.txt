0398-0398- Concilium Taurinense - Documenta
Concilia Galliae 314-506 - Concilium Taurinense a. 398
Cum ad postulationem prouinciarum galliae sacerdotum conuenissemus ad taurinatium ciuitatem atque in
eiusdem urbis ecclesia auctore uel medio domino sederemus, auditis allegationibus episcoporum, eorum
uidelicet qui ad iudicium nostrum fuerant congregasti, de singulis negotiis haec sententiae forma processit, ita ut
pacis bonum et instituta canonum seruarentur et plurimorum intentionibus adhiberetur utilis medicina.
Nam cum primo omnium uir sanctus proculus massiliensis episcopus ciuitatis se tanquam metropolitanum
ecclesiis quae in secunda prouincia narbonensi positae uidebantur diceret praeesse debere, atque per se
ordinationes in memorata prouincia summorum fieri sacerdotum, siquidem assereret easdem ecclesias uel suas
parrocias fuisse, uel episcopos a se in iisdem ecclesiis ordinatos; e diuerso eiusdem regionis episcopi aliud
defensarent, ac sibi alterius prouinciae sacerdotem praeesse non debere contenderent: id iudicatum est a sancta
synodo contemplatione pacis et concordiae, ut non tam ciuitati eius quae in altera prouincia sita est, cuius
magnitudinem penitus nesciremus, quam ipsi potissimum deferretur, ut tanquam pater filiis honore primatus
assisteret.
Dignum enim uisum est ut, quamuis unitate prouinciae minime tenerentur, constringerentur tamen pietatis
affectu.
Haec igitur ipsi tantum in die uitae eius forma seruabitur, ut in ecclesiis prouinciae secundae narbonensis quas
uel suas parrocias uel suos discipulos fuisse constiterit ordinatos, primatus habeat dignitatem.
Illud a partibus obseruandum quod licet ex superfluo non tamen inutiliter commonetur, ut ipse sanctus proculus
tanquam pius pater consacerdotes suos honoret ut filios et memoratae prouinciae sacerdotes tanquam boni filii
eundem habeant ut parentem et inuicem sibi exhibeant caritatis affectum, impleto hoc quod ait beatis apostolus:
honore mutuo praeuenientes, non alta sapientes, sed humilibus consentientes.
Illud deinde inter episcopis urbium arelatensis et viennensis qui de primatus apud nos honore certabant, a sancto
synodo definitum est, ut qui ex his approbauerit suam ciuitatem esse metropolim, is totius prouinciae honorem
primatus obtineat, et ipse iuxta canonum praeceptum ordinationum habeat potestatem.
Certe ad pacis uinculum conseruandum hoc consilio utiliore decretum est ut si placet memoratarum urbium
episcopis, unaquaeque de his uiciniores sibi intra prouinciam uindicet ciuitates, atque eas ecclesias uisitet quas
oppidis suis proximas magis esse constiterit, ita ut memores unanimitatis atque concordiae, non alter alterum
longius sibi usurpando quod est alii proprius inquietet.
Gestorum quoque seriem conscribi placuit ad perpetem disciplinam quod circa octauium, vrsionem, remigius
atque triferium episcopos synodus sancta decreuit, qui in usurpatione quadam de ordinatione sacerdotum <in>
inuidiam uocabantur, quod eatenus his uidetur indultum, ut de cetero hac auctoritate commoniti, nihil tale
usurpare conentur; siquidem ea de ab hac causa excusatione defenderint qua dicerent prius se non esse
conuentos.
Proinde iudicauit synodus ut si ex hoc fecerit contra statuta maiorum sciat is qui ordinatus fuerit sacerdotii se
honore priuandum et ille quod ordinauerit auctoritatem se in ordinationibus uel in conciliis minime retenturum.
Non solum autem circa memoratos episcopos haec sententia praeualebit sed et circa omnes qui simili errore
decepti ordinationes huiusmodi perpetrarint.
De palladio autem laico qui spano presbytero non leue crimen intenderat, inter quod episcopus triferius eiusdem
criminis causam se cognouisse testatus est, id concilii decreuit auctoritas ut idem palladius in eadem sententia
maneret qua cognitionis tempore a triferio fuerat sacerdote mulctatus, in hoc ei humanitate seruata concilii, ut
ipse triferius in potestate habeat quando uoluerit ei relaxare.
1

