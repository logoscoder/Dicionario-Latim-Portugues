Statuit quoque de exuperantio presbytero sancta synodus qui in iniuriam sancti episcopi sui triferii grauia et
multa congesserat et frequentibus eum contumeliis prouocarat, ita ut nonnulla fecerit contra ecclesiasticam
disciplinam, propter quam causam ab eo fuerat dominica communione priuatus, ut in eius sit arbitrio restitutio
ipsius in cuius potestate fuit eius abiecto: hoc est ut quando uel idem exuperantius satisfecerit uel episcopo
triferio uisum fuerit, tum gratiam communionis accipiat.
Illud praeterea decreuit sancta synodus ut, quoniam legatos episcopi galliarum qui felici communicant
destinarunt, ut si quis ab eius communione se uoluerit sequestrare in nostrae pacis consortio suscipiatur, iuxta
litteras uenerabilis memoriae ambrosii episcopi uel romanae ecclesiae sacerdotis dudum latas, quae in concilio
legatos praesentibus recitatae sunt.
Neque illud praetermittendum fuit quod synodi sententia definitum est, ut clericum alterius secundum statuta
canonum nemo suscipiat neque suae ecclesiae, licet in alio gradu, audeat ordinare, neque abiectum recipiat in
communionem.
Hi autem qui contra interdictum sunt ordinati uel in ministerio filios genuerunt, ne ad maiores gradus ordinum
permittantur synodi decreuit auctoritas.
Incolumes uos dominus noster aeuo longissimo conseruare dignetur, fratres dilectissimi.

2

