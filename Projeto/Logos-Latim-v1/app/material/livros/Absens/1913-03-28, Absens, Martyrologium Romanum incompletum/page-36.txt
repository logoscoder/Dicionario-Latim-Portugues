Opitergii, in Venetorum finibus, sancti Titiani, Episcopi et Confessoris.
Fundis, in Latio, sancti Honorati Abbatis, cujus meminit beatus Gregorius Papa.
In castro cui nomen Maceriae, ad Altejam fluvium, in Gallia, sancti Fursei Confessoris, cujus
corpus ad monasterium Peronae postmodum translatum est.
Romae sanctae Priscillae, quae se suaque pio Martyrum obsequio mancipavit.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

17 Januarii

Sextodecimo Kalendas Februarii. Luna ...

viij. E

In Thebaide sancti Antonii Abbatis, qui, multorum Monachorum Pater, vita et miraculis
praeclarissimus vixit; cujus gesta sanctus Athanasius insigni volumine prosecutus est. Ejus
autem sacrum corpus, sub Justiniano Imperatore, divina revelatione repertum et Alexandriam
delatum, in Ecclesia sancti Joannis Baptistae humatum fuit.
Apud Lingonas, in Gallia, sanctorum tergeminorum Speusippi, Eleusippi et Meleusippi; qui,
cum avia sua Leonilla, martyrio coronati sunt, tempore Marci Aurelii Imperatoris.
Apud Bituricas, in Aquitania, depositio sancti Sulpicii Episcopi, cognomento Pii, cujus vita et
mors pretiosa gloriosis miraculis commendatur.
Romae, in monasterio sancti Andreae, beatorum Monachorum Antonii, Meruli et Joannis, de
quibus scribit sanctus Gregorius Papa.
In finibus Edessenae regionis, in Mesopotamia, sancti Juliani Eremitae, cognomento Sabae,
qui, Valentis Imperatoris tempore, fidem catholicam, Antiochiae ferme collapsam, virtute
miraculorum erexit.
Romae Inventio sanctorum Martyrum Diodori Presbyteri, Mariani Diaconi, et Sociorum, qui,
sancto Stephano Papa Ecclesiam Dei regente, martyrium Kalendis Decembris sunt assecuti.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

18 Januarii

Quintodecimo Kalendas Februarii. Luna ...

vij. F

Cathedra sancti Petri Apostoli, qua primum Romae sedit. Ibidem passio sanctae Priscae,
Virginis et Martyris; quae sub Claudio Imperatore, post multa tormenta, martyrio coronata
est.
In Ponto natalis sanctorum Martyrum Mosei et Ammonii, qui, cum essent milites, primo ad
metalla damnati sunt, ac novissime igni traditi.
36

