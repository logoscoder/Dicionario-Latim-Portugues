Laodiceae, in Phrygia, sancti Artemonis Presbyteri, qui per ignem, sub Diocletiano, martyrii
coronam accepit.
Thessalonicae sancti Demetrii Proconsulis, qui, cum plurimos ad Christi fidem perduceret,
ideo, Maximiani Imperatoris jussu lanceis confossus, martyrium consummavit.
Ibidem sancti Nestoris Martyris.
Hispali, in Hispania, sancti Petri Martyris.
Caesareae, in Palaestina, passio sanctae Reparatae, Virginis et Martyris; quae, cum nollet
idolis sacrificare, sub Decio Imperatore, variis tormentorum generibus cruciatur, ac demum
gladio percutitur. Ipsius autem anima, in columbae specie, de corpore egredi caelumque
conscendere visa est.
In territorio Laudunensi natalis sanctae Benedictae, Virginis et Martyris.
Anconae sanctarum Palatiatis et Laurentiae, quae, in persecutione Diocletiani, sub Dione
Praeside, in exsilium deportatae, laboribus et aerumnis confectae sunt.
Rotomagi sancti Evodii, Episcopi et Confessoris.
Hierosolymis sanctae Pelagiae, cognomento Poenitentis.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

9 Octobris

Septimo Idus Octobris. Luna ...

vij. D

Romae sancti Joannis Leonardi Confessoris, Fundatoris Congregationis Clericorum
Regularium a Matre Dei, laboribus et miraculis clari, cujus opera Missiones a Propaganda
Fide institutae sunt.
Lutetiae Parisiorum natalis sanctorum Martyrum Dionysii Areopagitae Episcopi, Rustici
Presbyteri, et Eleutherii Diaconi. Ex his Dionysius, ab Apostolo Paulo baptizatus, primus
Atheniensium Episcopus ordinatus est; deinde Romam venit, atque inde a beato Clemente,
Romano Pontifice, in Gallias praedicandi gratia directus est, et ad praefatam urbem devenit;
ibique, cum per aliquot annos commissum sibi opus fideliter prosecutus esset, tandem, a
Praefecto Fescennino, post gravissima tormentorum genera, una cum Sociis, gladio
animadversus, martyrium complevit.
Eodem die memoria sancti Abrahae, Patriarchae et omnium credentium Patris.
Apud Cassinum sancti Deusdedit Abbatis, qui, a Sicardo tyranno in carcerem trusus, illic,
fame et aerumnis confectus, reddidit spiritum.
Apud Juliam, in territorio Parmensi, via Claudia, sancti Domnini Martyris; qui, sub
Maximiano Imperatore, cum vellet persecutionis rabiem declinare, a persequentibus est
comprehensus, et, gladio transverberatus, gloriose occubuit.
227

