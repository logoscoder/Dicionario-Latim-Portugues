1.5
1 Aprilis

APRILIS

Kalendis Aprilis. Luna ...

xxij. A

Romae passio sanctae Theodorae, sororis illustrissimi Martyris Hermetis, quae, sub Hadriano
Imperatore, ab Aureliano Judice affecta martyrio, sepulta est juxta fratrem suum, via Salaria,
non longe ab Urbe.
Eodem die sancti Venantii, Episcopi et Martyris.
In Aegypto sanctorum Martyrum Victoris et Stephani.
In Armenia sanctorum Martyrum Quinctiani et Irenaei.
Constantinopoli sancti Macarii Confessoris, qui, sub Leone Imperatore, pro assertione
sanctarum Imaginum, in exsilio vitam finivit.
Ardpatricii, in Momonia Hiberniae provincia, sancti Celsi Episcopi, qui beatum Malachiam in
Episcopatu praecessit.
Gratianopoli, in Gallia, sancti Hugonis Episcopi, qui multis annis in solitudine vitam exegit,
et miraculorum gloria clarus migravit ad Dominum.
Apud Ambianum, in Gallia, sancti Walerici Abbatis, cujus sepulcrum crebris miraculis
illustratur.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

2 Aprilis

Quarto Nonas Aprilis. Luna ...

xxj. B

Turonis, in Gallia, sancti Francisci de Paula Confessoris, qui Ordinis Minimorum Institutor
exstitit; atque, virtutibus et miraculis clarus, a Leone Papa Decimo in Sanctorum numerum est
adscriptus.
Caesareae, in Palaestina, natalis sancti Apphiani Martyris, qui, ante sanctum Aedesium
Martyrem, fratrem suum, in persecutione Galerii Maximiani, cum Praesidem Urbanum idolis
immolantem arguisset, saeve dilaniatus est, et, pedibus lino in oleum intincto eoque incenso
obvolutis, acerbissime cruciatus, ac demum in mare demersus; atque ita, transiens per ignem
et aquam, eductus est in refrigerium.
Ibidem passio sanctae Theodosiae, Virginis Tyriae, quae, in eadem persecutione, cum sanctos
Confessores ante tribunal stantes publice salutasset, atque rogasset eos, ut, cum ad Dominum
pervenissent, sui recordarentur, a militibus tenta et ad Urbanum Praesidem ducta est; eoque
jubente, lateribus et mammis ad interiora usque dilaniatis, in mare tandem projicitur.
85

