Apud Forum Cornelii, in Aemilia, natalis sancti Petri, Episcopi Ravennatis, Confessoris et
Ecclesiae Doctoris, cognomento Chrysologi, doctrina et sanctitate celebris. Ipsius tamen
festum pridie Nonas hujus mensis recolitur.
In Sanciano, Sinarum insula, item natalis sancti Francisci Xaverii, Sacerdotis e Societate Jesu
et Confessoris, Indiarum Apostoli, gentium conversione, donis et miraculis clari; qui plenus
meritis et laboribus obdormivit in Domino. Ipsum beatum virum Pius Decimus, Pontifex
Maximus, caelestem sodalitati et operi Propagandae Fidei Protectorem elegit atque constituit;
Pius vero Papa Undecimus peculiarem omnibus Missionibus Patronum dedit et confirmavit.
Ejus autem festivitas, jussu Alexandri Papae Septimi, sequenti die celebratur.
Romae sanctorum Martyrum Eusebii Presbyteri, Marcelli Diaconi, Hippolyti, Maximi,
Adriae, Paulinae, Neonis, Mariae, Martanae et Aureliae; qui omnes in persecutione Valeriani,
sub Secundiano Judice, martyrium compleverunt.
Item Romae sancti Pontiani Martyris, cum aliis quatuor.
In Africa natalis sanctorum Martyrum Severi, Securi, Januarii et Victorini; qui ibidem
martyrio coronati sunt.
Aquilejae sancti Chromatii, Episcopi et Confessoris.
Veronae sancti Lupi, Episcopi et Confessoris.
Edessae, in Syria, sancti Nonni Episcopi, cujus precibus Pelagia poenitens ad Christum
conversa est.
Troade, in Phrygia, sancti Silvani Episcopi, miraculis clari.
Brixiae sancti Evasii Episcopi.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

3 Decembris

Tertio Nonas Decembris. Luna ...

vij. E

Sancti Francisci Xaverii, Sacerdotis e Societate Jesu et Confessoris, Indiarum Apostoli,
sodalitatis et operis Propagandae Fidei atque Missionum omnium Patroni caelestis; qui pridie
hujus diei quievit in pace.
In Judaea sancti Sophoniae Prophetae.
Romae sanctorum Martyrum Claudii Tribuni, et uxoris Hilariae, filiorum Jasonis et Mauri,
cum septuaginta militibus. Ex eis Claudium jussit Numerianus Imperator, ingenti saxo
alligatum, in flumen praecipitem dari; milites vero et ipsius Claudii filios capitali sententia
puniri. Beata autem Hilaria, cum filiorum corpora sepelisset, paulo post, orans ad eorum
sepulcrum, tenta est a Paganis, et, in carcerem trusa, migravit ad Dominum.
268

