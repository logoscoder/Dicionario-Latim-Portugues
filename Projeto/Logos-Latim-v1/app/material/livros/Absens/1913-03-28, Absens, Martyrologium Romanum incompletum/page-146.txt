Romae sanctae Luciae, Virginis et Martyris, cum aliis viginti duobus.
Alexandriae sancti Gallicani Martyris, viri Consularis, qui, sublimatus infulis triumphalibus et
Constantino Augusto carus, a sanctis Joanne et Paulo ad Christi fidem conversus est; eaque
suscepta, cum sancto Hilarino secessit ad Ostia Tiberina, atque ibi hospitalitati et infirmorum
servitio totum se dedit. Cujus rei fama in toto Orbe divulgata, multi undique illuc venientes
videbant virum ex Patricio et Consule lavare pauperum pedes, ponere mensam, aquam
manibus effundere, languentibus sollicite ministrare et cetera pietatis officia exhibere. Ipse
postmodum, sub Juliano Apostata, inde expulsus, Alexandriam perrexit; ibique, cum a
Rauciano Judice sacrificare cogeretur et contemneret, ideo, percussus gladio, Christi Martyr
effectus est.
Sibapoli, in Mesopotamia, sanctae Febroniae, Virginis et Martyris; quae, in persecutione
Diocletiani, sub Sileno Judice, ob fidem et pudicitiam servandam, primo virgis caesa et
equuleo torta, deinde pectinibus laniata atque igne succensa, demum, excussis dentibus ac
mammis pedibusque abscissis, capitis damnata, tot passionum ornata monilibus migravit ad
Sponsum.
Apud Rhegium sancti Prosperi Aquitani, ejusdem urbis Episcopi, eruditione ac pietate
insignis, qui adversus Pelagianos, pro fide catholica, strenue decertavit.
Taurini natalis sancti Maximi, Episcopi et Confessoris, doctrina et sanctitate celeberrimi.
In Hollandia sancti Adelberti Confessoris, qui fuit discipulus sancti Willibrordi Episcopi.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

26 Junii

Sexto Kalendas Julii. Luna ...

xxix. G

Romae, in monte Caelio, sanctorum Martyrum Joannis et Pauli fratrum, quorum primus erat
praepositus domus, secundus primicerius Constantiae Virginis, filiae Constantini Imperatoris,
et ambo postea, sub Juliano Apostata, martyrii palmam, caedente gladio, perceperunt.
Apud Tridentum sancti Vigilii Episcopi, qui, cum reliquias idololatriae penitus exstirpare
conaretur, ideo, pro Christi nomine, a feris et barbaris hominibus percussus lapidum imbre,
martyrium implevit.
Apud Valencenas, in Gallia, passio sanctorum Martyrum Salvii, qui exstitit Engolismensis
Episcopus, et Superii.
Cordubae, in Hispania, natalis sancti Pelagii adolescentuli, qui, ob confessionem fidei, Regis
Saracenorum Abdarameni jussu forcipibus ferreis membratim praecisus, martyrium suum
gloriose consummavit.
Bellicii, in Gallia, sancti Anthelmi, qui ex majoris Carthusiae Priore, factus est ejusdem
civitatis Episcopus.
146

