Festum beatae Mariae Virginis de Mercede nuncupatae, Ordinis redemptionis captivorum sub
ejus nomine Institutricis, de cujus Apparitione agitur quarto Idus Augusti.
Brixiae depositio sancti Anathalonis Episcopi, qui, beati Barnabae Apostoli discipulus, in ejus
locum Episcopus Ecclesiae Mediolanensis successit.
In Pannonia sancti Gerardi, Episcopi Morisenae sedis et Martyris, Hungarorum Apostoli
nuncupati, patricii Veneti; qui, cum e Chanadiensi oppido Albam Regalem se conferret,
propre flumen Danubium ab infidelibus impetitus, lapidibus obrutus ac tandem lancea
transfixus occubuit, sicque primus patriam nobili martyrio illustravit.
Augustoduni natalis sanctorum Martyrum Andochii Presbyteri, Thyrsi Diaconi, et Felicis. Hi,
a beato Polycarpo, Smyrnensi Episcopo, ab Oriente directi ad docendam Galliam, ibidem
flagellis durissime caesi, ac tota die inversis manibus suspensi, et in ignem missi sunt, sed non
combusti; tandem eorum colla vectibus feriuntur, et ita Martyres gloriosissime coronantur.
In Aegypto passio sanctorum Paphnutii et Sociorum Martyrum. Ipse, vitam in solitudine
agens, cum audiret multos Christianos in vinculis retineri, sponte, divino Spiritu concitus,
Praefecto se offert, et Christianam religionem libere profitetur; a quo primum catenis ferreis
costringitur, et in equuleo diutissime torquetur, deinde cum aliis plurimis ad Diocletianum
mittitur, cujus jussu, ipse palmae affigitur, ceteri autem ferro necantur.
Chalcedone sanctorum quadraginta novem Martyrum, qui post martyrium sanctae Euphemiae,
sub Diocletiano Imperatore, damnati ad bestias, et, cum ab iis divinitus liberi evasissent,
demum, gladio percussi, migraverunt in caelum.
Arvernis, in Gallia, depositio sancti Rustici, Episcopi et Confessoris.
Flaviaci, in territorio Bellovacensi, sancti Geremari, Presbyteri et Abbatis.
Septempedae, in Piceno, depositio sancti Pacifici, Sacerdotis ex Ordine Minorum et
Confessoris, eximiae patientiae viri et solitudinis amore praeclari, quem Gregorius Papa
Decimus sextus in Sanctorum canonem retulit.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

25 Septembris

Septimo Kalendas Octobris. Luna ...

*. F

Apud castellum Emmaus natalis beati Cleophae, qui fuit Christi discipulus, quem et in eadem
domo in qua mensam Domino paraverat, pro confessione illius a Judaeis occisum tradunt, et
gloriosa memoria sepultum.
Ambiani, in Gallia, beati Firmini Episcopi, qui, in persecutione Diocletiani, sub Rictiovaro
Praeside, post varia tormenta, capitis decollatione martyrium sumpsit.
Eodem die, via Claudia, sancti Herculani, militis et Martyris; qui, sub Antonino Imperatore,
miraculis in passione beati Alexandri Episcopi ad Christum conversus, atque ob fidei
217

