commendatur. Ipsius autem corpus, postea Romam relatum, in Vaticano conditum est.
Apud Senonas sancti Leonis, Episcopi et Confessoris.
Anastasiopoli, in Galatia, sancti Theodori Episcopi, miraculis clari.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

23 Aprilis

Nono Kalendas Maji. Luna ...

ij. D

Natalis sancti Georgii Martyris, cujus illustre martyrium inter Martyrum coronas Ecclesia Dei
veneratur.
In vico Tenkitten, ad sinum Venedicum, in Borussia, item natalis sancti Adalberti, Episcopi
Pragensis et Martyris, qui Polonis et Hungaris Evangelium praedicavit.
Valentiae, in Gallia, passio sanctorum Martyrum Felicis Presbyteri, Fortunati et Achillei
Diaconorum. Hi, cum fuissent a beato Irenaeo, Lugdunensi Episcopo, missi ad praedicandum
verbum Dei, et maximam illius civitatis partem ad Christi fidem convertissent, a Duce
Cornelio sunt in carcerem trusi; deinde, diutissime verberati, cruribusque confractis, circa
rotarum vertiginem stricti, fumum quoque in equulei suspensione perpessi; ad extremum
gladio consummati sunt.
Mediolani sancti Maroli, Episcopi et Confessoris.
Tulli, in Gallia, sancti Gerardi, ejusdem civitatis Episcopi.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

24 Aprilis

Octavo Kalendas Maji. Luna ...

j. E

Sevisii, in Rhaetia, sancti Fidelis a Sigmaringa, Sacerdotis ex Ordine Minorum Capuccinorum
et Martyris; qui, illuc ad praedicandam catholicam fidem missus, ibidem, ab haereticis
interemptus, martyrium consummavit; et a Benedicto Decimo quarto, Pontifice Maximo, inter
sanctos Martyres relatus est.
Romae sancti Sabae, ductoris militum, qui, accusatus quod Christianos in carcere detentos
visitaret, coram Judice Christum libere confessus est. Hinc ab eodem Judice facibus adustus et
in lebetem picis ferventis est immissus, et, cum inde evasisset illaesus, eo miraculo
septuaginta viros ad Christum convertit; qui omnes, constanter in confessione fidei
permanentes, gladio caesi sunt. Postremo et ipse, demersus in flumen, martyrium
consummavit.
Lugduni, in Gallia, natalis sancti Alexandri Martyris, qui, in persecutione Antonini Veri, post
99

