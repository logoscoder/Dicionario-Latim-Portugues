Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

20 Januarii

Tertiodecimo Kalendas Februarii. Luna ...

v. A

Romae natalis sancti Fabiani, Papae et Martyris, qui, Decii tempore, martyrium passus est,
atque in coemeterio Callisti sepultus.
Item Romae, ad Catacumbas, sancti Sebastiani Martyris, qui, Diocletiano Imperatore, cum
haberet principatum primae cohortis, jussus est, sub titulo christianitatis, ligari in medio
campo, et sagittari a militibus, atque ad ultimum fustibus caedi, donec deficeret.
Nicaeae, in Bithynia, sancti Neophyti Martyris, qui, quintumdecimum annum aetatis agens,
flagris caesus, in fornacem immissus, feris objectus, et, cum illaesus permaneret et Christi
fidem constanter profiteretur, gladio tandem occisus est.
Caesenae sancti Mauri Episcopi, virtutibus et miraculis clari.
In Palaestina natalis sancti Euthymii Abbatis, qui zelo catholicae disciplinae et virtute
miraculorum, tempore Marciani Imperatoris, in Ecclesia floruit.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

21 Januarii

Duodecimo Kalendas Februarii. Luna ...

iv. B

Romae passio sanctae Agnetis, Virginis et Martyris; quae, sub Praefecto Urbis Symphronio,
ignibus injecta, sed iis per orationem ejus exstinctis, gladio percussa est. De ea beatus
Hieronymus haec scribit: "Omnium gentium litteris atque linguis, praecipue in Ecclesiis,
Agnetis vita laudata est; quae et aetatem vicit et tyrannum, et titulum castitatis martyrio
consecravit."
Athenis natalis sancti Publii Episcopi, qui Atheniensium Ecclesiam, post sanctum Dionysium
Areopagitam, nobiliter rexit; et, praeclarus virtutibus ac doctrinae laude praefulgens, ob
Christi martyrium gloriose coronatur.
Tarracone, in Hispania, sanctorum Martyrum Fructuosi Episcopi, Augurii et Eulogii
Diaconorum. Hi, tempore Gallieni, primo in carcerem trusi, deinde flammis injecti, et, exustis
vinculis, manibus in modum crucis expansis orantes, martyrium compleverunt; in quorum die
natali sanctus Augustinus sermonem ad populum habuit.
In monasterio Einsidlensi, apud Helvetios, sancti Meinradi, Presbyteri et Monachi; qui eodem
in loco, ubi postea monasterium ipsum excrevit, eremiticae intentus vitae, a latronibus
interfectus est. Ipsius vero beati viri corpus, olim in Augiensi Germaniae monasterio
sepultum, ad Einsidlense monasterium deinde relatum fuit.
38

