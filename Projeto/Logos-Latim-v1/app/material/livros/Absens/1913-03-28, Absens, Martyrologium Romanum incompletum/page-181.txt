Romae sancti Deusdedit Confessoris, qui quod in hebdomada manibus suis operando
lucrabatur, die sabbati pauperibus erogabat.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

11 Augusti

Tertio Idus Augusti. Luna ...

xiv. F

Romae, inter duas Lauros, natalis sancti Tiburtii Martyris, qui, sub Judice Fabiano, in
persecutione Diocletiani, cum Christum, nudis plantis super carbones ardentes ingressus,
majori confiteretur constantia, duci in tertium ab Urbe milliarium atque ibi-dem gladio
animadverti jubetur.
Item Romae sanctae Susannae Virginis, quae, cum ex nobili prosapia esset orta et beati Caji
Pontificis neptis, martyrii palmam, tempore Diocletiani, capitis obtruncatione promeruit.
Assisii, in Umbria, natalis sanctae Clarae Virginis, primae plantae Pauperum Dominarum
Ordinis Minorum; quam, vita et miraculis celebrem, Alexander Papa Quartus in numerum
sanctarum Virginum retulit. Ipsius tamen festum sequenti die celebratur.
Comanae, in Ponto, sancti Alexandri Episcopi, cognomento Carbonarii, qui, ex philosopho
disertissimo eminentem Christianae humilitatis scientiam adeptus, et a sancto Gregorio
Thaumaturgo in thronum illius Ecclesiae sublimatus, non solum praedicatione, sed etiam
consummato per ignem martyrio fuit illustris.
Eodem die passio sanctorum Rufini, Marsorum Episcopi, et Sociorum ejus, sub Maximino
Imperatore.
Apud Ebroicenses, in Gallia, sancti Taurini Episcopi, qui, a beato Clemente Papa ordinatus
illius civitatis Episcopus, Evangelii praedicatione Christianam fidem propagavit, ac, multis
pro ea susceptis laboribus, miraculorum gloria conspicuus obdormivit in Domino.
Cameraci, in Gallia, sancti Gaugerici, Episcopi et Confessoris.
In provincia Valeriae sancti Equitii Abbatis, cujus sanctitas testimonio beati Gregorii Papae
comprobatur.
Tuderti, in Umbria, sanctae Dignae Virginis.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

12 Augusti

Pridie Idus Augusti. Luna ...

xiij. G

Sanctae Clarae Virginis, primae plantae Pauperum Dominarum Ordinis Minorum; quae ad
aeternas Agni nuptias evocata est pridie hujus diei.
181

