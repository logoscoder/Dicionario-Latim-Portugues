Romae sancti Joannis, Apostoli et Evangelistae, ante Portam Latinam; qui, ab Epheso, jussu
Domitiani, vinctus Romam est perductus, et, judicante Senatu, ante eamdem portam in olei
ferventis dolium missus, exivit inde purior et vegetior quam intravit.
Damasci natalis beati Joannis Damasceni, Presbyteri, Confessoris et Ecclesiae Doctoris,
doctrina et sanctitate celebris. Hic, pro cultu sanctarum Imaginum, verbo et scriptis adversus
Leonem Isauricum strenue decertavit; cujus Imperatoris ob calumnias cum ipsi Joanni dextera
manus a Saracenorum Principe amputata esset, idem, beatae Mariae Virgini, cujus Imagines
defenderat, se commendans, protinus dexteram integram sanamque recepit. Ejus autem
festivitas sexto Kalendas Aprilis celebratur.
Cyrene, in Libya, sancti Lucii Episcopi, quem in Actibus Apostolorum sanctus Lucas
commemorat.
Antiochiae sancti Evodii, qui (ut beatus Ignatius ad Antiochenses scribit), primus ibidem a
sancto Petro Apostolo ordinatus Episcopus, glorioso martyrio vitam finivit.
In Africa sanctorum Martyrum Heliodori et Venusti, cum aliis septuaginta quinque.
In Cypro sancti Theodoti, Episcopi Cyriniae, qui, sub Licinio Imperatore, gravissima passus
est, ac tandem, in Ecclesiae pace, spiritum Deo reddidit.
Carrhis, in Mesopotamia, sancti Protogenis, Episcopi et Confessoris.
In Anglia sancti Eadberti, Episcopi Lindisfarnensis, doctrina et pietate insignis.
Romae sanctae Benedictae Virginis.
Salerni Translatio sancti Matthaei, Apostoli et Evangelistae; cujus sacrum corpus, olim ex
Aethiopia ad diversas regiones et demum ad eam urbem delatum, ibidem, in dedicata ejus
nomine Ecclesia, summo honore conditum fuit.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

7 Maji

Nonas Maji. Luna ...

vij. B

Sancti Stanislai, Episcopi Cracoviensis et Martyris, qui sequenti die coronam martyrii
consecutus est.
Tarracinae, in Campania, natalis beatae Flaviae Domitillae, Virginis et Martyris; quae, cum
esset filia sanctae Plautillae, sororis sancti Martyris Flavii Clementis Consulis, et sacro
velamine fuisset a sancto Clemente Pontifice consecrata, primum, in persecutione Domitiani,
ob testimonium Christi, in insulam Pontiam, cum aliis plurimis, exsilio deportata, longum illic
martyrium duxit. Novissime vero, Tarracinam deducta, ibi, cum plurimos doctrina et
miraculis ad Christi fidem convertisset, Judicis jussu incenso cubiculo, in quo simul cum suis
virginibus Euphrosyna et Theodora morabatur, cursum gloriosi martyrii consummavit. Ipsa
vero Domitilla, una cum sanctis Martyribus Nereo et Achilleo atque Pancratio, festiva
109

