Eodem die sanctorum Martyrum Magni, Casti et Maximi.
Cabillone, in Galliis, sancti Marcelli Martyris, qui, sub Antonino Imperatore, cum a Praeside
Prisco ad profanum convivium fuisset invitatus, et, hujusmodi epulas exsecrans, omnes qui
aderant, cur idolis deservirent, libera increpatione corriperet, ab eodem Praeside, inaudito
crudelitatis genere, cingulo tenus defossus est in terra; sicque, cum in Dei laudibus triduo
perseverasset, incontaminatum spiritum reddidit.
Eodem die sanctorum Thamelis, antea idolorum sacerdotis, et Sociorum Martyrum, sub
Hadriano Imperatore.
Item sanctorum Martyrum Theodori, Oceani, Ammiani et Juliani; qui sub Maximiano
Imperatore, dissectis pedibus in ignem conjecti, martyrium consummarunt.
Romae sancti Bonifatii Primi, Papae et Confessoris.
Arimini sancti Marini Diaconi.
Panormi natalis sanctae Rosaliae, Virginis Panormitanae, ex regio Caroli Magni sanguine
ortae; quae, pro Christi amore, paternum principatum aulamque profugit, et, in montibus ac
speluncis solitaria, caelestem vitam duxit.
Viterbii Translatio beatae Rosae Virginis, ex tertio Ordine sancti Francisci, tempore Alexandri
Papae Quarti.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

5 Septembris

Nonis Septembris. Luna ...

vij. G

Sancti Laurentii Justiniani, primi Patriarchae Venetiarum et Confessoris, qui pontificalem
Cathedram hac die invitus ascendit, et sexto Idus Januarii obdormivit in Domino.
Romae, in suburbano, beati Victorini, Episcopi et Martyris; qui, sanctitate et miraculis clarus,
sacerdotium Amiterninae urbis, totius populi electione, adeptus est. Postmodum, sub Nerva
Trajano, apud Cutilias, ubi putentes et sulphureae emanant aquae, cum aliis Dei servis,
relegatus, ab Aureliano Judice jussus est suspendi capite deorsum; idque cum per triduum pro
nomine Christi passus fuisset, tandem, gloriose coronatus, victor migravit ad Dominum. Ejus
corpus rapuerunt Christiani, et honorifica sepultura Amiterni, in Vestinis, condiderunt.
Constantinopoli sanctorum Martyrum Urbani, Theodori, Menedemi, et Sociorum septuaginta
septem ex ordine ecclesiastico; qui a Valente Imperatore, pro fide catholica, in navigio
impositi, jussi sunt in mari comburi.
In Portu Romano passio sancti Herculani militis, qui, sub Gallo Imperatore, ob Christi fidem
caesus flagris et capite obtruncatus est.
202

