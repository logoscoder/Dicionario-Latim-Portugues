Eodem die sancti Bonifatii, Episcopi et Martyris; qui fuit beati Romualdi discipulus. Hic, a
Gregorio Quinto, Romano Pontifice, ad praedicandum Evangelium in Russiam missus, ibi,
cum per ignem transisset illaesus, Regemque ac populum baptizasset, a furente Regis fratre
necatus est, atque sic optatam martyrii coronam accepit.
Ravennae sancti Ursicini Martyris, qui, sub Paulino Judice, post plurima tormenta, in Domini
confessione permanens immobilis, capitis abscissione martyrium complevit.
Sozopoli, in Pisidia, sancti Zosimi Martyris, qui, in persecutione Trajani, sub Domitiano
Praeside, post acerbos cruciatus, capite amputato, victor migravit ad Dominum.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

20 Junii

Duodecimo Kalendas Julii. Luna ...

v. A

In insula Pontia natalis sancti Silverii, Papae et Martyris, qui, cum Anthimum, Episcopum
haereticum, a suo praedecessore Agapito depositum, restituere noluisset, a Belisario, agente
impia Theodora Augusta, in exsilium pulsus est, et ibidem, pro fide catholica multis aerumnis
confectus, defecit.
Romae depositio sancti Novati, qui fuit filius beati Pudentis Senatoris, et frater sancti
Timothei Presbyteri et sanctarum Christi Virginum Pudentianae et Praxedis, qui ab Apostolis
eruditi sunt in fide. Ipsorum vero domus, in Ecclesiam commutata, Pastoris Titulus appellatur.
Tomis, in Ponto, sanctorum Martyrum Pauli et Cyriaci.
Petrae, in Palaestina, sancti Macarii Episcopi, qui, ab Arianis passus multa et in Africam
relegatus, Confessor quievit in Domino.
Hispali, in Hispania, sanctae Florentinae Virginis, sororis sanctorum Leandri et Isidori
Episcoporum.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

21 Junii

Undecimo Kalendas Julii. Luna ...

iv. B

Romae sancti Aloisii Gonzagae, Clerici e Societate Jesu et Confessoris, principatus contemptu
et innocentia vitae clarissimi, quem, a Summo Pontifice Benedicto Decimo tertio adscriptum
Sanctorum fastis et Protectorem juvenibus praesertim studiosis datum, Pius Papa Undecimus
caelestem Christianae juventutis universae Patronum confirmavit solemniter atque iterum
declaravit.
Item Romae sanctae Demetriae Virginis, quae, sanctorum Martyrum Flaviani et Dafrosae filia
142

