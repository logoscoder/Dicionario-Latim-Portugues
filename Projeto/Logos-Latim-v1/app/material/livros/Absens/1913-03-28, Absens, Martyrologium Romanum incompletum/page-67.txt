Romae, via Appia, natalis sancti Lucii Primi, Papae et Martyris; qui, primo in persecutione
Valeriani ob Christi fidem exsilio relegatus, et postmodum divino nutu ad Ecclesiam suam
redire permissus, tandem, cum plurimum adversus Novatianos laborasset, capitis
obtruncatione martyrium complevit. Eum vero sanctus Cyprianus summis laudibus celebravit.
Nicomediae sancti Hadriani Martyris, cum aliis viginti tribus, qui omnes, sub Diocletiano
Imperatore, martyrium crurifragio consummarunt. Eorum reliquiae, a Christianis Byzantium
delatae, reverenti honore sepultae fuerunt; inde postea sancti Hadriani corpus Romam
translatum fuit sexto Idus Septembris, quo die festivitas ejus potissimum celebratur.
Romae, via Appia, sanctorum Martyrum nongentorum, qui positi sunt in coemeterio ad
sanctam Caeciliam.
Apud Chersonesum passio sanctorum Episcoporum Basilii, Eugenii, Agathodori, Elpidii,
Aetherii, Capitonis, Ephraem, Nestoris et Arcadii.
Eodem die sancti Caji Palatini, in mare demersi, et aliorum viginti septem.
Item passio sanctorum Archelai, Cyrilli et Photii.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

5 Martii

Tertio Nonas Martii. Luna ...

vij. G

Antiochiae natalis sancti Phocae Martyris, qui, post multas, quas pro nomine Redemptoris
passus est, injurias, qualiter de antiquo illo serpente triumphaverit, hodie quoque populis eo
miraculo declaratur, quod, si quispiam a serpente morsus fuerit, hic, ut januam Basilicae
Martyris credens attigerit, confestim, evacuata veneni virtute, sanatur.
Caesareae, in Palaestina, sancti Hadriani Martyris, qui in persecutione Diocletiani
Imperatoris, jussu Firmiliani Praesidis, prius ob Christi fidem leoni objectus, deinde gladio
jugulatus, martyrii coronam accepit.
Eodem die passio sanctorum Eusebii Palatini, et aliorum novem Martyrum.
Caesareae, in Palaestina, sancti Theophili Episcopi, qui sub Severo Principe, sapientia et vitae
integritate conspicuus, emicuit.
Ad ripam Jordanis, item in Palaestina, sancti Gerasimi, Anachoretae et Abbatis, qui tempore
Zenonis Imperatoris floruit.
Neapoli, in Campania, depositio sancti Joannis-Josephi a Cruce, Sacerdotis ex Ordine
Minorum et Confessoris, qui, sanctorum Francisci Assisiensis et Petri de Alcantara studia
aemulatus, Ordini Seraphico insigne decus addidit, atque a Gregorio Papa Decimo sexto in
Sanctorum canonem est relatus.
67

