Romae, via Ardeatina, natalis sanctorum Martyrum Marci et Marcelliani fratrum, qui, in
persecutione Diocletiani, a Judice Fabiano tenti et ad stipitem alligati, in pedibus clavos
acutos acceperunt; cumque non cessarent laudare Christum, lanceis per latera transfixi sunt, et
cum gloria martyrii ad siderea regna migrarunt.
Malacae, in Hispania, sanctorum Martyrum Cyriaci, et Paulae Virginis, qui, lapidibus obruti,
inter saxa caelo animas reddiderunt.
Tripoli, in Phoenicia, sancti Leontii militis, qui, sub Hadriano Praeside, una cum Hypatio
Tribuno et Theodulo, quos convertit ad Christum, per acerba tormenta pervenit ad coronam
martyrii.
Eodem die sancti Aetherii Martyris, qui, in persecutione Diocletiani, post ignes et alios
cruciatus, gladio caesus est.
Alexandriae passio sanctae Marinae Virginis.
Burdigalae sancti Amandi, Episcopi et Confessoris.
Apud Saccam, in Sicilia, sancti Calogeri Eremitae, cujus sanctitas in energumenis liberandis
maxime effulget.
Schonaugiae, in Germania, sanctae Elisabeth Virginis, ob monasticae vitae observantiam
celebris.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

19 Junii

Tertiodecimo Kalendas Julii. Luna ...

vj. G

Florentiae sanctae Julianae Falconeriae Virginis, quae Sororum Ordinis Servorum beatae
Mariae Virginis fuit Institutrix, et a Clemente Duodecimo, Pontifice Maximo, in sanctarum
Virginum numerum relata est.
Mediolani sanctorum Martyrum Gervasii et Protasii fratrum, ex quibus priorem tamdiu jussit
Astasius Judex plumbatis caedi, quousque ille spiritum exhalaret; posteriorem vero, fustibus
caesum, capite truncari. Horum corpora, Domino revelante, beatus Ambrosius sanguine
conspersa et ita incorrupta reperit, ac si eo die ipsi fuissent interempti; in quorum translatione
caecus, feretri tactu, lumen recepit, et plurimi, vexati a daemonibus, liberati sunt.
In monasterio Vallis Castri, in Piceno, natalis sancti Romualdi Ravennatis, Anachoretae et
Monachorum Camaldulensium Patris; qui collapsam in Italia eremiticam disciplinam restituit
ac mirifice propagavit. Ejus tamen festivitas recolitur septimo Idus Februarii, quo die sacrae
ipsius reliquiae Fabrianum sunt translatae.
Aretii, in Tuscia, sanctorum Martyrum Gaudentii Episcopi, et Culmatii Diaconi, qui, tempore
Valentiniani, furore Gentilium caesi sunt.
141

