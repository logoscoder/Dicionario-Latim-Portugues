conjuraverat. Ipse tamen catholicam fidem, a tempore Constantini usque ad Valentem,
adversus Imperatores ac Praesides et innumeros Episcopos Arianos strenue propugnavit; a
quibus plurimas perpessus insidias, profugus toto Orbe actus est, nec ullus ei tutus ad
latendum supererat locus. Tandem, ad suam Ecclesiam reversus, illic, post multos agones
multasque patientiae coronas, quadragesimo sexto sui sacerdotii anno migravit ad Dominum,
tempore Valentiniani et Valentis Imperatorum.
Florentiae item natalis sancti Antonini, ex Ordine Praedicatorum, Episcopi et Confessoris,
doctrina et sanctitate celebris. Ipsius autem festivitas sexto Idus mensis hujus recolitur.
Romae sanctorum Martyrum Saturnini, Neopoli, Germani et Caelestini, qui, multa passi, in
carcerem demum conjecti, ibi in Domino quieverunt.
Eodem die sancti Vindemialis, Episcopi et Martyris, qui, una cum sanctis Episcopis Eugenio
et Longino doctrina et miraculis adversus Arianos decertans, a Rege Wandalorum Hunnerico
jubetur variis tormentis affligi ac tandem capite obtruncari.
Hispali, in Hispania, sancti Felicis, Diaconi et Martyris.
Attaliae, in Pamphylia, sanctorum Martyrum Exsuperii, et Zoes uxoris, atque Cyriaci et
Theoduli filiorum; qui, sub Hadriano Imperatore, cum servi essent cujusdam viri Pagani,
omnes, ipso hero jubente, ob liberam Christianae fidei professionem, primum verberati sunt
ac vehementer torti, deinde, in accensum clibanum injecti, animas suas Deo tradiderunt.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

3 Maji

Quinto Nonas Maji. Luna ...

vij. E

Hierosolymis Inventio sacrosanctae Crucis Dominicae, sub Constantino Imperatore.
Romae, via Nomentana, passio sanctorum Martyrum Alexandri Papae Primi, Eventii et
Theoduli Presbyterorum. Ex his Alexander, sub Hadriano Principe et Aureliano Judice, post
vincula, carceres, equuleum, ungulas et ignes, punctis creberrimis per tota membra confossus
ac peremptus est; Eventius vero et Theodulus, post longos carceres, ignibus examinati, ad
ultimum decollati sunt.
Narniae sancti Juvenalis, Episcopi et Confessoris.
Apud montem Senarium, in Etruria, natalis sanctorum Sostenaei et Uguccionis Confessorum,
e septem Fundatoribus Ordinis Servorum beatae Mariae Virginis; qui, caelitus admoniti,
eadem die et hora, salutationem Angelicam recitantes, e vita migrarunt. Ipsorum autem ac
Sociorum festum pridie Idus Februarii celebratur.
Constantinopoli sanctorum Martyrum Alexandri militis, et Antoninae Virginis. Haec, in
persecutione Maximiani, sub Praeside Festo, ad lupanar damnata, et ab Alexandro, qui pro
ipsa ibi remanserat, mutatis vestibus clam educta, cum eo postmodum jussa est torqueri; et
ambo simul in ignem, praecisis manibus, pro Christo sunt injecti, atque ita, egregio peracto
certamine, coronantur.
106

