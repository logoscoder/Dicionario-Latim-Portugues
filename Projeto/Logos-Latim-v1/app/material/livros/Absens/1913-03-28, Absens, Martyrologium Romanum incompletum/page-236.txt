securus ad aream certaminis properavit, et palmam martyrii, sub Maximiano Imperatore,
fortiter dimicando promeruit.
Antiochiae sancti Artemii, Ducis Augustalis, qui, sub Constantino Magno praelaris militiae
honoribus functus, a Juliano Apostata, quem saevitiae in Christianos arguerat, fustibus caedi,
aliisque tormentis affligi, ac demum capite truncari jubetur.
Constantinopoli sancti Andreae Cretensis Monachi, qui ob cultum sacrarum Imaginum, sub
Constantino Copronymo, saepius verberatus, tandem, amputato altero pede, reddidit spiritum.
Coloniae Agrippinae passio sanctarum Virginum Marthae et Saulae, cum aliis pluribus.
Apud Nabantiam, in Lusitania, sanctae Irenes, Virginis et Martyris; cujus corpus honorifice
sepultum fuit in oppido Scalabi, quod ipsius Sanctae nomine insignitum inde permansit.
Alsontiae, in territorio Rhemensi, sancti Sindulphi, Presbyteri et Confessoris.
Apud Mindam, in Germania, Translatio sancti Feliciani, Episcopi Fulginatis et Martyris; cujus
ibi deposita fuit sacrarum pars reliquiarum, quae in Germaniam advectae sunt ex Umbriae
civitate Fulgineo, ubi ipse nono Kalendas Februarii passus quondam fuerat.
Lutetiae Parisiorum item Translatio sanctorum Martyrum Georgii Diaconi, et Aurelii, ex urbe
Hispaniae Corduba, in qua olim, una cum aliis tribus Sociis, ambo martyrium compleverant
sexto Kalendas Augusti.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

21 Octobris

Duodecimo Kalendas Novembris. Luna ...

iv. B

In Cypro natalis sancti Hilarionis Abbatis, cujus vitam, virtutibus atque miraculis plenam,
sanctus Hieronymus scripsit.
Apud Coloniam Agrippinam item natalis sanctarum Ursulae et Sociarum ejus; quae, pro
Christiana religione et virginitatis constantia ab Hunnis interfectae, martyrio vitam
consummarunt, earumque plurima corpora fuerunt Coloniae condita.
Apud Ostia Tiberina sancti Asterii, Presbyteri et Martyris; qui (ut in passione beati Callisti
Papae legitur) sub Alexandro Imperatore passus est.
Nicomediae natalis sanctorum Dasii, Zotici, Caji et aliorum duodecim militum; qui, post
diversa tormenta, in mare demersi sunt.
Lugduni, in Gallia, sancti Viatoris, qui exstitit minister beati Justi, Lugdunensis Episcopi.
Maroniae, prope Antiochiam, in Syria, sancti Malchi Monachi.
In castro Laudunensi sanctae Ciliniae, matris beati Remigii, Episcopi Rhemensis.
236

