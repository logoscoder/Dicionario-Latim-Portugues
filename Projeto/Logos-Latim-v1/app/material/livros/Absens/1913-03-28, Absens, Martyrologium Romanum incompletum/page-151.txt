Eodem die sanctorum Martyrum Aristonis, Crescentiani, Eutychiani, Urbani, Vitalis, Justi,
Felicissimi, Felicis, Marciae et Symphorosae; qui omnes apud Campaniam, cum Diocletiani
Imperatoris persecutio desaeviret, martyrio coronati sunt.
Wintoniae, in Anglia, sancti Swithuni Episcopi, cujus sanctitas miraculis effulsit.
Bambergae sancti Othonis Episcopi, qui Pomeranis Evangelium praedicavit, et eos ad fidem
convertit.
Lyciis, in Apulia, sancti Bernardini Realino, Confessoris, qui magistratus munere egregie
functus, Societatem Jesu ingressus et sacerdotio auctus, caritate ac miraculis inclaruit.
Turonis, in Gallia, depositio sanctae Monegundis, religiosae feminae.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

3 Julii

Quinto Nonas Julii. Luna ...

vij. E

Romae natalis sancti Leonis Secundi, Papae et Confessoris, qui primo sui Pontificatus anno,
plenus meritis, migravit in caelum.
Clusii, in Etruria, sanctorum Martyrum Irenaei Diaconi, et Mustiolae matronae; qui sub
Aureliano Imperatore, diversis atrocibusque suppliciis cruciati, coronam martyrii meruerunt.
Alexandriae sanctorum Martyrum Tryphonis et aliorum duodecim.
Constantinopoli sanctorum Eulogii et Sociorum Martyrum.
Caesareae, in Cappadocia, sancti Hyacinthi, qui Trajani Imperatoris cubicularius fuit; et,
accusatus quod Christianus esset, plagis varie afflictus est, atque, in carcerem trusus, ibi fame
consumptus exspiravit.
Eodem die sanctorum Martyrum Marci et Muciani, qui pro Christo sunt gladio caesi. Hos cum
puer parvulus, ne immolarent idolis, alta voce moneret, verberibus jussus est caedi; cumque
vehementius Christum confiteretur, tandem, una cum quodam Paulo, Martyres exhortante,
necatus est.
Laodiceae, in Syria, sancti Anatolii Episcopi, qui non solum religiosis viris, sed et philosophis
admiranda scripta reliquit.
Altini, in Venetorum finibus, sancti Heliodori Episcopi, doctrina et sanctitate insignis.
Ravennae sancti Dathi, Episcopi et Confessoris.
Edessae, in Mesopotamia, Translatio sancti Thomae Apostoli ex India; cujus reliquiae
Ortonam, apud Frentanos, postea translatae sunt.
151

