In Judaea sancti Samuelis Prophetae, cujus sancta ossa (ut beatus Hieronymus scribit)
Arcadius Augustus Constantinopolim transtulit, et prope Septimum collocavit.
Eodem die sancti Lucii Senatoris, qui perspecta constantia Theodori, Cyrenensis Episcopi in
martyrio positi, ad fidem Christi conversus, ad eam etiam Dignianum Praesidem pertraxit;
cum quo Cyprum profectus, cum ibi alios Christianos pro confessione Domini coronari
videret, ultro se ipsum obtulit, et eamdem martyrii coronam, capitis obtruncatione, promeruit.
In Thracia sanctorum triginta septem Martyrum, qui sub Praeside Apeliano pro Christi fide,
manibus pedibusque praecisis, in caminum ardentem injecti sunt.
Item sanctorum Martyrum Severi et Memnonis Centurionis, qui eodem mortis genere
consummati, victores abierunt in coelum.
Cordubae sanctorum Martyrum Leovigildi et Christophori Monachorum, qui in Arabum
persecutione pro christianae fidei defensione in carcerem conjecti, ac mox, cervicibus
abscissis, igni traditi, martyrii palmam adepti sunt.
Romae beati Porphyrii hominis Dei, qui sanctum Martyrem Agapitum erudivit in fide et
doctrina Christi.
In Herio insula sancti Philiberti Abbatis.
In castro Cainone sancti Maximi Confessoris, discipuli beati Martini Episcopi.
In Monte Senario Florentinae dioecesis beati Manetii Confessoris ex Septem Fundatoribus
Ordinis Servorum beatae Mariae Virginis, qui eidem hymnos dicens expiravit.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

21 Augusti

Duodecimo Kalendas Septembris. Luna ...

iv. B

Sanctae Joannae Franciscae Fremiot de Chantal, Ordinis Sanctimonialium Visitationis sanctae
Mariae Institutricis, cujus natalis dies Idibus Decembris memoratur.
Romae in agro Verano sanctae Cyriacae Viduae et Martyris, quae in persecutione Valeriani
cum se suaque omnia in Sanctorum ministerio impendisset, demum pro Christo martyrium
subiens, vitam quoque ipsam libenter impendit.
Salone sancti Anastasii cornicularii, qui cum videret beatum Agapitum constanter tormenta
perferentem, conversus est ad fidem, et pro confessione nominis Christi, jubente Aureliano
Imperatore, interemptus Martyr migravit ad Dominum.
In Sardinia natalis sanctorum Martyrum Luxorii, Ciselli et Camerini, qui in persecutione
Diocletiani sub Delphio Praeside gladio caesi sunt.

188

