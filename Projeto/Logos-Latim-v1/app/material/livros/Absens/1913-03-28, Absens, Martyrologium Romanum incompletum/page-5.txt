6
CAPUT III - DE IMMENSA JACTURA QUAM PASSA SUNT ACTA
SANCTORUM MARTYRUM
Sed, ut de rebus quae ad Romanam Ecclesiam spectant, de cujus agimus Martyrologio,
coeptum prosequamur institutum, ex his quae nuper ex Gelasio recitavimus, satis declarari
videtur Acta illa sanctorum Martyrum, tanta cura ac diligentia perquisita, per notarios sanctae
Romanae Ecclesise conscripta, per Subdiaconos et Diaconos cognita, ac demum per ipsos
Romanos Pontifices probata atque recondita, esse collapsa, deperdita vel saltem adulterata.
Nam, si integra remansissent, qua ratione (quod ait Gelasius) secundum consuetudinem in
Romana Ecclesia non legebantur, cum praesertim, a quibus essent scripta, probata ac
consignata, et unde accepta, sic exploratum esset, ut nullus penitus de eorum integritate
dubitandi scrupulus superesset?
2. Fuisse namque depravatas, quae a majoribus commendatae essent, res gestas sanctorum
Martyrum, Arnobius, in lib. 1 Adversus Gentes, cap. 56, declarat his verbis: Sed neque omnia
conscribi, aut in aures omnium pervenire potuerunt gesta gentibus in ignotis et usum
nescientibus litterarum; aut, si qua sunt litteris conscriptionibusque mandata, malevolentia
daemonum, quorum cura et studium est hanc intercipere veritatem, et consimilium his
hominum, interpolata quaedam et addita, partim mutata, atque detracta verbis, syllabis, ut et
prudentium tardaret fidem, et gestorum corrumperet auctoritatem. Haec Arnobius.
3. At nequaquam adduci possumus, ut credamus eadem Acta vel omnino esse sublata, vel ab
haereticis penitus adulterata. Romae siquidem Catholici semper vixere Pontifices, nec alterius
sectae illic aliquando sedit Episcopus. Quod si vel sub Constantio Augusto Ariano, vel sub
Odoacre Herulo, Theodorico aliisque Gothorum Regibus, itidem Arianis, Romanae Ecclesiae
negotium factum est; non tamen fuit hujusmodi, ut illi Sanctorum memoriis vim inferrent. De
Sanctis enim eorumque cultu aeque cum Catholicis sentiebant, adeo ut nec cum Urbs
obsideretur, his quae foris extra moenia erant, Basilicis irrogarent injuriam; nec, Urbe capta,
in eas quae intus erant, more barbarorum saevirent, profanarent, vel ad sua Sacra peragenda
sibi vindicarent, sed tamquam sacra septa atque asyla, divinitus instituta, ab illis fuerint
existimata, adeo ut et iis etiam (licet hostes haberentur) qui ad ea confugissent, pepercerint.
Sunt de his fideles testes Scriptores illorum temporum. Orosius, Historice, lib. 7, cap. 39;
Augustinus, De Civitate Dei, lib. 1, cap. 1, 7 et 34, ac lib. 5, cap. 23; et Procopius, De bello
Gothico, lib. 1, cap. 4, num. 10. Unam illam, quam sub Gothis Regibus Ariani sibi
vindicarunt Ecclesiolam, dictam sanctae Agathae in Suburra, vix credi potest quam sumptuose
ac pie, licet impii, ornaverint, liberalitate Gothi hominis Ricimeris, Viri Consularis, ut suo
loco pluribus in Notationibus dicemus inferius. Omnis ergo suspicio de Arianorum perfidia
tollitur, ut ab eis vis aliqua in Acta Martyrum sit illata.
4. Ad alios potius tanta est referenda clades; quam quidem non aliunde manasse credimus,
quam ex injustissimis illis atque saevissimis Diocletiani Imperatoris edictis, quibus omnes
Christianae religionis codices incendio damnati sunt. Meminit ejusdem feralis sanctionis
Eusebius, Historia Ecclesiastica, lib. 8, cap. 2: Quando, inquit, divinas et sanctas Scripturas
medio foro in rogum impositas oculis nostris aspeximus. De eodem edicto plura habet
Arnobius, Optatus, et sanctus Augustinus, quoties agit de schismate Donatistarum, occasione
traditionis sacrorum Librorum conflato; nosque de eodem pluribus inferius in Notationibus
agimus.
5

