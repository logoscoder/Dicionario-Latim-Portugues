In Tuscia natalis sanctorum Martyrum Secundiani, Marcelliani et Veriani; qui, tempore Decii,
a Promoto Consulari primum caesi sunt, deinde in equuleo suspensi, et abrasi ungulis, atque
igne lateribus apposito assati, ac tandem triumphalem martyrii palmam, capite caesi,
meruerunt.
Veronae sanctorum Martyrum Firmi et Rustici, qui, tempore Maximiani Imperatoris, sub
Anolino Judice, cum sacrificare idolis renuerent et constanter in Christi fide persisterent,
ambo jussi sunt, post alia superata supplicia, fustibus caedi et capite amputari.
In Africa commemoratio plurimorum sanctorum Martyrum, qui, in persecutione Valeriani,
hortante eos ad constantiam sancto Numidico, in ignem conjecti, martyrii palmam adepti sunt.
Ipse autem Numidicus, licet cum aliis in rogum injectus et lapidibus obrutus fuisset, a filia
tamen, effossus et semivivus repertus, curatus est; ac postea, ob ejus virtutem, in Ecclesiae
Carthaginensis Presbyterum a beato Cypriano meruit cooptari.
Constantinopoli sanctorum Martyrum Juliani, Marciani et aliorum octo; qui, ob Salvatoris
imaginem, quam in porta aenea constituerant, omnes, impii Leonis Imperatoris jussu, post
multa tormenta, gladio necati sunt.
Catalauni, in Gallia, sancti Domitiani, Episcopi et Confessoris.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

10 Augusti

Quarto Idus Augusti. Luna ...

vij. E

Romae, via Tiburtina, natalis beati Laurentii Archidiaconi, qui, in persecutione Valeriani, post
plurima tormenta carceris, verberum diversorum, fustium, ac plumbatarum et laminarum
ardentium, ad ultimum, in craticula ferrea assatus, martyrium complevit; ejusque corpus a
beato Hippolyto et Justino Presbytero sepultum fuit in coemeterio Cyriacae, in agro Verano.
In Hispania Apparitio beatae Mariae Virginis de Mercede nuncupatae, quae Ordinis
redemptionis captivorum sub ejus nomine Institutrix fuit. Ipsius autem festivitas octavo
Kalendas Octobris recolitur.
Romae passio sanctorum centum sexaginta quinque militum Martyrum, sub Aureliano
Imperatore.
Alexandriae commemoratio sanctorum Martyrum, qui, in persecutione Valeriani, sub Praeside
Aemiliano, diversis exquisitisque tormentis diutius cruciati, vario mortis genere coronam
martyrii sunt adepti.
Bergomi sanctat Asteriae, Virginis et Martyris, in persecutione Diocletiani et Maximiani
Imperatorum.
Carthagine sanctarum Virginum et Martyrum Bassae, Paulse et Agathonicae.

180

