montem Sinai mirabiliter ab Angelis delatum, ibidem, frequenti Christianorum concursu, pia
veneratione colitur.
Romae sancti Moysis, Presbyteri et Martyris; quem, cum aliis detentum in carcere, sanctus
Cyprianus per litteras saepe est consolatus. Ipse autem Moyses, cum non tantum adversus
Gentiles, sed etiam adversus schismaticos et haereticos Novatianos infracto animo stetisset,
demum (ut sanctus Cornelius Papa testatur), in persecutione Decii, eximio et admirabili
martyrio decoratus est.
Antiochiae sancti Erasmi Martyris.
Caesareae, in Cappadocia, passio sancti Mercurii militis, qui custodientis se Angeli patrocinio
et barbaros vicit, et Decii saevitiam superavit; multisque auctus tormentorum trophaeis,
martyrio coronatus migravit in caelum.
In Aemilia, Italiae provincia, sanctae Jucundae Virginis.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

26 Novembris

Sexto Kalendas Decembris. Luna ...

xxix. G

Apud Fabrianum, in Piceno, beati Silvestri Abbatis, Institutoris Congregationis Monachorum
Silvestrinorum.
Alexandriae natalis sancti Petri, ejusdem urbis Episcopi et Martyris; qui, cum esset omnibus
virtutibus exornatus, ibidem, Galerii Maximiani praecepto, capite obtruncatus est.
Passi sunt etiam Alexandriae, in eadem persecutione, sancti Martyres Faustus Presbyter,
Didius et Ammonius, itemque Episcopi quatuor Aegyptii, idest Phileas, Hesychius,
Pachomius et Theodorus, cum aliis sexcentis sexaginta, quos persecutionis gladius evexit ad
caelos.
Apud villam cui nomen Fracta, in territorio Rhodigiensi, sancti Bellini, Episcopi Patavini et
Martyris; qui a sicariis, cum esset Ecclesiae jurium defensor eximius, crudeliter impetitus ac
multis illatis vulneribus occisus est.
Nicomediae sancti Marcelli Presbyteri, qui, Constantii tempore, ab Arianis e rupe
praecipitatus, Martyr occubuit.
Romae sancti Siricii, Papae et Confessoris, doctrina, pietate et religionis zelo praeclari, qui
varios damnavit haereticos, et disciplinam ecclesiasticam saluberrimis decretis instauravit.
Augustoduni sancti Amatoris Episcopi.
Constantiae, in Germania, sancti Conradi Episcopi.
Romae sancti Leonardi a Portu Mauritio, Sacerdotis ex Ordine Minorum et Confessoris, zelo
263

