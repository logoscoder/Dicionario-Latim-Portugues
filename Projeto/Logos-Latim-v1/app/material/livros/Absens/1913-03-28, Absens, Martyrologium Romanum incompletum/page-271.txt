deflexit et minis.
Eodem die sancti Polychronii Presbyteri, qui, tempore Constantii Imperatoris, cum ad altare
Missas ageret, invasus est ab Arianis et jugulatus.
In Africa sancti Majorici, filii sanctae Dionysiae, qui, cum esset adolescentulus ac tormenta
pavesceret, matris obtutibus verbisque corroboratus est, et, ceteris fortior factus, in tormentis
animam reddidit; quem amplexata mater domi sepelivit, et ad ejus sepulcrum assidue orare
consuevit.
Ibidem sanctarum mulierum Dionysiae, quae sancti Majorici Martyris exstitit mater, Dativae
ac Leontiae; itemque religiosi viri, nomine Tertii, Aemiliani medici, et Bonifatii, cum aliis
tribus. Hi omnes, in persecutione Wandalica, sub Ariano Rege Hunnerico, gravissimis et
innumeris suppliciis pro catholicae fidei defensione cruciati, sanctorum Christi Confessorum
numero sociari meruerunt.
Romae sanctae Asellae Virginis, quae (ut beatus Hieronymus scribit), ex utero matris
benedicta, vitam in jejuniis et orationibus usque ad senectam produxit.
Granatae, in Hispania, passio beati Petri Paschasii, Episcopi Giennensis et Martyris, ex
Ordine beatae Mariae de Mercede redemptionis captivorum.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

7 Decembris

Septimo Idus Decembris. Luna ...

vij. B

Vigilia Conceptionis Immaculatae beatae Mariae Virginis.
Sancti Ambrosii Episcopi, Confessoris et Ecclesiae Doctoris, qui pridie Nonas Aprilis
obdormivit in Domino, sed hac die potissimum colitur, qua Mediolanensem Ecclesiam
gubernandam suscepit.
Romae beati Eutychiani Papae, qui per diversa loca trecentos quadraginta duos Martyres
manu sua sepelivit; quibus et ipse deinde sociatus, sub Numeriano Imperatore, martyrio
coronatus est, et in coemeterio Callisti sepultus.
Alexandriae natalis beati Agathonis militaris, qui, in persecutione Decii, cum prohiberet
quosdam volentes illudere cadaveribus Martyrum, clamor repente totius vulgi adversus eum
extollitur; oblatus autem Judici, et in Christi confessione persistens, capite pro pietate
damnatus est.
Antiochiae sanctorum Martyrum Polycarpi et Theodori.
Tuburbi, in Africa, sancti Servi Martyris, qui, in persecutione Wandalica, sub Ariano Rege
Hunnerico, fustibus diutissime caesus, trochleis frequenter in sublime elevatus atque ictu
celeri super silices pondere corporis dimissus, et lapidibus acutissimis perfricatus, martyrii
palmam adeptus est.
271

