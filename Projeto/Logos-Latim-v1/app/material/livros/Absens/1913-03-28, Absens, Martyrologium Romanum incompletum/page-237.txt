Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

22 Octobris

Undecimo Kalendas Novembris. Luna ...

iij. C

Hierosolymis sanctae Mariae Salome, matris sanctorum Jacobi et Joannis Apostolorum, quae
in Evangelio legitur circa Domini sepulturam sollicita.
Item Hierosolymis beati Marci Episcopi, clarissimi et doctissimi viri, qui primus ex Gentibus
Ecclesiam Hierosolymorum suscepit regendam, ac, non multo post, sub Antonino Imperatore,
martyrii meruit palmam.
Hadrianopoli, in Thracia, natalis sanctorum Martyrum Philippi Episcopi, Severi Presbyteri,
Eusebii et Hermetis; qui, sub Juliano Apostata, post carceres et flagella, incendio cremati sunt.
Item sanctorum Martyrum Alexandri Episcopi, Heraclii militis, et Sociorum.
Apud Firmum, in Piceno, natalis sancti Philippi, Episcopi et Martyris.
Apud Coloniam Agrippinam sanctae Cordulae, quae, cum esset una ex sodalibus sanctae
Ursulae, atque aliarum suppliciis et caedibus perterrita se occultasset, postridie, ejus rei
poenitens, se ultro patefecit Hunnis, et, novissima omnium, martyrii coronam accepit.
Oscae, in Hispania, sanctarum Virginum Nunilonis et Alodiae sororum, quae, a Saracenis ob
fidei confessionem capitali sententia punitae, martyrium consummarunt.
Hierapoli, in Phrygia, sancti Abercii Episcopi, qui sub Marco Antonino Imperatore claruit.
Rotomagi sancti Melanii Episcopi, qui, a sancto Stephano Papa ordinatus, illuc ad
praedicandum Evangelium missus est.
In Tuscia sancti Donati Scoti, Episcopi Faesulani.
Veronae sancti Verecundi, Episcopi et Confessoris.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

23 Octobris

Decimo Kalendas Novembris. Luna ...

ij. D

Apud Villackum, in Pannonia, natalis sancti Joannis de Capistrano, Sacerdotis ex Ordine
Minorum et Confessoris, vitae sanctitate ac fidei catholicae propagandae zelo illustris; qui
Taurunensem arcem, validissimo Turcarum exercitu profligato, suis precibus et miraculis ab
obsidione liberavit. Ejus tamen festivitas quinto Kalendas Aprilis recolitur.
Antiochiae item natalis sancti Theodori Presbyteri, qui, in persecutione impii Juliani
237

