1.8
1 Julii

JULIUS

Kalendis Julii. Luna ...

xxij. A

Octava Nativitatis sancti Joannis Baptistae.
Festum pretiosissimi Sanguinis Domini nostri Jesu Christi.
In monte Hor depositio sancti Aaron, primi ex ordine Levitico Sacerdotis.
Viennae, in Gallia, sancti Martini Episcopi, Apostolorum discipuli.
Sinuessae, in Campania, sanctorum Martyrum Casti et Secundini Episcoporum.
In Britannia sanctorum Martyrum Julii et Aaron, qui post sanctum Albanum, in persecutione
Diocletiani Imperatoris, passi sunt; quo tempore ibidem quamplurimi, diversis cruciatibus
torti et saevissime lacerati, ad supernas civitatis gaudia, consummato agone, pervenerunt.
Arvernis, in Gallia, sancti Galli Episcopi.
In territorio Lugdunensi depositio sancti Domitiani Abbatis, qui primus illic eremiticam vitam
exercuit, et, cum plurimos ibi in Dei servitio congregasset, tandem, magnis virtutibus et
gloriosis miraculis valde clarus, ad patres, in senectute bona, collectus est.
Engolismae, in Gallia, sancti Eparchii Abbatis.
In territorio Rhemensi sancti Theodorici Presbyteri, qui fuit discipulus beati Remigii
Episcopi.
Apud Emessam, in Phoenicia, sancti Simeonis Confessoris, cognomento Sali, qui stultus
propter Christum factus est; sed altam ejus sapientiam Deus magnis miraculis declaravit.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

2 Julii

Sexto Nonas Julii. Luna ...

xxj. B

Visitatio beatae Mariae Virginis ad Elisabeth.
Romae, via Aurelia, natalis sanctorum Martyrum Processi et Martiniani, qui, a beato Petro
Apostolo in Mamertini custodia baptizati, et, sub Nerone, oris contusionem, equuleum,
nervos, fustes, flammas scorpionesque perpessi, novissime, gladio percussi, martyrio coronati
sunt.
Item Romae passio sanctorum trium militum, qui, ad Christum conversi in martyrio beati
Pauli Apostoli, cum eo participes fieri caelestis gloriae meruerunt.
150

