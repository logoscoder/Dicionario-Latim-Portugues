In Mesopotamia sancti Archelai Episcopi, doctrina et sanctitate celebris.
Majumae, in Palaestina, sancti Zenonis Episcopi.
Romae sancti Theodori, qui Mansionarius Ecclesiae sancti Petri fuit, cujus et meminit beatus
Gregorius Papa.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

27 Decembris

Sexto Kalendas Januarii. Luna ...

xxviij. A

Apud Ephesum natalis sancti Joannis, Apostoli et Evangelistae, qui, post Evangelii
scriptionem, post exsilii relegationem et Apocalypsim divinam, usque ad Trajani Principis
tempora perseverans, totius Asiae fundavit rexitque Ecclesias, ac tandem, confectus senio,
sexagesimo octavo post passionem Domini anno mortuus est, et juxta eamdem urbem
sepultus.
Constantinopoli sanctorum Confessorum Theodori et Theophanis fratrum, qui, a pueritia in
Palaestinensi sancti Sabbae monasterio nutriti, cum postea pro sanctarum Imaginum cultu
adversus Leonem Armenum strenue decertarent, ejus jussu verberibus affecti sunt et exsilio
relegati. Sed, eodem Leone mortuo, rursus Theophilo Imperatori, qui eadem impietate
detinebatur, constanter resistentes, verberibus iterum caesi et in exsilium pulsi sunt, ubi
Theodorus in carcere exspiravit. Theophanes vero, pace demum Ecclesiae reddita, factus est
Nicaenae civitatis Episcopus, et confessionis gloria praeclarus quievit in Domino.
Alexandriae sancti Maximi Episcopi, qui satis clarus et insignis titulo confessionis effectus
est.
Constantinopoli sanctae Nicaretes Virginis, quae, sub Arcadio Imperatore, claruit sanctitate.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

28 Decembris

Quinto Kalendas Januarii. Luna ...

xxvij. B

In Bethlehem Judae natalis sanctorum Innocentium Martyrum, qui pro Christo ab Herode
Rege interfecti sunt.
Lugduni, in Gallia, item natalis sancti Francisci Salesii, Episcopi Gebennensis et Confessoris;
quem, doctrina et flagrantissimo in convertendis haereticis zelo praeclarum, Alexander Papa
Septimus in Sanctorum numerum retulit, et ipsius festivitatem quarto Kalendas Februarii, quo
die sacrum illius corpus Lugduno Annesium, in Sabaudia, fuit translatum, agendam esse
constituit. Eum Pius Nonus, Pontifex Maximus, Doctorem universalis Ecclesiae declaravit; et
Pius Papa Undecimus omnibus Scriptoribus catholicis, qui diariis aliisve scriptis in vulgus
edendis Christianam sapientiam illustrant ac provehunt et tuentur, caelestem Patronum dedit
285

