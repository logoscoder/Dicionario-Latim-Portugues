4 Octobris

Quarto Nonas Octobris. Luna ...

vij. F

Assisii, in Umbria, natalis sancti Francisci, Levitae et Confessoris; qui trium Ordinum, scilicet
Fratrum Minorum, Pauperum Dominarum, ac Fratrum et Sororum de Poenitentia, Fundator
exstitit. Ipsius autem vitam, sanctitate ac miraculis plenam, sanctus Bonaventura conscripsit.
Corinthi item natalis sanctorum Crispi et Caji, quorum meminit sanctus Paulus Apostolus ad
Corinthios scribens.
Athenis sancti Hierothei, qui fuit discipulus ipsius beati Pauli Apostoli.
Damasci sancti Petri, Episcopi et Martyris; qui, accusatus apud Agarenorum Principem quod
fidem Christi doceret, ideo, lingua et manibus pedibusque amputatis, cruci affixus martyrium
consummavit.
Alexandriae sanctorum Presbyterorum, et Diaconorum Caji, Fausti, Eusebii, Chaeremonis,
Lucii et Sociorum; ex quibus alii, in persecutione Valeriani, Martyres facti sunt, alii,
Martyribus servientes, mercedem Martyrum receperunt.
In Aegypto sanctorum Martyrum Marci et Marciani fratrum, et aliorum ferme innumerabilium
utriusque sexus atque omnis aetatis; quorum alii post verbera, alii post diversi generis
horribiles cruciatus flammis traditi, alii in mare praecipitati, nonnulli capite caesi, plurimi
inedia consumpti, alii patibulis affixi, quidam etiam, capite deorsum verso et pedibus in
sublime sublatis, appensi, beatissimam martyrii coronam meruerunt.
Bononiae sancti Petronii, Episcopi et Confessoris; qui doctrina, miraculis et sanctitate claruit.
Lutetiae Parisiorum sanctae Aureae Virginis.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

5 Octobris

Tertio Nonas Octobris. Luna ...

vij. G

Messanae, in Sicilia, natalis sanctorum Martyrum Placidi Monachi, e beati Benedicti Abbatis
discipulis, et ejus fratrum Eutychii et Victorini, ac sororis eorum Flaviae Virginis, itemque
Donati, Firmati Diaconi, Fausti et aliorum triginta Monachorum, qui omnes a Manucha pirata,
pro Christi fide, necati sunt.
Apud Smyrnam item natalis beati Thraseae, Episcopi Eumeniae, martyrio consummati.
Antisiodori depositio sanctorum germanorum Firmati Diaconi, et Flavianae Virginis.
Treviris sanctorum Martyrum Palmatii et Sociorum; qui, in persecutione Diocletiani, sub
Rictiovaro Praeside, martyrium subierunt.
224

