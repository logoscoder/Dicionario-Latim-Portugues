Nicaeae, in Bithynia, sanctorum Martyrum Theusetae, ejusque filii Horris, Theodorae,
Nymphodorae, Marci et Arabiae; qui omnes pro Christo igni traditi sunt.
Hermopoli, in Aegypto, sancti Sabini Martyris, qui multa passus, tandem, projectus in flumen,
martyrium consummavit.
In Perside sanctae Christinae, Virginis et Martyris.
Apud Camerinum sancti Ansovini, Episcopi et Confessoris.
In Thebaide depositio sanctae Euphrasiae Virginis.
Constantinopoli Translatio sancti Nicephori, Episcopi ejusdem urbis et Confessoris; cujus
corpus e Proconneso, Propontidis insula, ubi ipse quarto Nonas Junii ob sanctarum Imaginum
cultum exsul obierat, Constantinopolim relatum est, atque a sancto illius civitatis Episcopo
Methodio, honorifice in templo sanctorum Apostolorum sepultum, hac ipsa recurrente die, in
qua olim idem Nicephorus in exsilium fuerat deportatus.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

14 Martii

Pridie Idus Martii. Luna ...

xj. B

Romae, in agro Verano, sancti Leonis, Episcopi et Martyris.
Item Romae natalis sanctorum quadraginta septem Martyrum, qui baptizati sunt a beato
Apostolo Petro, cum teneretur in custodia Mamertini cum Coapostolo suo Paulo, ubi novem
menses detenti sunt; qui omnes, sub devotissima fidei confessione, Neroniano gladio
consumpti sunt.
In Provincia Valeriae sanctorum duorum Monachorum, quos Longobardi suspendio
necaverunt in arbore; in qua Martyres, licet defuncti, ab hostibus ipsis auditi sunt psallere.
In ea etiam persecutione Diaconus Ecclesiae Marsicanae, in confessione fidei, capite truncatus
est.
In Africa sanctorum Martyrum Petri et Aphrodisii, qui, in persecutione Wandalica, martyrii
coronam perceperunt.
Carrhis, in Mesopotamia, sancti Eutychii patricii, et Sociorum, qui ab Evelid, Arabum Rege,
ob fidei confessionem, interempti sunt.
Halberstatti, in Germania, dormitio beatae Mathildis Reginae, matris Othonis Primi,
Romanorum Imperatoris, humilitate et patientia conspicuae.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.
73

