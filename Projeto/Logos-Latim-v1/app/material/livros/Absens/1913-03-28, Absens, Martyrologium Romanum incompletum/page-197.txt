Sanctae Rosae a sancta Maria, e tertio Ordine sancti Dominici, Virginis; cujus dies natalis
nono Kalendas Septembris recensetur.
Romae, via Ostiensi, passio beati Felicis Presbyteri, sub Diocletiano et Maximiano
Imperatoribus. Hic, post equulei vexationem, data sententia, cum duceretur ad decollandum,
obvius ei fuit quidam Christianus, qui, dum se Christianum esse sponte profiteretur, mox cum
eodem pariter decollatus est; cujus nomen ignorantes, Christiani Adauctum eum
appellaverunt, eo quod sancto Felici auctus sit ad coronam.
Item Romae sanctae Gaudentiae, Virginis et Martyris, cum aliis tribus.
Coloniae Suffetulanae, in Africa, beatorum sexaginta Martyrum, qui furore Gentilium caesi
sunt.
Bononiae sancti Bononii Abbatis.
Romae sancti Pammachii Presbyteri, qui fuit doctrina et sanctitate conspicuus.
Adrumeti, in Africa, sanctorum Bonifatii et Theclae, qui beatorum duodecim filiorum
Martyrum parentes fuerunt.
Thessalonicae sancti Fantini Confessoris, qui, multa a Saracenis perpessus, atque e
monasterio, in quo abstinentia vixerat admirabili, expulsus, demum, cum plurimos ad viam
salutis perduxisset, in senectute bona quievit.
In territorio Meldensi sancti Fiacrii Confessoris.
Trebis, in Latio, sancti Petri Confessoris, qui, multis clarus virtutibus et miraculis, ibidem
migravit ad Dominum, et honorifice colitur.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

31 Augusti

Pridie Kalendas Septembris. Luna ...

xxiv. E

Sancti Raymundi Nonnati, ex Ordine beatae Mariae de Mercede redemptionis captivorum,
Cardinalis et Confessoris; cujus dies natalis septimo Kalendas Septembris recolitur.
Apud montem Senarium, in Etruria, natalis sancti Bonajunctae Confessoris, e septem
Fundatoribus Ordinis Servorum beatae Mariae Virginis; qui, de Passione Dominica ad fratres
verba faciens, in manus Domini tradidit spiritum. Ipsius autem ac Sociorum festum pridie
Idus Februarii celebratur.
Treviris item natalis sancti Paulini Episcopi, qui, tempore Arianae infestationis, ab Ariano
Imperatore Constantio ob catholicam fidem relegatus exsilio, et extra Christianum nomen
usque ad mortem mutando exsilia fatigatus, tandem, apud Phrygiam defunctus, beatae
passionis coronam percepit a Domino.

197

