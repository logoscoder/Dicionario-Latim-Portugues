Romae sancti Privati Martyris, qui, ulceribus plenus, a beato Callisto Papa est sanatus; inde,
sub Alexandro Imperatore, ob Christi fidem plumbatis caesus est usque ad mortem.
Item Romae sancti Stactei Martyris.
In Africa sanctorum Martyrum Martialis, Laurentii et aliorum viginti.
Antiochiae Pisidiae sancti Marci Martyris, pastoris ovium; itemque commemoratio sanctorum
Alphii, Alexandri et Zosimi fratrum, Niconis, Neonis, Heliodori et triginta militum, qui, cum
ad miracula beati Marci credidissent in Christum, diversis in locis ac diebus variisque modis
martyrio coronati sunt.
Eodem die passio sancti Maximi, sub Decio Imperatore.
Tolosae sancti Exsuperii, Episcopi et Confessoris; qui beatus vir quantum sibi parcus
exstiterit quantumque aliis largus, sanctus Hieronymus relatu prosecutus est memorabili.
Genuae sancti Salomonis, Episcopi et Confessoris.
Brixiae sancti Silvini Episcopi.
In Bethlehem Judae sanctae Eustochii Virginis, quae cum beata Paula, matre sua, ex urbe
Roma in Palaestinam profecta est; ibique, ad Praesepe Domini cum aliis Virginibus enutrita,
praeclaris meritis fulgens migravit ad Dominum.
Schorneshemii, prope Moguntiam, sanctae Liobae Virginis, miraculis clarae.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

29 Septembris

Tertio Kalendas Octobris. Luna ...

xxvj. C

In monte Gargano venerabilis memoria beati Michaelis Archangeli, quando ipsius nomine ibi
consecrata fuit Ecclesia, vili quidem facta schemate, sed caelesti praestans virtute.
Antisiodori sancti Fraterni, Episcopi et Martyris.
In Thracia natalis sanctorum Martyrum Eutychii, Plauti et Heracleae.
In Perside sanctorum Martyrum Dadae, e Saporis Regis consanguineis, Casdoae uxoris, et
Gabdelae filii; qui, honoribus exuti ac variis tormentis dilaniati, tandem, post longos carceres,
gladio sunt animadversi.
In Armenia sanctarum Virginum Ripsimis et Sociarum Martyrum, sub Tiridate Rege.
In Perside sanctae Gudeliae Martyris, quae, cum plurimos convertisset ad Christum, ac Solem
et Ignem adorare noluisset, ideo, sub Sapore Rege, post multa tormenta, cute capitis detracta,
ligno affixa, meruit obtinere triumphum.
220

