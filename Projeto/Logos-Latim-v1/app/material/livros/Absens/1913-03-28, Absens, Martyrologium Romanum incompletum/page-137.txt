12 Junii

Pridie Idus Junii. Luna ...

xiij. G

Sancti Joannis a sancto Facundo, ex Eremitarum sancti Augustini Ordine, Confessoris, qui
migravit in caelum pridie hujus diei.
Romae, via Aurelia, natalis sanctorum Martyrum Basilidis, Cyrini, Naboris et Nazarii
militum, qui, in persecutione Diocletiani et Maximiani, sub Aurelio Praefecto, ob Christiani
nominis confessionem, detrusi in carcerem et scorpionibus lacerati, tandem capite truncati
sunt.
Nicaeae, in Bithynia, sanctae Antoninae Martyris, quae, in eadem persecutione, a Priscilliano
Prseside jussa est fustibus caedi, suspendi in equuleo, lateribus laniari et flammis incendi, ac
demum gladio necari.
Romae, in Basilica Vaticana, sancti Leonis Papae Tertii, cui erutos ab impiis oculos et
praecisam linguam Deus mirabiliter restituit.
In Thracia sancti Olympii Episcopi, qui, ab Arianis sede pulsus, Confessor occubuit.
In Cilicia sancti Amphionis Episcopi, qui, tempore Galerii Maximiani, Confessor fuit
egregius.
In Aegypto sancti Onuphrii Anachoretae, qui in vasta eremo sexaginta annis vitam religiose
peregit, et, magnis virtutibus ac meritis clarus, migravit in caelum. Ipsius vero insignia gesta
Paphnutius Abbas conscripsit.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

13 Junii

Idibus Junii. Luna ...

xij. A

Patavii sancti Antonii Lusitani, Sacerdotis ex Ordine Minorum et Confessoris, atque Ecclesiae
Doctoris, vita, et miraculis, ac praedicatione illustris, quem, uno post illius obitum anno
nondum expleto, Gregorius Papa Nonus in Sanctorum canonem retulit.
Romae, via Ardeatina, natalis sanctae Feliculae, Virginis et Martyris; quae, nec Flacco nubere
neque idolis immolare volens, tradita est cuidam Judici, qui eam in confessione Christi
perseverantem, post tenebricosam custodiam et famis inediam, tamdiu fecit in equuleo
torqueri, donec illa emitteret spiritum, et sic demum deponi et in cloacam praecipitari. Ipsius
vero corpus, inde extractum, sanctus Nicomedes Presbyter eadem via sepelivit.
In Pelignis sancti Peregrini, Episcopi et Martyris, qui, pro fide catholica, a Longobardis in
Aternum flumen demersus est.
Cordubae, in Hispania, sancti Fandilae, Presbyteri et Monachi; qui, in persecutiorie Arabica,
amputato capite, pro Christi fide martyrium subiit.
137

