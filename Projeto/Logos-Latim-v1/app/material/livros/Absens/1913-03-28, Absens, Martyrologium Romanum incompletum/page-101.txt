Laubiis, in Belgio, natalis sancti Ermini, Episcopi et Confessoris.
Antiochiae sanctorum Philonis et Agathopodis Diaconorum, de quibus beatus Ignatius,
Episcopus et Martyr, laudabilem in suis epistolis mentionem facit.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

26 Aprilis

Sexto Kalendas Maji. Luna ...

xxix. G

Romae natalis beati Cleti, Papae et Martyris; qui, secundus post Apostolum Petrum, rexit
Ecclesiam, et martyrio in persecutione Domitiani coronatus est.
Sancti Marcellini, Papae et Martyris, cujus dies natalis octavo Kalendas Novembris
recensetur.
Amaseae, in Ponto, sancti Basilei, Episcopi et Martyris, qui, sub Licinio Imperatore, illustre
martyrium consummavit. Ipsius autem corpus, in mare projectum, et ab Elpidiphoro, Angeli
monitu repertum, honorifice tumulatum fuit.
Bracari, in Lusitania, sancti Petri Martyris, qui fuit primus ejusdem civitatis Episcopus.
Viennae, in Gallia, sancti Clarentii, Episcopi et Confessoris.
Veronae sancti Lucidii Episcopi.
In monasterio Centula, in Gallia, sancti Richarii, Presbyteri et Confessoris.
Trecis, in Gallia, sanctae Exsuperantiae Virginis.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

27 Aprilis

Sexto Kalendas Maji. Luna ...

xxviij. A

Sancti Petri Canisii, Sacerdotis e Societate Jesu et Confessoris atque Ecclesiae Doctoris; qui
duodecimo Kalendas Januarii migravit ad Dominum.
Nicomediae natalis sancti Anthimi, Episcopi et Martyris; qui in persecutione Diocletiani, ob
confessionem Christi, martyrii gloriam obtruncatione capitis accepit. Secuta est quoque illum
universa ferme gregis sui multitudo; quorum alios Judex gladio obtruncari, alios conflagrari
ignibus, alios, naviculis impositos, pelago immergi fecit.
Tarsi, in Cilicia, sanctorum Castoris et Stephani Martyrum.
101

