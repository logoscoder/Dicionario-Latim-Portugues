non solum, ut hodie, illis tribueretur Christianis qui vita functi in caelo regnant cum Christo
sed et quibuscumque laudabilioris vitae fidelibus; datum tamen aliquando homini haeretico,
nemo dicere jure poterit. At vero quibus titulis idem Hieronymus Eusebium ipsum nominare
consueverit, ab ipso audiamus; qui ad Pammachium et Oceanum scribens, epistola 84, alias
65, num. 2, haec de eo: Impietatis Arii apertissimus propugnator est, etc. In fine etiam plura
habet in eamdem sententiam. In Apologia adversus Rufinum, lib. 1, num. 8, haec de eodem:
Eusebius, Episcopus Caesariensis, Arianae quondam signifer factionis; et lib. 2. num. 15
eumdem principem Arianorum appellat. Idem ad Ctesiphontem, epistola nunc 132, num. 3,
agens de scriptis ipsius: Quem, inquit, fuisse Arianum, nemo est qui nesciat. Et ad Minervium
et Alexandrum monachos, epistola 119, alias 152, num. 11, ipsum errasse in dogmatum
veritate aperte testatur. Ecce tibi quibus titulis, et quam diversis a praeconio sanctitatis,
Eusebius a Hieronymo nuncupetur, ut ex his saltem liquido cognoscas, alium longe diversum
a Hieronymo fuisse epistolae illius auctorem, quem etsi aliud non esset ac cetera de eodem
consentirent, ab eo esse longe diversum, ex dicendi stylo, non est qui eam epistolam legens,
facillime non cognoscat. Haec de verbis.
6. Quod si res ipsas in ea conscriptas disquiras, magis magisque imposturam intelliges. Si
enim vera sunt quae inter Constantinum Augustum et Eusebium acta idem Auctor enarrat;
quae tanta modestia in Eusebio, qui suarum laudum egregius praedicator semper est visus, ut
illa silentio praeterierit, cum eadem saepius repetendi, quoties agit de libro a se De Martyribus
scripto, opportuna se daret occasio? Consuevit enim ipse res a se cum Constantino gestas
narrare, extollere easdemque saepius inculcare, ut De Vita Constantini, lib. 2, cap. 45,46 et
47; lib. 3, cap. 57,59,60,61 et 62; et lib. 4, cap. 32,33, 34,35 et 36. Quod demum Auctor,
quisquis ille fuerit, in eadem epistola excipit de Kalendis Januarii, quasi ea die nullus passus
sit Martyr, quam mendax ac frivola ea sit de Kalendis exceptio, consule quae inferius notantur
die 1 Januarii, b.
7. Haec jam satis, etsi alia quoque superessent, ad coarguendam praedictarum epistolarum
falsitatem sufficere existimamus.

11
CAPUT VIII - DE ANTIQUO MARTYROLOGIO ROMANO SAEPIUS
AUCTO
Putarunt nonnulli, ut vidimus, primum omnium Martyrologii scriptorem Eusebium fuisse;
quem quidem nec Martyrologium scripsisse, ex ejusdem Auctoris saepe iterata atque testata
sententia superius demonstravimus. Ab ipso enim Acta sanctorum Martyrum copiosissime
fuisse conscripta et non compendiosam de illis narrationem, ut communi loquendi usu
Martyrologium dici possit, satis est superius declaratum.
2. Quod si ob id tantum quod scripserit res gestas Martyrum, Martyrologii auctor dicendus
est; cur non potius, eadem ex causa, in eo genere sanctae Romanae Ecclesiae Protonotariis
primae sunt deferendae, iidemque dicendi conscribendi Martyrologii primi auctores? Ipsi
enim, ut in nostrae narrationis exordio dictum est, initio nascentis Ecclesiae sub Clemente,
Romano Pontifice, id locupletius ac diligentius praestiterunt; quorum etsi exciderint
commentarii, nomina saltem Martyrum, quae in Romano Martyrologio hactenus recensita
reperiuntur, integra remansisse, nemo negarit. Unde merito jureque dicere possimus, non a
Hieronymo, non ab Eusebio, sed ab ipsis Sanctae Romanae Ecclesiae Protonotariis, jam inde
a temporibus sancti Clementis Papae, Romanum Martyrologium originem ducere et initium
15

