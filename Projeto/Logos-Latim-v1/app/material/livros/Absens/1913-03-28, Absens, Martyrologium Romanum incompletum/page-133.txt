6 Junii

Octavo Idus Junii. Luna ...

vij. A

Magdeburgi sancti Norberti, ejusdem civitatis Episcopi et Confessoris, qui Fundator exstitit
Ordinis Praemonstratensis.
Caesareae, in Palaestina, natalis beati Philippi, qui fuit unus de septem primis Diaconis. Hic,
signis et prodigiis clarus, Samariam ad Christi fidem convertit, et Reginae Aethiopum
Candacis Eunuchum baptizavit, ac demum apud Caesaream requievit. Juxta ipsum tres
Virgines, ejus filiae ac Prophetissae, tumulatae jacent; nam quarta filia ejus, plena Spiritu
sancto, Ephesi occubuit.
Romae sancti Artemii, cum uxore sua Candida, et filia Paulina. Ex his Artemius, ad
praedicationem et miracula sancti Petri Exorcistae, ad Christum conversus, et, cum omni
domo sua, a sancto Marcellino Presbytero baptizatus, Sereni Judicis jussu plumbatis caesus et
gladio percussus est; uxor vero ejus et filia, in cryptam impulssae, lapidibus ruderibusque sunt
obrutae.
In agro Bononiensi sancti Alexandri, Episcopi Faesulani et Martyris; qui, rediens ex urbe
Papia, ubi Ecclesiae suae bona apud Longobardorum Regem ab usurpatoribus vindicaverat, ab
his in Rhenum fluvium est dejectus et aquis praefocatus.
Tarsi, in Cilicia, sanctorum Martyrum viginti, qui, temporibus Diocletiani et Maximiani, sub
Simplicio Judice, per diversa tormenta glorificaverunt Deum in corporibus suis.
Novioduni, in Galliis, sanctorum Martyrum Amantii, Alexandri et Sociorum.
Mediolani depositio sancti Eustorgii Secundi, Episcopi et Confessoris.
Veronae sancti Joannis Episcopi.
Vesontione, in Galliis, sancti Claudii Episcopi.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

7 Junii

Septimo Idus Junii. Luna ...

vij. B

Constantinopoli natalis sancti Pauli, ejusdem civitatis Episcopi, qui saepe ab Arianis ob fidem
catholicam pulsus, et a sancto Julio Primo, Romano Pontifice, restitutus est; ac demum, ab
Ariano Imperatore Constantio relegatus ad Cucusum, Cappadociae oppidulum, ibidem,
Arianorum insidiis crudeliter strangulatus, ad caelestia regna migravit. Ipsius autem corpus,
Theodosio Imperatore, Constantinopolim summo honore translatum fuit.
Cordubae, in Hispania, sanctorum Monachorum et Martyrum Petri Presbyteri, Wallabonsi
Diaconi, Sabiniani, Wistremundi, Habentii et Jeremiae, qui pro Christo, in persecutione
Arabica, sunt jugulati.
133

