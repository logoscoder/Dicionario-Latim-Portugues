Clemens Octavus, Pontifex Maximus, in Sanctorum numerum retulit. Ipsius autem festum
sextodecimo Kalendas Septembris celebratur.
Apud Albam Regalem, in Pannonia, item natalis sancti Stephani, Regis Hungarorum et
Confessoris; qui, divinis virtutibus exornatus, primus Hungaros ad Christi fidem convertit, et
a Deipara Virgine, ipso die Assumptionis suae, in caelum receptus fuit. Ejus vero festivitas
quarto Nonas Septembris, quo die munitissima Budae arx, sancti Regis ope, ab exercitu
Christiano strenue recuperata fuit, potissimum recolitur, ex dispositione Innocentii Papae
Undecimi.
Romae, via Appia, sancti Tharsicii Acolythi, quem Pagani, cum invenissent Corporis Christi
Sacramenta portantem, coeperunt disquirere quid gereret. At ipse, indignum judicans porcis
prodere margaritas, tamdiu ab illis mactatus est fustibus et lapidibus, donec exhalaret
spiritum; et, revoluto ejus corpore, sacrilegi discussores nihil Sacramentorum Christi in occisi
manibus aut in vestibus invenerunt. Christiani autem collegerunt Martyris corpus, et in
coemeterio Callisti honorifice sepelierunt.
Tagaste, in Africa, sancti Alipii Episcopi, qui beati Augustini olim discipulus, postea in
conversione socius, in munere pastorali collega, et in certaminibus adversus haereticos
commilito strenuus, ac demum in caelesti gloria consors fuit.
Suessione, in Galliis, sancti Arnulphi, Episcopi et Confessoris.
Romae sancti Stanislai Kostka; Poloni, novitii e Societate Jesu et Confessoris; qui,
consummatus in brevi, per angelicam vitae innocentiam explevit tempora multa, et a
Benedicto Decimo tertio, Pontifice Maximo, in Sanctorum album relatus est.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

16 Augusti

Decimo septimo Kalendas Septembris. Luna ...

ix. D

Sancti Joachim, patris immaculatae Virginis Genitricis Dei Mariae, Confessoris, cujus dies
natalis refertur tertiodecimo Kalendas Aprilis.
Romae sancti Titi Diaconi, qui, Urbe a Gothis occupata, pecunias pauperibus distribuens, a
Tribuno barbaro jussus est occidi.
Nicaeae, in Bithynia, sancti Diomedis medici, qui in persecutione Diocletiani Imperatoris, pro
Christi fide caesus gladio, martyrium complevit.
In Palaestina sanctorum triginta trium Martyrum.
Ferentini, in Hernicis, sancti Ambrosii Centurionis, qui, in persecutione Diocletiani, variis
modis cruciatus, et novissime, cum per ignem illaesus transisset, demersus in aquam, eductus
est in refrigerium.
Mediolani depositio sancti Simpliciani Episcopi, sanctorum Ambrosii et Augustini testimonio
184

