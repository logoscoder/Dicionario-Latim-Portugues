Patavii sancti Fidentii Episcopi.
Cantuariae, in Anglia, sancti Edmundi, Episcopi et Confessoris; qui, pro Ecclesiae suae
juribus tuendis in exsilium actus, apud Provinum, Senonum oppidum, sanctissime obiit; et
Sanctorum canoni ab Innocentio Papa Quarto adscriptus est.
Eodem die depositio sancti Othmari Abbatis.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

17 Novembris

Quintodecimo Kalendas Decembris. Luna ...

viij. E

Neocaesareae, in Ponto, natalis sancti Gregorii, Episcopi et Confessoris, doctrina et sanctitate
illustris, qui propter signa atque miracula, quae cum multa Ecclesiarum gloria perpetravit,
Thaumaturgus est appellatus.
Helpithi, in Saxonia, item natalis sanctae Gertrudis, Virginis, ex Ordine sancti Benedicti, quae
dono revelationum clara exstitit. Ipsius tamen festivitas pridie hujus diei celebratur.
In Palaestina sanctorum Martyrum Alphaei et Zachaei, qui primo anno persecutionis
Diocletiani, post multa tormenta, capitalem sententiam subiere.
Cordubae, in Hispania, sanctorum Martyrum Aciscli et Victoriae germanorum, qui, in eadem
persecutione, Dionis Praesidis jussu saevissime cruciati sunt, et illustri passione coronas a
Domino meruerunt.
Alexandriae sancti Dionysii Episcopi, summae eruditionis viri, qui, multis confessionibus
clarus et pro passionum tormentorumque diversitate magnificus, plenus dierum Confessor
quievit, Valeriani et Gallieni Imperatorum temporibus.
Aurelianis, in Gallia, sancti Aniani Episcopi, cujus mortem in conspectu Domini pretiosam
miracula crebra testantur.
In Britannia sancti Hugonis Episcopi, qui, ex Monacho Carthusiano ad Ecclesiam
Lincolniensem regendam vocatus, multis claruit miraculis, et sancto fine quievit.
Turonis, in Gallia, sancti Gregorii Episcopi.
Florentiae sancti Eugenii Confessoris, qui fuit Diaconus beati Zenobii, ejusdem civitatis
Episcopi.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

257

