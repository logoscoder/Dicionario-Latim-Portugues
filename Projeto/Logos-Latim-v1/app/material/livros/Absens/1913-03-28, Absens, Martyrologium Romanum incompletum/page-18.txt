Usuardi editione posuit, Appendicis de Martyrologiis titulo praenotatam. De qua illud, quod
dignum admiratione videtur, lectorem commonendum putamus; cur nempe ille, de cunctis
Martyrologiis eruditam instituens tractationem, de Romano tamen Martyrologio agere
praetermiserit? Id quidem non injuria, vel, quod procul abest a viro pientissimo, dolo malo
factum noveris, sed quod existimavit Romanam Ecclesiam non alio quam Usuardi uti
Martyrologio. Id enim ipse testatur eodem libello, cap. 2 et 4, sicque, agens de Martyrologio
Usuardi, ea ratione et Romano satisfactum putavit; credidit enim nullum aliud reperiri
Romanum Martyrologium ab eo quod typis excusum Venetiis, scriptum, emendatum
editumque habetur, auctore Alexandro de Peregrinis, Presbytero Brixiensi. Praeterierunt enim
Molanum quamplurima antiqua manuscripta Romani Martyrologii exemplaria, ex quibus
quodnam qualeve esset germanum ipsum Romanum Martyrologium, intelligere certius
potuisset. Tolerabilis quidem et venia dignus error; cum ipse tam longe positus ea nesciverit,
quas illi qui Romae agant, vix magno labore, pervigili diligentia et summa sunt industria
consecuti.
3. Gavisus vero non mediocriter fui, cum nuper opportune admodum, accincto jam ad
secundam editionem typographo, conjecturam suspicionemque hanc meam ex litteris
Reverendi Domini Henrici Gravii, theologi Lovaniensis, minime vanam aut inanem fuisse
cognovi. Scribit is enim ad me, Reverendum Dominum Molanum, accepto jam recens edito
Romano Martyrologio, notationes mox suas, quas in Usuardum jampridem scripserat, probe
recognitas auctasque, eidem Martyrologio attemperasse atque accommodasse, sed, eo
praematura morte subtracto, minus facere licuisse. Quas proinde mihi causa fuit, ut apud
praedictum Dominum Gravium per litteras agere coeperim, ut eruditissimi viri monumentum
edere non praetermitteret; ita enim futurum, ut, duorum vel trium concurrente testimonio,
veritati possit firm√≠us esse consultum. Equidem tanti viri, de Ecclesia Dei et veritate Catholica
optime meriti, nec brevem schedulam deperire aequanimiter patior; cui, dicam ingenue,
isthaec omnia hac ex parte accepta fero, quod in densissimam silvam primus ipse ingressus,
mihi aliisque aditum patefecit. Quo etiam nomine cum ego tum eruditi omnes plurimum ei
debere, lubenter agnoscimus et confitemur. Id hoc loco inserere visum fuit, partim boni viri
memoriae causa, partim ne quis, ejus consilii ignarus, secus quam se res habeat, factum ejus
accipere aut interpretari fortasse possit. Verum ea de re hactenus; jam ad institutum redeamus.
4. Post Martyrologium Romanum, quod seque et Hieronymi nomine olim editum reperimus,
illud Bedae primo loco ponitur; de quo Auctor catalogi scriptorum ejus, qui habetur excusus
post praefationem ejusdem Bedae in lib. De temporum ratione, haec ait: Descripsit...
Martyrologium de natalitiis Sanctorum diebus, in quo omnes quos invenire potuit, non solum
qua die, verum etiam quo genere certaminis, vel sub quo judice mundum vicerint, diligenter
adnotare studuit. Hsec ibi. Mea quidem sententia nihil aliud Beda fecisse videtur, nisi quod
Romanum Martyrologium, cujus, ut vidimus, sanctus Gregorius meminit, in Angliam per
Augustinum vel successores allatum, aliquibus additionibus auxit quas aliquanto prolixiores
fuisse, argumento sunt ea, quae ex eodem recitat Amalarius, De Ecclesiasticis Officiis, lib. 2,
cap. 24, et De ordine Antiphonarii, cap. 28. Aliquot tamen dies nominibus Martyrum vacuos
reliquisse (causa autem ignoratur) eosque Flori additamentis suppletos, Ado in sui
Martyrologii praefatione testatur. Meminit ejusdem Flori Usuardus, necnon et Sigebertus, De
viris illustribus, cap. 92. Fuit monachus Ordinis sancti Benedicti in monasterio sancti
Trudonis, Leodiensis dioecesis, ut testatur Trithemius, De viris illustribus Ordinis sancti
Benedicti, lib. 2, cap. 44.
5. Post Bedam ac Florum, post annos circiter septuaginta, temporibus Caroli Magni [seu
potius Caroli Calvi] Usuardus, et ipse monachus Ordinis sancti Benedicti, natione Gallus, ut
18

