20 Aprilis

Duodecimo Kalendas Maji. Luna ...

v. A

Romae sanctorum Martyrum Sulpicii et Serviliani, qui, praedicatione et miraculis beatae
Domitillae Virginis ad Christi fidem conversi, ambo, cum nollent idolis immolare, in
persecutione Trajani, a Praefecto Urbis Aniano sunt capite caesi.
Nicomediae sanctorum Martyrum Victoris, Zotici, Zenonis, Acindyni, Caesarei, Severiani,
Chrysophori, Theonae et Antonini, qui, sub Diocletiano Imperatore, passione ac signis beati
Georgii ad Christum conversi sunt, et ob intrepidam fidei confessionem, varie tentati,
martyrium compleverunt.
Tomis, in Scythia, sancti Theotimi Episcopi, quem, ob insignem ipsius sanctitatem atque
miracula, etiam infideles barbari venerati sunt.
Ebreduni, in Galliis, sancti Marcellini, qui fuit primus ejusdem urbis Episcopus. Hic, Dei
monitu, cum sanctis Sociis Vincentio et Domnino, ex Africa venit, et maximam Alpium
maritimarum partem verbo et signis admirandis, quibus usque hodie refulget, ad Christi fidem
convertit.
Antisiodori sancti Marciani Presbyteri.
Apud Constantinopolim sancti Theodori Confessoris, ab aspera cilicii veste, qua tegebatur,
cognomento Trichinas, qui multis virtutibus, praesertim adversus daemones, claruit; ex cujus
corpore scaturiens unguentum aegrotis sanitatem impertit.
In Monte Politiano, in Tuscia, sanctae Agnetis Virginis, ex Ordine sancti Dominici, miraculis
clarae.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

21 Aprilis

Undecimo Kalendas Maji. Luna ...

iv. B

Cantuariae, in Anglia, sancti Anselmi Episcopi, Confessoris et Ecclesiae Doctoris, sanctitate
et doctrina conspicui.
In Perside natalis sancti Simeonis, Episcopi Seleuciae et Ctesiphontis, qui, jubente Rege
Persarum Sapore, comprehensus ferroque onustus, iniquis tribunalibus exhibitus, et, cum
Solem ipsum adorare nollet et de Jesu Christo voce libera et constantissima testaretur, primum
carcerali ergastulo, cum aliis centum (ex quibus alii Episcopi, alii erant Presbyteri, alii
diversorum ordinum Clerici), longo tempore maceratus est. Deinde, cum Usthazanes, Regis
nutritius, qui ante jam lapsus a fide, sed per eum ad poenitentiam fuerat revocatus, martyrium
constanter subiisset, postridie, qui erat annuus Dominicae passionis dies, omnibus ante
Simeonis oculos, qui unumquemque eorum strenue exhortabatur, gladio jugulatis, novissime
et ipse decollatus est. Passi sunt etiam cum ipso clarissimi viri Abdechalas et Ananias, qui
ejus erant Presbyteri. Pusicius quoque, Praefectus artificum Regis, eo quod Ananiam
titubantem corroborasset, ideo, collo circa tendinem perforato et lingua exinde extracta,
97

