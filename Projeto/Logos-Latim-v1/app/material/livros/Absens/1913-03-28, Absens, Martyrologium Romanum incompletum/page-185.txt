celebris.
Antisiodori sancti Eleutherii Episcopi.
Nicomediae sancti Arsacii Confessoris, qui, sub Licinio persecutore, militia relicta, solitariam
vitam ducens, tantis virtutibus claruit, ut et daemones expulisse et orando interemisse
ingentem draconem legatur; denique, futuram civitatis cladem praenuntians, in oratione
spiritum Deo reddidit.
Apud Montem Pessulanum, in Gallia Narbonensi, depositio beati Rochi Confessoris, qui
multas Italiae urbes signo Crucis a morbo epidemiae liberavit. Ipsius corpus Venetias postea
translatum, et in Ecclesia, ejus nomine consecrata, honorificentissime conditum fuit.
Romae sanctae Serenae, uxoris quondam Diocletiani Augusti.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

17 Augusti

Sextodecimo Kalendas Septembris. Luna ...

viij. E

Octava sancti Laurentii Martyris.
Sancti Hyacinthi, ex Ordine Praedicatorum, Confessoris, qui decimo octavo Kalendas
Septembris obdormivit in Domino.
Carthagine sanctorum Martyrum Liberati Abbatis, Bonifatii Diaconi, Servi et Rustici
Subdiaconorum, Rogati et Septimi Monachorum, et Maximi pueri; qui, in persecutione
Wandalica, sub Hunnerico Rege, pro confessione catholicae fidei et pro unici Baptismatis
defensione, variis et inauditis suppliciis exagitati, demum super ligna, quibus concremandi
erant, clavis confixi, et, cum ignis saepius accensus fuisset ac divinitus semper exstinctus,
Regis jussu remorum vectibus percussi, et, comminutis cerebris, enecati, speciosum cursum
certaminis sui, coronante Domino, perfecerunt.
In Achaja sancti Myronis, Presbyteri et Martyris, qui, sub Decio Imperatore et Antipatre
Praeside, Cyzici, post multa tormenta, capite truncatus est.
Caesareae, in Cappadocia, natalis sancti Mamantis Martyris, qui, sanctorum Theodoti et
Rufinae Martyrum filius, longum a pueritia ad senectutem usque martyrium duxit, et tandem,
imperante Aureliano, sub Alexandro Praeside, illud feliciter consummavit; quem sancti Patres
Basilius et Gregorius Nazianzenus summis laudibus celebrarunt.
Nicomediae sanctorum Martyrum Stratonis, Philippi et Eutychiani; qui, damnati ad bestias et
nil laesi, per ignem martyrium consummarunt.
Ptolemaide, in Palaestina, passio sanctorum Martyrum Pauli, ejusque sororis Julianae
Virginis; qui ambo, sub Aureliano Imperatore, cum in Christi confessione permanerent
immobiles, jussi sunt variis et dirissimis tormentis affligi ac tandem capite obtruncari.
185

