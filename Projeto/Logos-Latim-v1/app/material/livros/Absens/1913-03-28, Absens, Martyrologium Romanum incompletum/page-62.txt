In Africa sanctorum Martyrum Montani, Lucii, Juliani, Victorici, Flaviani et Sociorum, qui
discipuli fuerunt sancti Cypriani, et, sub Valeriano Imperatore, martyrium consummarunt.
Treviris sancti Modesti, Episcopi et Confessoris.
Apud Stylum, in Calabria, sancti Joannis, cognomento Theristi, monasticae vitae laude et
sanctitate insignis,
In Anglia sancti Edilberti, Regis Cantiorum, quem sanctus Augustinus, Anglorum Episcopus,
ad Christi fidem convertit.
Hierosolymis prima Inventio capitis sancti Joannis Baptistae Praecursoris Domini.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

25 Februarii

Quinto Kalendas Martii. Luna ...

*. F

In Aegypto natalis sanctorum Martyrum Victorini, Victoris, Nicephori, Claudiani, Dioscori,
Serapionis et Papiae, sub Numeriano Imperatore. Horum duo primi, pro confessione fidei,
exquisita suppliciorum genera constanter passi, capite plectuntur; Nicephorus, post craticulas
candentes ignesque superatos, minutatim concisus est; Claudianus et Dioscorus flammis
incensi; Serapion vero et Papias gladio caesi sunt.
In Africa sanctorum Martyrum Donati, Justi, Herenae et Sociorum.
Constantinopoli sancti Tharasii Episcopi, eruditione et pietate insignis; ad quem exstat
Hadriani Papae Primi epistola pro defensione sanctarum Imaginum.
Nazianzi, in Cappadocia, sancti Caesarii, qui beatae Nonnae filius ac beatorum Gregorii
Theologi et Gorgoniae fuit frater, et quem idem Gregorius inter agmina beatorum se vidisse
testatur.
In monasterio Heidenhemii, dioecesis Eystettensis, in Germania, sanctae Walburgae Virginis,
quae fuit filia sancti Richardi, Anglorum Regis, et soror sancti Willebaldi, Eystettensis
Episcopi.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

26 Februarii

Quarto Kalendas Martii. Luna ...

xxix. G

Perge, in Pamphylia, natalis beati Nestoris Episcopi, qui, in persecutione Decii, cum diu
noctuque orationi insisteret postulans ut grex Christi custodiretur, comprehensus est, ac,
nomen Domini mira libertate et alacritate confessus, Praesidis Pollionis jussu equuleo
saevissime est cruciatus; ac demum, cum se Christo semper adhaesurum constanter
profiteretur, crucis suspendio victor in caelum migravit.
62

