22 Maji

Undecimo Kalendas Junii. Luna ...

iij. C

Romae sanctorum Martyrum Faustini, Timothei et Venusti.
In Africa sanctorum Martyrum Casti et Aemilii, qui per passionis ignem martyrium
consummarunt. Hos (ut beatus Cyprianus scribit), in prima congressione devictos, Dominus
victores in secundo praelio reddidit, ut fortiores ignibus fierent qui ignibus ante cessissent.
Comanae, in Ponto, sancti Basilisci Martyris, qui, sub Maximiano Imperatore et Agrippa
Praeside, ferreas calceatus crepidas, ignitis clavis confixas, multaque alia passus, demum,
capite obtruncatus et in flumen projectus, martyrii gloriam consecutus est.
In Corsica sanctae Juliae Virginis, quae crucis supplicio coronata est.
In Hispania sanctae Quiteriae, Virginis et Martyris.
Ravennae sancti Marciani, Episcopi et Confessoris.
Pistorii, in Tuscia, beati Atthonis Episcopi, ex Ordine Vallis Umbrosae.
In pago Antisiodorensi beati Romani Abbatis, qui sancto Benedicto ministravit in specu; inde,
in Gallias profectus, ibi, aedificato monasterio relictisque multis sanctitatis alumnis, quievit in
Domino.
Apud Aquinum sancti Fulci Confessoris.
Antisiodori sanctae Helenae Virginis.
Cassiae, in Umbria, sanctae Ritae Viduae, Monialis ex Ordine Eremitarum sancti Augustini;
quae, post saeculi nuptias, aeternum sponsum Christum unice dilexit.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

23 Maji

Decimo Kalendas Junii. Luna ...

ij. D

Apud Lingonas, in Gallia, passio sancti Desiderii Episcopi, qui, cum plebem suam ab exercitu
Wandalorum vexari cerneret, ad Regem eorum pro ea supplicaturus accessit; a quo statim
jugulari jussus, pro ovibus sibi creditis cervicem libenter extendit, et, percussus gladio,
migravit ad Christum. Passi sunt autem cum ipso et alii plures de numero gregis sui, qui apud
eamdem urbem conditi sunt.
In Hispania sanctorum Martyrum Epitacii Episcopi, et Basilei.
In territorio Lugdunensi sancti Desiderii, Episcopi Viennensis; qui, Theodorici Regis jussu
lapidibus obrutus, martyrio coronatur.
121

