Prati, in Etruria, sanctae Catharinae de Ricciis, Virginis Florentinae, ex Ordine
Praedicatorum, ob caelestium donorum copiam insignis; quam Benedictus Decimus quartus,
Pontifex Maximus, sanctarum Virginum fastis adscripsit.
Burdigalae sanctae Joannae de Lestonnac, Viduae, Instituti Filiarum beatae Virginis Mariae
Fundatricis, caritatis studio ac puellarum instituendarum cura insignis, quam Pius Papa
Duodecimus Sanctarum numero accensuit.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

3 Februarii

Tertio Nonas Februarii. Luna ...

vij. E

Sebaste, in Armenia, passio sancti Blasii, Episcopi et Martyris; qui, multorum patrator
miraculorum, sub Agricolao Praeside, post diutinam caesionem, atque in ligno suspensionem,
ubi ferreis pectinibus carnes ejus diruptae sunt, post teterrimum carcerem et in lacum
demersionem, unde salvus exivit, tandem, jubente eodem Judice, una cum duobus pueris,
capite truncatur. Ante ipsum vero septem mulieres, quae guttas sanguinis, ex ejusdem
Martyris corpore defluentes, dum torqueretur, colligebant, propterea, deprehensae quod essent
Christianae, omnes, post dira tormenta, gladio percussae sunt.
In Africa sancti Celerini Diaconi, qui, decem et novem dies custodia carceris septus, in nervo
et ferro variisque poenis gloriosus fuit Christi Confessor; et, dum inexpugnabili firmitate
certaminis sui vicit adversarium, vincendi ceteris viam fecit.
Ibidem sanctorum trium Martyrum, ipsius Celerini Diaconi consanguineorum, scilicet
Laurentini patrui, Ignatii avunculi, et Celerinae aviae, qui antea martyrio coronati fuerant; de
quorum omnium gloriosis laudibus exstat beati Cypriani epistola.
Item in Africa sanctorum Martyrum Felicis, Symphronii, Hippolyti et Sociorum.
In oppido Vapingo, in Gallia, sanctorum Tigidis et Remedii Episcoporum.
Lugduni, in Gallia, sanctorum Lupicini et Felicis, itidem Episcoporum.
Bremae sancti Anscharii, Hamburgensis ac postea Bremensis simul Episcopi, qui Suecos et
Danos ad Christi fidem convertit, et a Gregorio Papa Quarto Legatus Apostolicus totius
Septentrionis fuit institutus.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

4 Februarii

Pridie Nonas Februarii. Luna ...

vij. F

47

