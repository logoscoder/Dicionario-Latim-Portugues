proprio cruore baptizatus, accepit.
In Syria sancti Juliani Martyris.
Tarracone, in Hispania, sancti Magini Martyris.
Italicae, in Hispania, sancti Geruntii Episcopi, qui, Apostolorum tempore, Evangelium in ea
provincia praedicavit, et, post multos labores, in carcere quievit.
Constantinopoli sancti Mennae Episcopi.
Trajecti sancti Gregorii Episcopi.
Apud Montem Faliscum, in Etruria, sancti Thomae Confessoris, qui Herfordiensis Ecclesiae,
in Anglia, Episcopus exstitit.
Neapoli, in Campania, sanctae Patriciae Virginis.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

26 Augusti

Septimo Kalendas Septembris. Luna ...

xxix. G

Sancti Zephyrini, Papae et Martyris, cujus dies natalis tertiodecimo Kalendas Januarii
recensetur.
Cardonae, in Hispania, transitus sancti Raymundi Nonnati, Cardinalis et Confessoris, ex
Ordine beatae Mariae de Mercede redemptionis captivorum, vitae sanctitate et miraculis clari.
Ipsius tamen festum recolitur pridie Kalendas Septembris.
Romae sanctorum Martyrum Irenaei et Abundii, qui, in persecutione Valeriani, eo quod
corpus beatae Concordiae, in cloacam projectum, levaverant, in eamdem cloacam demersi
fuerunt; quorum corpora, a Justino Presbytero inde extracta, in crypta, juxta beatum
Laurentium, sepulta sunt.
Apud Albintimelium, Liguriae civitatem, sancti Secundi Martyris, viri spectabilis et Ducis ex
legione Thebaeorum.
Bergomi sancti Alexandri Martyris, qui, et ipse unus ex eadem legione, cum nomen Domini
Jesu Christi constantissime fateretur, capitis abscissione martyrium complevit.
Apud Marsos sanctorum Simplicii, et ejus filiorum Constantii et Victoriani, qui, sub Antonino
Imperatore, varie primum excruciati, tum demum, securis ictu percussi, martyrii coronam
adepti sunt.
Nicomediae passio sancti Hadriani, e Probo Caesare progeniti, qui, Licinio persecutionem in
Christianos commotam exprobrans, ab eodem jussus est occidi. Ipsius corpus Domitius,
Byzantii Episcopus, ejus patruus, in ipsius civitatis suburbio cui nomen Argyropolis, sepelivit.
193

