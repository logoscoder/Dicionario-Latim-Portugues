22 Novembris

Decimo Kalendas Decembris. Luna ...

iij. C

Sanctae Caeciliae, Virginis et Martyris, quae ad caelestem Sponsum, proprio sanguine
purpurata, transivit sextodecimo Kalendas Octobris.
Colossis, in Phrygia, sanctorum Philemonis et Apphiae, sancti Pauli discipulorum; qui, sub
Nerone Imperatore, cum Gentiles, in die festo Dianae, invasissent Ecclesiam, ambo, ceteris
fugientibus, tenti, jussu Artoclis Praesidis verberibus caesi sunt, et, usque ad renes in foveam
inclusi, lapidibus opprimuntur.
Romae sancti Mauri Martyris, qui, cum ex Africa venisset ad sepulcra Apostolorum, sub
Imperatore Numeriano et Urbis Praefecto Celerino agonizavit.
Antiochiae Pisidiae passio sanctorum Marci et Stephani, sub Diocletiano Imperatore.
Augustoduni sancti Pragmatii, Episcopi et Confessoris.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

23 Novembris

Nono Kalendas Decembris. Luna ...

ij. D

Natalis sancti Clementis Primi, Papae et Martyris, qui, tertius post beatum Petrum Apostolum,
Pontificatum tenuit, et, in persecutione Trajani, apud Chersonesum relegatus, ibi, alligata ad
ejus collum anchora, praecipitatus in mare, martyrio coronatur. Ipsius autem corpus, Hadriano
Secundo Summo Pontifice, a sanctis Cyrillo et Methodio fratribus Romam translatum, in
Ecclesia quae ejus nomine antea fuerat exstructa, honorifice reconditum est.
Romae sanctae Felicitatis Martyris, septem filiorum Martyrum matris; quae, post eos, jubente
Marco Antonino Imperatore, decollata est pro Christo.
Cyzici, in Hellesponto, sancti Sisinii Martyris, qui in persecutione Diocletiani Imperatoris,
post multa tormenta, gladio caesus est.
Emeritae, in Hispania, sanctae Lucretiae, Virginis et Martyris; quae in eadem persecutione,
sub Daciano Praeside, martyrium consummavit.
Iconii, in Lycaonia, sancti Amphilochii Episcopi, qui, sanctorum Basilii et Gregorii
Nazianzeni in eremo socius et in Episcopatu collega, tandem, post multa quae suscepit pro
catholica fide certamina, sanctitate et doctrina clarus, quievit in pace.
Agrigenti depositio sancti Gregorii Episcopi.
In oppido Hasbaniae, in Belgio, sancti Trudonis, Presbyteri et Confessoris, cujus nomine
postmodum insignitum fuit tum monasterium illic ab eodem Sancto in suis praediis erectum,
tum ipsum oppidum in eo loco paulatim exstructum.
261

