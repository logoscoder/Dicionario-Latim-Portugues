Nomenti, in Sabinis, natalis sanctorum Martyrum Primi et Feliciani fratrum, sub Diocletiano
et Maximiano Imperatoribus. Hi gloriosi Martyres, cum longaevam in Domino vitam
duxissent, et nunc simul paria, nunc singillatim diversa et exquisita pertulissent tormenta,
ambo tandem felicis pugnae cursum, a Nomentano Praeside Promoto animadversi gladio,
consummaverunt. Ipsorum autem Martyrum corpora, postea Romam translata, in Ecclesia
sancti Stephani Protomartyris, in monte Caelio, honorifice collocata sunt.
Agenni, in Gallia, passio sancti Vincentii, Levitae et Martyris, qui, ob Christi fidem,
verberibus dirissime caesus et gladio decollatus est.
Apud Antiochiam sanctae Pelagiae, Virginis et Martyris, quam sancti Ambrosius et Joannes
Chrysostomus magnis efferunt laudibus.
Syracusis, in Sicilia, sancti Maximiani Episcopi, cujus sanctus Gregorius Papa saepius
meminit.
Andriae, in Apulia, sancti Richardi, qui fuit primus ejusdem civitatis Episcopus, et miraculis
claruit.
In Iona, Scotiae insula, sancti Columbae, Presbyteri et Abbatis.
Edessae, in Syria, sancti Juliani Monachi, cujus praeclara gesta sanctus Ephraem Diaconus
scripsit.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

10 Junii

Quarto Idus Junii. Luna ...

vij. E

Sanctae Margaritae Viduae, Scotorum Reginae, quae sextodecimo Kalendas Decembris
obdormivit in Domino.
Romae, via Salaria, passio beati Getulii, clarissimi et doctissimi viri, ac susceptorum e sancta
uxore Symphorosa beatorum septem fratrum Martyrum patris, ejusque Sociorum Caerealis,
Amantii et Primitivi. Hi omnes, Hadriani Imperatoris jussu, a Licinio Consulari tenti, primum
caesi sunt, deinde in carcerem trusi; postremum, incendio traditi, sed nullo modo ab igne
laesi, martyrium suum, fustibus illiso capite, compleverunt. Ipsorum autem corpora
Symphorosa, beati Getulii uxor, collegit, et in arenario praedii sui honorifice sepelivit.
Item Romae, via Aurelia, natalis sanctorum Basilidis, Tripodis, Mandalis et aliorum viginti
Martyrum, sub Imperatore Aureliano et Urbis Praefecto Platone.
Neapoli, in Campania, sancti Maximi, Episcopi et Martyris; qui, ob strenuam Nicaenae fidei
confessionem, a Constantio Imperatore in exsilium pulsus, ibidem, aerumnis confectus,
decessit.
Prusae, in Bithynia, sancti Timothei, Episcopi et Martyris, qui, sub Juliano Apostata, cum
Christum ejurare noluisset, idcirco, ipsius Imperatoris jussu, capite abscissus est.
135

