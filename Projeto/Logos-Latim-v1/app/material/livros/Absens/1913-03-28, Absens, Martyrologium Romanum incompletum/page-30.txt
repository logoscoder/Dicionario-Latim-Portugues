Venetiis depositio sancti Laurentii Justiniani, primi Patriarchae urbis ejusdem et Confessoris;
quem, doctrina et supernis divinae sapientiae charismatibus copiosissime repletum, Alexander
Octavus, Pontifex Maximus, in Sanctorum numerum retulit. Ipsius autem festivitas Nonis
Septembris, quo die Cathedram pontificalem ascendit, potissimum celebratur.
Bellovaci, in Galliis, sanctorum Martyrum Luciani Presbyteri, Maximiani et Juliani. Horum
duo ultimi a persecutoribus gladio perempti sunt; beatus autem Lucianus, qui, una cum sancto
Dionysio, in Galliam venerat, et ipse, post nimiam caedem, cum Christi nomen viva voce
confiteri non timuisset, priorum sententiam excepit.
In Libya sanctorum Martyrum Theophili Diaconi, et Helladii, qui, primo laniati ac testulis
peracutis compuncti, demum, in ignem conjecti, animas Deo reddiderunt.
Augustoduni sancti Eugeniani Martyris.
Hierapoli, in Asia, sancti Apollinaris Episcopi, qui, sub Marco Antonino Vero, sanctitate
atque doctrina floruit.
Neapoli, in Campania, natalis sancti Severini Episcopi, qui fuit frater beati Victorini Martyris;
et, post multarum virtutum perpetrationem, plenus sanctitate quievit.
Metis, in Gallia, sancti Patientis Episcopi.
Papiae sancti Maximi, Episcopi et Confessoris.
Ratisbonae, in Bavaria, sancti Erhardi Episcopi.
Apud Noricos sancti Severini Abbatis, qui apud eam gentem Evangelium propagavit, et
Noricorum dictus est Apostolus. Ejus corpus ad Lucullanum prope Neapolim, in Campania,
divinitus delatum, inde postea ad monasterium sancti Severini translatum est.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

9 Januarii

Quinto Idus Januarii. Luna ...

vij. D

Antiochiae, sub Diocletiano et Maximiano, natalis sanctorum Juliani Martyris, et Basilissae
Virginis, ipsius Juliani uxoris. Haec, virginitate cum viro suo servata, in pace vitam finivit;
Julianus vero (postquam multitudo Sacerdotum et Ministrorum Ecclesiae Christi, quae,
propter immanitatem persecutionis, ad eos confugerat, igne cremata est), Marciani Praesidis
jussu, plurimis tormentis cruciatus, capitalem sententiam accepit. Cum ipso etiam Antonius
Presbyter, et Anastasius, quem idem Julianus, a morte suscitatum, gratiae Christi participem
fecerat, et Celsus puer cum hujus matre Marcionilla, ac septem fratres, aliique plurimi passi
sunt.
Smyrnae sanctorum Martyrum Vitalis, Revocati et Fortunati.
In Africa sanctorum Martyrum Epicteti, Jucundi, Secundi, Vitalis, Felicis et aliorum septem.
30

