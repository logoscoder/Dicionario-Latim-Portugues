ipsius matre Marcella; inter quos praecipue enituit Potamioena Virgo, quae, primo immensos
innumerosque agones pro virginitate desudavit, deinde etiam exquisita et inaudita tormenta
pro fide sustinuit, ad ultimum, simul cum matre, igne consumpta est.
Eodem die sancti Papii Martyris, qui, in persecutione Diocletiani Imperatoris, flagris caesus,
atque in lebetem, oleo et adipe ferventi plenum, immissus, aliaque horrenda supplicia
perpessus, demum, datis cervicibus, coronatur.
Cordubae, in Hispania, sancti Argymiri, Monachi et Martyris, qui in persecutione Arabica,
pro Christi fide, in equuleo positus et ense transfossus est.
Romae sancti Pauli Primi, Papae et Confessoris.
Luere, in dioecesi Brixiensi, sanctae Vincentiae Gerosa, Virginis, Instituti Sororum a Caritate
una cum sancta Bartholomaea Capitanio Fundatricis, quam Pius Papa Duodecimus albo
sanctarum Virginum accensuit.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

29 Junii

Tertio Kalendas Julii. Luna ...

xxvj. C

Romae natalis sanctorum Apostolorum Petri et Pauli, qui eodem anno eodemque die passi
sunt, sub Nerone Imperatore. Horum prior, in eadem Urbe, capite ad terram verso cruci
affixus, et in Vaticano juxta viam Triumphalem sepultus, totius Orbis veneratione celebratur;
posterior autem, gladio animadversus, et via Ostiensi sepultus, pari honore habetur.
In Cypro sanctae Mariae, matris Joannis qui cognominatus est Marcus.
In castro Argentomacho, in Gallia, sancti Marcelli Martyris, qui, pro fide Christi, una cum
Anastasio, viro militari, capite plexus est.
Genuae natalis sancti Syri Episcopi.
Narniae sancti Cassii, ejusdem civitatis Episcopi, de quo sanctus Gregorius Papa refert quod
nullus ferme dies vitae ejus abscedebat, quo placationis hostias omnipotenti Deo non offerret;
cui et concordabat vita, quia, cuncta quae habebat, in eleemosynis tribuens, in hora sacrificii
totus in lacrimis diffluebat. Demum, natalitio Apostolorum die, quo singulis annis Romam
venire consueverat, in eadem Narniensi urbe, cum Missarum solemnia celebrasset, et corpus
Dominicum pacemque omnibus dedisset, migravit ad Dominum.
In territorio Senonensi sanctae Benedictae Virginis.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

148

