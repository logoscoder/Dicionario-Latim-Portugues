superposita, usque ad cerebri excussionem validis vectibus sunt contusa, atque ita ipsi
martyrium compleverunt, sub Praeide Daciano.
Apud castrum Tyle, in Gallia, sancti Florentii Martyris.
In Cappadocia sanctarum Martyrum Capitolinae, ejusque ancillae Erotheidis, quae sub
Diocletiano sunt passae.
Apud Indos sancti Frumentii Episcopi, qui, primum ibi captivus, deinde, Episcopus a sancto
Athanasio ordinatus, Evangelium in ea provincia propagavit.
Neapoli, in Campania, sancti Gaudiosi, Episcopi Africani, qui ob Wandalorum persecutionem
venit in Campaniam, et, in monasterio apud eam urbem, sancto fine quievit.
In Aethiopia sancti Elesbaan Regis, qui, Christi hostibus expugnatis, ac tempore Justini
Imperatoris, misso regio diademate Hierosolymam, monasticam vitam, ut voverat, agens,
migravit ad Dominum.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

28 Octobris

Quinto Kalendas Novembris. Luna ...

xxvij. B

In Perside natalis beatorum Apostolorum Simonis Chananaei, et Thaddaei, qui et Judas
dicitur. Ex ipsis autem Simon in Aegypto, Thaddaeus in Mesopotamia Evangelium
praedicavit; deinde, in Persidem simul ingressi, ibi, cum innumeram gentis illius
multitudinem Christo subdidissent, martyrium consummarunt.
Romae sanctorum Martyrum Anastasiae senioris Virginis, et Cyrilli. Ipsa Virgo, in
persecutione Valeriani, sub Probo Praefecto, vinculis constricta, colaphis caesa, igne et
verberibus est cruciata, et, cum in confessione Christi permaneret immobilis, tandem,
abscissis mamillis, evulsis unguibus, dentibus comminutis, manibus pedibusque praecisis,
truncata capite, tot passionum ornata monilibus migravit ad Sponsum; Cyrillus autem, ei
petenti aquam propinans, martyrium pro mercede accepit.
Item Romae sanctae Cyrillae Virginis, quae filia exstitit sanctae Tryphoniae, et, sub Claudio
Principe, pro Christo jugulata est.
Apud Comum sancti Fidelis Martyris, sub Maximiano Imperatore.
Moguntiae sancti Ferrutii Martyris.
Meldis, in Gallia, sancti Faronis, Episcopi et Confessoris.
Vercellis sancti Honorati Episcopi.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.
241

