sepulcris unum idemque integrum esse corpus, sed in singulis, ut dictum est, sepulcris unius
Martyris conservari reliquias, ac proinde eidem honorem eumdem impendi ac si integrum
esset corpus. Nam sententia Gregorii Nazianzeni est, in Oratione 4, Contra Julianum 1, num.
69, easdem praestare virtutes quaslibet Martyris sanguinis guttas et exigua passionis signa,
quas integra corpora; ac proinde non esse indecens ut unius Martyris plura erecta appareant
monumenta, cum alioqui, nisi lex Christiana prohiberet, nec indecens videri posset, etiam sine
ipsorum reliquiis, eisdem excitari Memorias, utpote testes eorum virtutis egregiae et
beneficiorum, eorumdem ope consecutorum. Nam, si licet ad sacra profanum exemplum
adducere, de multis Æneae et aliorum sepulcris Dionysius Halicarnasseus hanc ipsam affert
rationem, in lib. 1 Historiae Romanae, sive Antiquitatum Romanarum, cap. 54, num. 1, sic
dicens: Quod si quem perplexum facit quod Æneae sepulcra narrentur et monstrentur in
multis locis, nec possit nisi in uno esse conditus; cogitet hanc dubitationem esse vulgarem...,
et intelligat quod quamvis unicus locus capiat corpora talium, apud multos tamen monumenta
eis facta sunt in gratiam acceptce utilitatts cujuspiam. Haec ille.
10. At de cura sacrarum reliquiarum sanctorum Martyrum agemus in fine hujus de
Martyrologio scriptionis.

8

CAPUT V - A QUIBUS PRIMUM SCRIPTA SINT MARTYROLOGIA

Primus omnium qui scribendo Martyrologio operam dedit, ab omnibus praedicatur Eusebius
Pamphili, Episcopus Caesariensis. Id etenim in primis testatum habetur in epistola quae fertur
nomine sancti Hieronymi ad Chromatium et Heliodorum, de cujus fide inferius disputabimus.
Id profitetur Beda,in lib. Retractationis in Actus Apostolorum, cap. 1,13; hoc ipsum etiam
Walfridus Strabo, in lib. De rebus Ecclesiasticis, cap. 28, in fine; id denique recentiores
omnes, ac novissime Molanus, in libello quem scripsit De Martyrologiis, cap. 2.
2. Post Eusebium, id ipsum praestitisse sanctum Hieronymum, iidem omnes affirmant; non
quod ipse auctor illius fuerit, sed quod Martyrologium, ab Eusebio graece scriptum, a se
translatum Latinis tradiderit. Id enim Beda, ubi supra, his verbis: Quibus adstipulatur, inquit,
et liber Martyrologii, qui beati Hieronymi nomine ac praefatione attitulatur; quamvis idem
Hieronymus illius libri non auctor sed interpres, Eusebius autem auctor exstitisse narretur.
Haec Beda, Walfridus item in eamdem sententiam, ubi supra, haec ait: Hieronymus
Martyrologium, secutus Eusebium Caesareensem, per anni circulum conscripsit, ea occasione
ab Episcopis Chromatio et Heliodoro illud opus rogatus componere; quia Theodosius,
religiosus Imperator, in Concilio Episcoporum laudavit Gregorium, Cordubensem
Episcopum, quod omni die, Missas explicans, eorum Martyrum, quorum natalitia essent,
nomina plurima commemoraret. Hactenus ille, nec aliunde quam ex dictis epistolis, quae in
hanc diem editis Martyrologiis praefigi consueverunt; quas et nos, quo de rei veritate exactior
certiorque cognitio habeatur, suis titulis hic describimus.
3. Sunt autem hujusmodi:
"EPISTOLA CHROMATII ET HELIODORI EPISCOPORUM AD BEATUM
HIERONYMUM DE OPERE MARTYROLOGII COLLIGENDO
Domino sancto Patri Hieronymo
Chromatius et Heliodorus Episcopi, in Domino salutem
10

