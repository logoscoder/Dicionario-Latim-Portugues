consultum est, ut, sicut Catholicae fidei unitate omnes Ecctesiae unum corpus sunt in Christo,
sub uno visibili Capite coagmentatae; ita etiam, uno eodemque emendato ex aliisque aucto
utentes Martyrologio, eadem communione Sanctorum, uno eodemque ritu atque uno spiritu
pariter omnes in Sanctis suis Deum collaudarent. Scimus, in eo restituendo piorum ac
eruditorum virorum sudasse ingenia; summaque adhibita diligentia, antiquorum multiplicium
exemplarium collatione, qui irrepsissent errores ac menda esse emaculata atque purgata, ita
tamen ut ab illo antiquo simplici ac minus affectato dicendi genere, quantum licuit, recedere
non placuerit. Tantum enim venerandae antiquitati noveris esse tributum, ut non verba, sed
errores displicuisse cognoscas. Habentur in eo ex omnibus Christiani orbis provinciis collecti
Martyres. Ipsa etenim Romana Ecclesia, quas Apostolica auctoritate ceteris praeest, et
materna caritate fideles omnes suos filios esse novit, non tantum Romae passos Martyres
censuit esse suos, sed omnes ubique gentium se cum dolore peperisse congaudens, materno
fovet amplexu; et quos scit coronis triumphalibus auctos, in caelesti gloria collocatos debito
religionis obsequio veneratur.
7. Verum, non datur singillatim singulorum nomina recensere, tum quod, ut ait sanctus
Gregorius, Homilia 27 in Evangelia, num.4, ipsi sancti Martyres, Deo numerabiles, nobis
super arenam multiplicati sunt, quia quanti sint, a nobis comprehendi non possunt (novit enim
eos tantum ille, qui, ut habet Psalmus 146, 4, numerat multitudinem stellarum, et omnibus eis
nomina vocat); tum etiam quod, ex instituto antiqui ritus Ecclesiae, brevitati esset
consulendum. Nec est praeterea quod quis miretur, si in eodem ipso, de quo agimus, Romano
Martyrologio clarissimos illos Martyres videat praetermissos, quos nostro saeculo, ob
tuendam propagandamque Catholicam fidem, poenas atrocissimas, si qui alii olim Martyres,
in Anglia potissimum atque in Galliis ab haereticis passos, et in caelum, ut par est credere,
inter alios Martyres aequali scimus triumphi gloria cooptatos; nec insuper illos inveniat
recensitos, qui, velut tonitrui filii, in similitudinem fulguris coruscantis novo Orbi, Evangelico
lumine illuxerunt, ac fidei causa martyrium subiere. Non enim, ut apparet, fuit in praesens
Romanae Ecclesiae institutum, novum conscribere Martyrologium, sed vetus, ut diximus, ex
veteribus exemplaribus restituere.
8. De quo etiam illud necessario lectorem monendum putamus, Romani Martyrologii
triplicem hactenus in Urbe esse factam editionem, ejusque primam et secundam esse
mendosam, nec satis dignam quae iterum praelo tradatur; quod cujus culpa acciderit, libentius
silentio praeterimus. Tertia editio purior est atque sincerior, facta anno Domini millesimo
quingentesimo octogesimo quarto. Illi enim tantum, ut legitimae atque germanae, accesserunt
Litterae Apostolicae, datae die decima quarta Januarii eodem anno; cui etsi ex nostris
Notationibus levis certe aliqua accessit emendatio, vel, si quid additum reperitur (quod
quidem perraro factum invenies), id nos ejus cujus summa est in Ecclesia auctoritas, constanti
voluntate fecisse, lector intelligat.

12

CAPUT IX - DE CETERIS ANTIQUIS MARTYROLOGIIS

Etsi hac in re nostrum praecipuum institutum sit de Romano dumtaxat Martyrologio agere,
tamen ab eo alienum non putamus, si summatim et reliquorum meminerimus; cum praesertim
eadem omnia ab ipso ducant originem, ab eoque, veluti e fonte rivi, dimanent.
2. Habet, si quis plura quaerat, ejus argumenti luculentam, piamque, valde ac eruditam
lucubrationem Reverendi Domini Joannis Molani, theologi Lovaniensis, quam in secunda sui
17

