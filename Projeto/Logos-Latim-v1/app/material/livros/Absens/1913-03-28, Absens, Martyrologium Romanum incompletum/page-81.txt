Romae sancti Quirini Martyris, qui, sub Claudio Imperatore, post facultatum amissionem,
post carceris squalorem, post multorum verberum afflictionem, gladio interfectus est et in
Tiberim projectus; quem Christiani, cum in insula Lycaonia (quae postea sancti Bartholomaei
dicta est) invenissent, in coemeterio Pontiani condiderunt.
Item Romae sanctorum ducentorum sexaginta duorum Martyrum.
Sirmii passio sancti Irenaei, Episcopi et Martyris; qui, tempore Maximiani Imperatoris, sub
Praeside Probo, primum tormentis acerrimis vexatus, deinde diebus plurimis cruciatus in
carcere, novissime, abscisso capite, consummatus est.
Nicomediae sanctae Dulae, cujusdam militis ancillae, quae, ob castitatem servandam occisa,
martyrii coronam promeruit.
Laodiceae, ad Libanum, sancti Pelagii Episcopi, qui, ob fidem catholicam, tempore Valentis,
exsilium et alia passus est; ac tandem, in sedem suam restitutus, quievit in Domino.
In Antro, insula Ligeris fluminis, sancti Hermelandi Abbatis, cujus gloriosa conversatio
insigni miraculorum praeconio commendatur.
Pistorii, in Tuscia, sanctorum Confessorum Barontii et Desiderii.
Faliscoduni sanctae Luciae Filippini, Fundatricis Instituti Magistrarum Piarum ab ejus
cognomine nuncupatarum, de Christiana puellarum et mulierum, praesertim pauperum,
eruditione optime meritae, quam Pius Papa Undecimus inter sanctas Virgines retulit.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

26 Martii

Septimo Kalendas Aprilis. Luna ...

xxix. G

Romae, via Lavicana, sancti Castuli Martyris, qui, cum esset zetarius Palatii et hospes
Sanctorum, a persecutoribus tertio appensus, tertio auditus, et, in confessione Domini
perseverans, missus est in foveam, ac, dimissa super eum massa arenaria, martyrio coronatus
est.
Item Romae coronae sanctorum Martyrum Petri, Marciani, Jovini, Theclae, Cassiani et
aliorum.
Pentapoli, in Libya, natalis sanctorum Martyrum Theodori Episcopi, Irenaei Diaconi,
Serapionis et Ammonii Lectorum.
Sirmii sanctorum Martyrum Montani Presbyteri, et Maximae, qui, ob Christi fidem, in flumen
demersi sunt.
Item sanctorum Martyrum Quadrati, Theodosii, Emmanuelis et aliorum quadraginta.
81

