30 Julii

Tertio Kalendas Augusti. Luna ...

xxv. D

Romae sanctorum Martyrum Abdon et Sennen Persarum, qui, sub Decio, catenis alligati et
Romam adducti, pro Christi fide prius plumbatis caesi sunt, deinde gladio interfecti.
Assisii, in Umbria, sancti Rufini Martyris.
Tuburbi Lucernariae, in Africa, passio sanctarum Virginum Maximae, Donatillae et
Secundae; quarum duae primae, in persecutione Valeriani et Gallieni, aceto et felle potatae,
deinde plagis acerrimis caesae et equulei extensione cruciatae, craticulis etiam exustae et
calce perfricatae, postmodum cum Secunda, Virgine duodecim annorum, ad bestias simul
projectae, sed ab his intactae, novissime gladio jugulatae sunt.
Caesareae, in Cappadocia, sanctae Julittae Martyris, quae, cum bona sua, a quodam potente
sibi usurpata, in judicio repeteret, atque ille exceptionem daret quod ut Christiana non deberet
audiri, mox a Judice jussa est thus idolis offerre, ut posset audiri. Quod illa constanter
recusans, in ignem conjecta est, sicque spiritum Deo reddidit; corpus autem a flamma
remansit illaesum. Ejus praeclaras laudes sanctus Basilius Magnus egregio encomio
celebravit.
Antisiodori sancti Ursi, Episcopi et Confessoris.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

31 Julii

Pridie Kalendas Augusti. Luna ...

xxiv. E

Romae natalis sancti Ignatii, Presbyteri et Confessoris, qui Fundator exstitit Societatis Jesu,
atque vir fuit sanctitate et miraculis clarus, ac religionis catholicae ubique dilatandae
studiosissimus; quem Pius Undecimus, Pontifex Maximus, caelestem omnium Exercitiorum
spiritualium Patronum constituit.
Mediolani sancti Calimerii, Episcopi et Martyris; qui, in Antonini persecutione,
comprehensus, vulneribus confossus, cervicibusque gladio transverberatis, praeceps in
puteum dejectus, martyrii cursum confecit.
Caesareae, in Mauritania, passio beati Fabii Martyris, qui, cum ferre vexilla praesidalia
recusaret, primo in carcerem trusus est, ibique diebus aliquot detentus; deinde, cum in
confessione Christi, interrogatus semel et iterum, immobilis perduraret, sententia capitali a
Judice condemnatur.
Synnadae, in Phrygia Pacatiana, sanctorum Martyrum Democriti, Secundi et Dionysii.
In Syria sanctorum trecentorum quinquaginta Monachonim Martyrum, qui, ob defensionem
Synodi Chalcedonensis, ab haereticis sunt occisi.
172

