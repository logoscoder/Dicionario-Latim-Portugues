Apostolo baptizatos, nulla ratione posse idolis immolare, capite caesi sunt. Horum sacrae
reliquiae, simulque Flaviae Domitillae, ex Diaconia sancti Hadriani in antiquum eorum
Titulum, ubi asservabantur olim reconditae, denuo restauratum, solemniter translatae sunt
pridie hujus diei, jussu Clementis Papae Octavi; qui exinde hodierna celebrandum die indixit
etiam festum ipsius beatae Domitillae Virginis, cujus passio Nonis hujus mensis recensetur.
Item Romae, via Aurelia, sancti Pancratii Martyris, qui, cum esset annorum quatuordecim,
sub Diocletiano, capitis obtruncatione martyrium complevit.
Salaminas, in Cypro, sancti Epiphanii Episcopi, qui, multiplici eruditione et sacrarum scientia
litterarum excellens, vitae quoque sanctitate, zelo catholicae fidei, munificentia in pauperes et
virtute miraculorum exstitit admirandus.
Constantinopoli sancti Germani Episcopi, doctrina et virtutibus insignis, qui Leonem
Isauricum, edictum adversus sacras Imagines promulgantem, magna fiducia redarguit.
Treviris sancti Modoaldi Episcopi.
Romae sancti Dionysii, qui exstitit patruus sancti Pancratii Martyris.
Argyrii, in Sicilia, sancti Philippi Presbyteri, qui, a Romano Pontifice ad eamdem Siciliam
insulam missus, magnam illius partem convertit ad Christum. Ipsius vero sanctitas in
liberandis energumenis maxime declaratur.
In civitate Calciatensi, in Hispania, sancti Dominici Confessoris.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

13 Maji

Tertio Idus Maji. Luna ...

xij. A

Sancti Roberti Bellarmino, e Societate Jesu, Cardinalis atque olim Episcopi Capuani,
Confessoris et Ecclesiae Doctoris, cujus dies natalis decimo quinto Kalendas Octobris
recensetur.
Romae Dedicatio Ecclesiae sanctae Mariae ad Martyres, quam beatus Bonifatius Papa
Quartus, expurgato deorum omnium veteri fano, quod Pantheon vocabatur, in honorem beatae
semper Virginis Mariae et omnium Martyrum dedicavit, tempore Phocae Imperatoris. Ipsius
vero Dedicationis annuam solemnitatem postmodum Summus Pontifex Gregorius item
Quartus ab universa Ecclesia, et in honorem quidem omnium Sanctorum, Kalendis
Novembris agendam esse constituit.
Constantinopoli beati Mucii, Presbyteri et Martyris; qui, sub Diocletiano Imperatore et
Laudicio Proconsule, prius Amphipoli, in Macedonia, multis poenis atque cruciatibus ob
Christi confessionem afflictus, postea, Byzantium usque perductus, capitali sententia
occubuit.
Alexandriae commemoratio plurimorum sanctorum Martyrum, qui, ob fidem catholicam, ab
Arianis in Ecclesia Theonae occisi sunt.
114

