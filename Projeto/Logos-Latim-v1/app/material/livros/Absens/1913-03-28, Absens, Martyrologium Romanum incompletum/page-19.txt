de eodem tradit Trithemius, De viris illustribus Ordinis sancti Benedicti, lib. 2, cap. 29,
scripsit Martyrologium, et quod ab aliis praetermissum vidisset, adjecit. Id enim ipse in sua
praefatione testatur, dum ait: Venerabilium Hieronymi scilicet et Beda Presbyterorum piis,
quamvis succinctis, super hoc provocabar descriptis; quorum prior brevitati studens, alter vero
quamplures dies intactos relinquens, multa inveniuntur hujus operis praeterisse necessaria.
Quos tamen secutus, censui et Flori, viri memorabilis, latiora jam in eo ipso negotio sequi
vestigia, praesertim in secundo ejusdem libro. Ibi enim multa, quae in priore omiserat, et
correxit et addidit. At, si quid, praeter quod ab illis accepi, hoc opere auctum vel mutatum est,
sagaci a me indagine id perquisitum agnosci poterit. Haec Usuardus; quibus constat non
tantum ceterorum antiquiorum Martyrologia ab eo fuisse per suum aucta, sed etiam emendata.
6. Post annos ab his circiter quinquaginta Wandelbertus, Diaconus et monachus Prumiensis
coenobii, qui claruit sub Lothario Imperatore anno Domini 850, inter illorum temporum
poetas non ignobilis, heroico carmine Martyrologium scripsit, cujus meminit Sigebertus, De
viris illustribus, cap. 128, et Trithemius pluribus, De viris illustribus Ordinis sancti Benedicti,
lib. 2, cap. 36. Putatur illud ipsum esse quod apud Bedae tomum primum legitur sub titulo
Ephemeridum Beda, sive Computi vulgaris qui dicitur Ephemeris; sed, cum in eo nonnulla
recenseantur quae post Bedae tempora contigerunt, certe Bedae non esse, exploratum habetur.
7. Post praedictos, Ado, Episcopus Trevirensis seu potius Viennensis, vir laudatissimus, qui
claruit temporibus Gregorii Papae Septimi, et ipse locupletius scribens Martyrologium, non
tantum quae ab aliis viderentur praetermissa, superaddidit; sed et quae a ceteris brevius dicta
essent de passionibus Martyrum, fusius enarravit. Qui autem post haec diversis temporibus in
eodem scribendi genere versati sint (quoniam de antiquioribus tantum agere animus est), qui
scire cupit, consulat praedictum Molani libellum.
8. Ceterum, si quis horum omnium, quae a nobis sunt recensita Martyrologia, et quae postea
accesserunt, originem petat, et ad suum principium reducere velit, omnia e Romano, velut ex
trunco ramos, producta esse cognoscet. Quae, etiam si (ut de fluminibus accidit, quae cum e
suo fonte modica scaturigine fluant, licet majorum fluminum accessione turgescant, tamen
nomen, quod ab eo acceperant, non tantum non amittunt, sed communicant ceteris) sic a suo
principio nomen sumerent; praedicta omnia non Hieronymi, non Bedae vel Flori, non
Usuardi, Adonis aliorumve nomine essent inscribenda, sed Romani Martyrologii, ab hoc vel
illo aucti, essent potius titulo consignanda.

13
CAPUT X - DE FALSIS HAERETICORUM MARTYRIBUS
EORUMDEMQUE PSEUDOMARTYROLOGIIS
His jam de Romano Martyrologio enarratis, et e claris purisque Ecclesiae Catholicae fontibus
ductis, ac quae quisque pius sequi debet, ostensis, non ab re fore existimamus, immo operae
pretium ducimus, si et de falsis martyribus atque pseudomartyrologiis ab haereticis scriptis
agamus; ac primum ostendamus nusquam gentium, nisi in Ecclesia Catholica, esse cum
corona martyrium.
2. Haud longior vel ambigua de hujusmodi quaestione disputatio esse potest, quam Apostolus,
jam prolata sententia, definivit, dum ad Corinthios scribens, Epistola I, cap. 13, 3, haec de
seipso, ne cujusvis meriti sibi homo blandiatur, ait: Si tradidero corpus meum ita ut ardeam,
caritatem autem non habuero, nihil mihi prodest. Sic ille, et non aliunde quam ex lege Christi,
19

