Romae sancti Hygini, Papae et Martyris; qui, in persecutione Antonini, gloriose martyrium
consummavit.
Item Romae natalis sancti Melchiadis, Papae et Martyris; qui multa, in persecutione
Maximiani, passus est, atque, reddita Ecclesiae pace, quievit in Domino. Ipsius autem
festivitas quarto Idus Decembris celebratur.
Firmi, in Piceno, sancti Alexandri, Episcopi et Martyris.
Ambiani, in Gallia, sancti Salvii, Episcopi et Martyris.
In Africa beati Salvii Martyris, in cujus natali sanctus Augustinus sermonem habuit ad
populum Carthaginensem.
Alexandriae sanctorum Martyrum Petri, Severi et Leucii.
Brundusii sancti Leucii, Episcopi et Confessoris.
In Judaea sancti Theodosii Coenobiarchae, in vico Cappadociae Magariasso nati; qui, multa
passus pro fide catholica, in pace tandem quievit in eo monasterio, quod ille super solitarium
Hierosolymitanae dioecesis montem exstruxerat.
In Thebaide sancti Palamonis Abbatis, qui fuit magister sancti Pachomii.
Suppentoniae, apud montem Soractem, sancti Anastasii Monachi, et Sociorum; qui, divinitus
vocati, feliciter migraverunt ad Dominum.
Papia; sanctae Honoratae Virginis.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

12 Januarii

Pridie Idus Januarii. Luna ...

xiij. G

Romae sanctae Tatianae Martyris, quae, sub Alexandro Imperatore, uncis atque pectinibus
laniata, bestiis exposita et in ignem missa, sed nil laesa, demum, gladio percussa, migravit in
caelum.
Constantinopoli sanctorum Tigrii Presbyteri, et Eutropii Lectoris; qui, Arcadii Imperatoris
tempore, cum de incendio quo Ecclesia princeps et Senatus curia conflagraverant, tamquam
per eos ad exsilium sancti Joannis Chrysostomi ulciscendum excitato, per calumniam accusati
essent, sub Praefecto urbis Optato, inanium deorum superstitione implicito et Christianae
religionis osore, passi sunt.
In Achaja sancti Satyri Martyris, qui cum ante quoddam idolum transiret, in illud exsufflavit,
signans sibi frontem, atque statim idolum corruit; ob quam causam decollatus est.
Eodem die sancti Arcadii Martyris, genere et miraculis clari.
32

