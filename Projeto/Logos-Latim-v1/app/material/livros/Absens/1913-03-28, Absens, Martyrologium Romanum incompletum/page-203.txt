Capuae sanctorum Martyrum Quinctii, Arcontii et Donati.
Eodem die sancti Romuli, qui, cum esset Trajani aulae prefectus ac saevitiam Imperatoris in
Christianos detestaretur, caesus est virgis, et capite truncatus.
Melitinae, in Armenia, passio sanctorum militum Eudoxii, Zenonis, Macarii, et Sociorum
mille centum et quatuor; qui, cum abjecissent militiae cingulum, in persecutione Diocletiani,
pro Christi confessione necati sunt.
In pago Tarvanensi, monasterio Sithinensi, in Gallia, sancti Bertini Abbatis.
Toleti, in Hispania, sanctae Obduliae Virginis.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

6 Septembris

Octavo Idus Septembris. Luna ...

vij. A

In Palaestina sancti Zachariae Prophetae, qui, de Chaldaea senex in patriam reversus, ibique
defunctus, juxta Aggaeum Prophetam conditus jacet.
In Hellesponto sancti Onesiphori, Apostolorum discipuli, cujus meminit sanctus Paulus ad
Timotheum scribens. Ipse autem Onesiphorus ibidem, una cum sancto Porphyrio, jussu
Hadriani Proconsulis acriter verberatus et a ferocibus raptatus equis, spiritum Deo reddidit.
In Africa sanctorum Episcoporum Donatiani, Praesidii, Mansueti, Germani et Fusculi; qui, in
persecutione Wandalica, jussu Ariani Regis Hunnerici, pro assertione catholicae veritatis,
fustibus dirissime caesi et exsilio eliminati sunt. Inter eos etiam erat Episcopus, nomine
Laetus, strenuus atque doctissimus vir, qui, post diuturnos carceris squalores, incendio
concrematus est.
Alexandriae passio sanctorum Martyrum Fausti Presbyteri, Macarii et Sociorum decem; qui,
sub Decio Imperatore et Valerio Praeside, pro Christi nomine, abscissis cervicibus, martyrium
compleverunt.
In Cappadocia sanctorum Martyrum Cottidi Diaconi, Eugenii et Sociorum.
Veronae sancti Petronii, Episcopi et Confessoris.
Romae sancti Eleutherii Abbatis, qui Dei servus fuit, atque (ut sanctus Gregorius Papa scribit)
oratione et lacrimis mortuum suscitavit.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

7 Septembris

Septimo Idus Septembris. Luna ...

vij. B
203

