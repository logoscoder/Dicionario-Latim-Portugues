Caesareae, in Cappadocia, sanctorum Martyrum Lucii Episcopi, Absalonis et Lorgii.
In Portu Romano sanctorum Martyrum Pauli, Heraclii, Secundillae et Januariae.
In Campania commemoratio sanctorum octoginta Martyrum, qui, cum nollent carnes
immolatas comedere nec caput caprae adorare, a Longobardis saevissime caesi sunt.
Lichfeldiae, in Anglia, sancti Ceaddae, Episcopi Merciorum et Lindisfarnorum, cujus
praeclaras virtutes sanctus Beda Venerabilis commemorat.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

3 Martii

Quinto Nonas Martii. Luna ...

vij. E

Caesareae, in Palaestina, sanctorum Martyrum Marini militis, et Asterii Senatoris, in
persecutione Valeriani. Horum prior, cum accusatus esset a commilitonibus ut Christianus, et,
interrogatus a Judice, se Christianum esse voce clarissima testaretur, martyrii coronam
abscissione capitis accepit; cumque Asterius corpus Martyris, capite truncatum, subjectis
humeris et substrata veste, qua induebatur, exciperet, honorem quem Martyri detulit, continuo
et ipse Martyr accepit.
Calagurri, in Hispania, natalis sanctorum Martyrum Hemiterii et Cheledonii fratrum, qui, cum
apud Legionem, Gallaeciae urbem, in castris militarent, ambo, exsurgente persecutionis
procella, pro confessione nominis Christi, Calagurrim usque profecti, ibi, pluribus tormentis
afflicti, martyrio coronati sunt.
Eodem die passio sanctorum Felicis, Lucioli, Fortunati, Marciae et Sociorum.
Item sanctorum militum Cleonici, Eutropii et Basilisci, qui, in persecutione Maximiani, sub
Asclepiade Praeside, crucis supplicio feliciter triumpharunt
Brixiae sancti Titiani, Episcopi et Confessoris.
Bambergae sanctae Cunegundis Augustae, quae, sancto Henrico Primo, Romanorum
Imperatori, nupta, perpetuam virginitatem, ipso annuente, servavit; ac, bonorum operum
meritis cumulata, sancto fine quievit, et post obitum miraculis claruit.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

4 Martii

Quarto Nonas Martii. Luna ...

vij. F

Vilnae, in Lithuania, beati Casimiri Confessoris, e Casimiro Rege progeniti: quem Leo
Decimus, Romanus Pontifex, in Sanctorum numerum retulit.
66

