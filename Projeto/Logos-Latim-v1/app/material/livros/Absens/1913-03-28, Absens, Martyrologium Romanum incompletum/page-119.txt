Natalis sancti Petri de Morono Confessoris, qui, ex Anachoreta Summus Pontifex creatus,
dictus est Caelestinus Quintus. Sed Pontificatu se postmodum abdicavit, et in solitudine
religiosam vitam agens, virtutibus et miraculis clarus, migravit ad Dominum.
Romae sanctae Pudentianae Virginis, quae, post innumeros agones, post multorum Martyrum
venerabiliter exhibitas sepulturas, post omnes facultates suas pro Christo pauperibus erogatas,
tandem de terris ad caelos migravit.
Ibidem sancti Pudentis Senatoris, qui ejusdem sanctae Pudentianae ac sanctae item Praxedis
Virginis fuit pater; atque, ab Apostolis Christo in baptismo vestitus, innocentem tunicam
usque ad vitae coronam immaculate custodivit.
Item Romae, via Appia, natalis sanctorum Caloceri et Parthenii eunuchorum; quorum prior,
cum esset praepositus cubiculi uxoris Decii Imperatoris, posterior vero alterius muneris
primicerius, et ambo nollent idolis sacrificare, idcirco, ejusdem Imperatoris jussu variis ac
diris sunt excruciati suppliciis, ac tandem, cervicibus ardenti fuste contusis, spiritum Deo
tradiderunt.
Nicomediae sancti Philoteri Martyris, qui Paciani Proconsulis filius exstitit, et sub Diocletiano
Imperatore, multa passus, martyrii coronam accepit.
Ibidem sanctarum sex Virginum et Martyrum, quarum praecipua erat Cyriaca, quae, cum
libere Maximianum impietatis objurgasset, dirissime caesa et dilaniata est, atque ad ultimum,
igne cremata, martyrium consummavit.
Cantuariae, in Anglia, sancti Dunstani Episcopi.
Lohaneti, in Britannia minore, sancti Ivonis, Presbyteri et Confessoris; qui, pro Christi amore,
causas pupillorum, viduarum ac pauperum defendebat.
Ficecli, in Etruria, sancti Theophili a Curte, Confessoris, Sacerdotis Ordinis Fratrum
Minorum, sacrorum recessuum propagatoris, quem Pius Papa Undecimus inter Sanctos retulit.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

20 Maji

Tertiodecimo Kalendas Junii. Luna ...

v. A

Aquilae, in Vestinis, sancti Bernardini Senensis, Sacerdotis ex Ordine Minorum et
Confessoris, qui verbo et exemplo Italiam illustravit.
Romae sanctae Plautillae, feminae Consularis, quae beatorum Martyrum Flavii Clementis
Consulis soror et Flaviae Domitillae Virginis mater exstitit; atque, a sancto Petro Apostolo
baptizata, omnium virtutum laude refulgens, quievit in pace.
Item Romae, via Salaria, natalis sanctae Basillae Virginis, quae, cum esset ex regio genere, et
illustrissimum sponsum haberet illumque dimisisset, accusata fuit ab eo quod esset Christiana,
et mox decretum est a Gallieno Augusto ut aut sponsum reciperet, aut gladio interiret; cumque
ipsa Virgo, conventa de hoc, respondisset se Regem regum habere sponsum, gladio
119

