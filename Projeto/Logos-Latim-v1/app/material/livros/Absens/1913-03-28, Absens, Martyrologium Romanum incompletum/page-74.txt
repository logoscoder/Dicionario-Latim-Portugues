15 Martii

Idibus Martii. Luna ...

x. C

Caesareae, in Cappadocia, passio sancti Longini militis, qui Domini latus lancea perforasse
perhibetur.
Eodem die natalis sancti Aristobuli, Apostolorum discipuli, qui, cursu praedicationis peracto,
martyrium consummavit.
In Hellesponto sancti Menigni fullonis, qui sub Decio Imperatore passus est.
In Aegypto sancti Nicandri Martyris, qui, cum sanctorum Martyrum reliquias studiose
perquireret, et ipse meruit effici Martyr, sub Diocletiano Imperarore.
Cordubae, in Hispania, sanctae Leocritiae, Virginis et Martyris; quae ob Christi fidem, in
persecutione Arabica, diversis cruciatibus afflicta et gladio decollata est.
Thessalonicae sanctae Matronae, quae, cum esset ancilla cujusdam Judaeae, et occulte
Christum coleret, ac furtivis orationibus quotidie Ecclesiam frequentaret, a domina sua est
deprehensa et multipliciter afflicta, atque novissime, robustis fustibus usque ad mortem caesa,
in confessione Christi, incorruptum Deo spiritum reddidit.
Reate sancti Probi Episcopi, cui morienti Juvenalis et Eleutherius Martyres adfuerunt.
Vindobonae, in Austria, sancti Clementis-Mariae Hofbauer, Sacerdotis professi
Congregationis a sanctissimo Redemptore nuncupatae, plurimis in Dei gloria et animarum
saliite promovenda ac dilatanda ipsa Congregatione exantlatis laboribus insignis; quem,
virtutibus et miraculis clarum, [Sanctus] Pius Decimus, Pontifex Maximus, in Sanctorum
canonem retulit.
Apud Capuam sancti Speciosi Monachi, cujus animam (ut scribit beatus Gregorius Papa)
germanus ejus deferri vidit in caelum.
Lutetiae Parisiorum sanctae Ludovicae de Marillac, viduae Le Gras, Societatis Puellarum a
Caritate una cum sancto Vincentio a Paulo Fundatricis, egenis sublevandis addictissimae,
quam Pius Papa Undecimus Sanctarum fastis accensuit.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

16 Martii

Decimo septimo Kalendas Aprilis. Luna ...

ix. D

Romae passio sancti Cyriaci Diaconi, qui, post longam carceris macerationem, liquata pice
perfusus et in catasta extensus, attractus etiam nervis et fustibus caesus, ad ultimum, cum
Largo et Smaragdo et aliis viginti, jubente Maximiano, capite truncatus est. Sanctorum vero
Cyriaci, Largi et Smaragdi festivitas sexto Idus Augusti recolitur, quo die a beato Marcello
Papa corpora eorumdem viginti trium Martyrum levata sunt ac venerabiliter tumulata.
74

