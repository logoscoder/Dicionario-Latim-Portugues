inscriptione damnatus, et ad Aquas Taurinas, in Etruria, in exsilium missus, illic in oratione
spiritum Deo reddidit.
In Aegypto sanctorum Chaeremonis, Episcopi Nilopolis, et aliorum plurimorum Martyrum.
Horum alii, saeviente Decii persecutione, fuga dispersi, in solitudinibus errantes, a bestiis
interempti sunt; alii fame, frigore ac languore consumpti; alii a barbaris et latronibus necati;
atque ita omnes, diverso mortis genere, eadem martyrii gloria coronati sunt.
Apud Ostia Tiberina sanctorum Martyrum Demetrii, Honorati et Flori.
Alexandriae sancti Ischyrionis Martyris, qui, cum ad sacrificandum conviciis et injuriis
cogeretur atque contemneret, ideo, praeacuta sude per media viscera transverberatus, neci
traditur.
Nicomediae sancti Zenonis militis, qui, cum Diocletianum Cereri immolantem derisisset,
propterea, maxillis confractis dentibusque excussis, capite truncatus est.
Chicagiae sanctae Franciscae Xaveriae Cabrini, Virginis, Instituti Missionariarum a
Sacratissimo Corde Jesu Fundatricis, eximia caritate, invicta animi fortitudine et humilitate
insignis, quam Pius Papa Duodecimus Sanctarum catalogo adscripsit et omnium emigrantium
caelestem apud Deum Patronam constituit.
Et alibi aliorum plurimorum sanctorum Martyrum et Confessorum, atque sanctarum
Virginum. R. Deo gratias.

23 Decembris

Decimo Kalendas Januarii. Luna ...

ij. D

Romae sanctae Victoriae, Virginis et Martyris, quae, in persecutione Decii Imperatoris, cum
esset desponsata Eugenio pagano et nec nubere vellet neque sacrificare, ideo, post multa facta
miracula, quibus plurimas Deo Virgines aggregaverat, a carnifice percussa est gladio in corde,
rogatu sui sponsi.
Nicomediae passio sanctorum Migdonii et Mardonii, quorum alter, in Diocletiani
persecutione, igne crematus, alter in fossam projectus occubuit. Tunc etiam Diaconus sancti
Anthimi, Episcopi Nicomediensis, passus est; qui, cum litteras perferret ad Martyres, a
Gentilibus tentus est, atque, lapidibus obrutus, migravit ad Dominum.
Ibidem natalis sanctorum viginti Martyrum, quos ipsamet Diocletiana persecutio, gravissimis
tormentis cruciatos, Martyres Christi fecit.
In Creta sanctorum Martyrum Theoduli, Saturnini, Eupori, Gelasii, Euniciani, Zetici,
Leomenis, Agathopodis, Basilidis et Evaristi; qui, in Decii persecutione, crudelia passi sunt et
capite caesi.
Romae beati Servuli, qui (ut sanctus Gregorius Papa scribit), a primaeva sui aetate usque ad
finem vitae, paralyticus jacuit in porticu prope Ecclesiam sancti Clementis, et demum,
Angelorum cantibus invitatus, ad paradisi gloriam transivit; ad cujus tumulum Deus miracula
creberrime ostendit.
282

