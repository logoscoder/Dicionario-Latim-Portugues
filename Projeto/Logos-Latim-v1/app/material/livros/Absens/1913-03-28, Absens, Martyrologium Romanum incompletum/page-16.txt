auspicari; quod diversis temporibus, ut auctus est subinde Martyrum atque aliorum Sanctorum
numerus, incrementum accepit. Ac in primis ex scriptione illa Hieronymi, quam Cassiodorus,
ubi supra, cap. 32, appellat epistolam, perbrevem certe fuisse libellum, Usuardus in sui
Martyrologii praefatione testatur. Putamus etenim, etsi non antea, tunc saltem Orientalis
Ecclesiae Martyres eidem accessisse; quos enim ex Eusebio Martyres Hieronymus summatim
collegit, majori ex parte fuisse Orientalis Ecclesiae, facile potest intelligi.
3. Quidnam vero qualeve fuerit Martyrologium Romanum sic auctum, sanctus Gregorius
Papa, scribens ad Eulogium, Episcopum Alexandrinum, epistola 29, lib. 8 Registri
Epistolarum, Indictione 1, exactam in haec verba reddidit rationem: Nos autem, inquit, paene
omnium Martyrum, distinctis per dies singulos passionibus, collecta in uno codice nomina
habemus, atque quotidianis diebus in eorum veneratione Missarum solemnia agimus. Non
tamen in eodem volumine quis qualiter sit passus indicatur; sed tantummodo nomen, locus et
dies passionis ponitur. Unde fit ut multi ex diversis terris atque provinciis per dies, ut
prcedixi, singulos cognoscantur martyrio coronati. Sed haec habere vos beatissimos,
credimus. Hactenus Gregorius; qui, dum ait se existimare eamdem collectionem Martyrum,
quam nos Martyrologium dicimus, aeque ac Romae reperiri apud Eulogium, Episcopum
Alexandrinum, et alios collegas, satis insinuare videtur fuisse in universali Ecclesia, hac etiam
ex parte, declaratam communionem Sanctorum, ut quos Romana coleret, eosdem et ceterae
longe positae venerarentur Ecclesiae.
4. Hoc ipsum simplex absque alio additamento Romanum Martyrologium, idemque perbreve,
in quo tantum nomina Martyrum, locus ac dies passionis positi haberentur, est illud ipsum
cujus meminit Ado in sui Martyrologii praefatione his verbis: Huic operi, ut dies Martyrum
verissime notarentur, qui confusi in Kalendis satis inveniri solent, adjuvit venerabile et
perantiquum Martyrologium, ab urbe Roma Aquilejam cuidam sancto Episcopo a Pontifice
Romano directum, et mihi postmodum a quodam religioso fratre aliquot diebus praestitum;
quod ego, diligenti cura transcriptum, positus apud Ravennam, in capite hujus operis
ponendum putavi. Haec Ado. Porro in omnibus, quae viderim, Martyrologiis Adonis
impressis, illud ipsum Roma acceptum desideratur. Egregiam certe ac viris eruditis dignam
optatamque navasset operam Mosander, si ejusmodi illustre vetustatis monumentum, quod in
suo manuscripto Adone haberi testatur, una cum ipso Martyrologio Adonis, quod post Surium
ad septimum tomum Vitarum Sanctorum adjecit, edidisset.
5. Ceterum, post haec, Romani Martyrologii diversa esse coeperunt exemplaria, quorum alia
absque additamento, in eadem, qua sunt scripta, simplicitate remanserunt: alia autem alias ac
diversas in dies accessiones acceperunt, ac in primis, ut non tantum, quod habet Gregorius,
ipsa nomina Martyrum, diem locaque passionum contineret; sed, quod desiderari videbatur,
quid quis sit passus, saepe perbreviter narraretur. Auctumque insuper est Sanctorum numero,
aliis superadditis Martyribus et Confessoribus, cum diversarum Ecclesiarum particulares
Martyres, quorum annua celebritate natalitia agerentur Martyrologio illi antiquo
conjungerentur. Cum autem non aeque omnes ab omnibus adderentur Ecclesiis (de omnibus
enim omnium Ecclesiarum Martyribus simul agere, visum est nimis prolixum atque
laboriosum), inde accidit, ut, quot essent Ecclesiae, totidem fere haberentur Romani
Martyrologii exemplaria, eademque inter se diversa. Nam, quod Satis sit in exemplum
adduxisse, Ecclesia Principis Apostolorum in Vaticano, diverso a ceteris Urbis Ecclesiis,
praedicta ex causa, utebatur Martyrologio, quod manuscriptum in ejusdem Ecclesiae
bibliotheca hactenus asservatur.
6. Verum, cum non tantum essent inter se diversa, sed mirum in modum depravata, optime
16

