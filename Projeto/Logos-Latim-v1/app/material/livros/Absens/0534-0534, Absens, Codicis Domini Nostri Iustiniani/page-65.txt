coercendo, si per ambitionem vel avaritiam ex his aliquid temerari concesserit. * HONOR. ET THEODOS. AA.
VITALIANO DUCI LIBYAE. *<A 417 D. VIIII K. NOV. CONSTANTINOPOLI HONORIO A. XI ET
CONSTANTIO II CONSS.>
1.51.7
Imperatores Honorius, Theodosius . Velut castrense peculium filii familias adsessores etiam post patris obitum
vindicent, qui consiliis propriis administratores iuvare consueverunt, si quid licitis honestisque lucris coadunare
potuerunt. * HONOR. ET THEODOS. AA. EUSTATHIO PP. *<A 422 D. X K. APRIL. CONSTANTINOPOLI
HONORIO XIII ET THEODOSIO X AA.CONSS.>
1.51.8
Imperatores Honorius, Theodosius . Nullus iudicum ad provinciam sibi commissam quemquam secum ducere
audeat, cui domestici vel cancellarii nomen imponat, nec profectum ad se undecumque suscipiat , ne famae nota
cum bonorum publicatione plectatur. Periculo enim primatum officii cancellarios, sub fide gestorum ex eodem
officio electos iudicibus applicari iubemus, ita ut post depositam administrationem nec militiam deserant et
provincialibus praesentiam sui exhibeant, quo volentibus sit accusandi eos facultas, si enim idonea causa
exegerit, ad detegenda iudicis flagitia et quaestioni eos subdi oportet. * HONOR. ET THEODOS. AA.
ASCLEPIODOTO PP. *<A 423 D. PRID. K. IUN. CONSTANTINOPOLI ASCLEPIODOTO ET
MARINIANO CONSS.>
1.51.9
Imperatores Theodosius, Valentinianus . Si post depositam administrationem iudicum praesentiam vel
exhibitionem domesticorum querimonia provincialium aut curalium vel aliqua publica necessitas postulaverit,
per eosdem administratores, quorum domestici fuerint, iudicio legibusque tradantur. * THEODOS. ET
VALENTIN. AA. AD TAURUM PP. *<A 433 D. V NON. IUL. CONSTANTINOPOLI THEODOSIO A. XIIII
ET MAXIMO CONSS.>
1.51.10
Imperatores Theodosius, Valentinianus . In consiliariis observari censemus, ut in eum, qui in sua provincia ultra
quattuor menses moderatoribus adsederit adversus leges antiquas et divorum retro principum scita, proscriptio
bonorum et accusatio publici criminis immineat, nisi per caeleste oraculum vel amplissimae tuae sedis
praeceptionem sese defendat. * THEODOS. ET VALENTIN. AA. FLORENTIO PP. *<A 439 D. XIII K. FEBR.
THEODOSIO XVII ET FESTO CONSS.>
1.51.11
Imperatores Theodosius, Valentinianus . Non parum adsessoribus magistratuum maiorum quam ipsis iudicibus
nostrae benivolentiae liberalitas tribuenda est. Ideoque consiliarios virorum illustrium praefectorum tam
praetorio quam huius inclitae urbis eminentissimorumque magistrorum militum nec non etiam viri illustris
magistri officiorum, sive praedicto officio iam functi sunt seu fungentur in posterum, post depositum etiam
officium ab omni indictionis onere seu civilium seu militarium iudicum prorsus immunes esse praecipimus, ut
nec ab amplissima quidem sede tui culminis eis ulla molestia super suscipiendo quolibet gravamine penitus
iniungatur: quinquaginta librarum auri officio tui culminis damnatione multando, si quid adversus statuta
clementiae nostrae innovari concesserit * THEODOS. ET VALENTIN. AA. ZOILO PP.ORIENTIS. * <A 444
D. V K. MART. THEODOSIO A. XVIII ET ALBINO CONSS.>
1.51.12
Imperatores Valentinianus, Marcianus . Liceat omnibus iudicibus illustri praeditis potestate consiliarios sibi
eosdem secundo ac tertio et saepius iniungere, quia qui semel recte cognitus est, ob hoc solum non debet, quod
iam probatus est, improbari. * VALENTIN. ET MARCIAN. AA. PALLADIO PP. *<A 450 VEL 455 D.....
VALENTINIANO A....>
1.51.13
[Here there is a Greek text. Sorry, it is not yet in the Library.]
Imperator Zeno . * ZENO.*<A 487 D. VI K. IUL. POST CONSULATUM LONGINI.>
1.51.14
Imperator Justinianus . Nemo ex his, qui advocati causarum constituti sunt vel fuerint et in hac regia urbe in
quocumque iudicio deputati et in aliis omnibus provinciis nostro subiectis imperio, audeat in uno eodemque
tempore tam advocatione uti quam consiliarii cuiuscumque magistratus, quibus res publica gerenda committitur,
curam adripere, cum sat abundeque sufficit vel per advocationem causis perfectissime patrocinari vel adsessoris
officio fungi, ne, cum in utrumque festinet, neutrum bene peragat: sed sive advocatus esse maluerit, hoc cum
debita sollertia implere possit , vel si adsessionem elegerit, in ea videlicet permaneat, ita tamen, ut post
consiliarii sollicitudinem depositam liceat ei ad munus advocationis reverti.
1. Nec sit concessum cuidam duobus magistratibus adsidere et utriusque iudicii curam peragere ( neque enim
facile credendum est duabus etiam necessariis rebus unum sufficere: nam cum uni iudicio adfuerit, altero
abstrahi necesse est sicque nulli eorum idoneum in totum inveniri), sed altera adsessione penitus semota unius
magistratus esse contentum iudicio.
65

