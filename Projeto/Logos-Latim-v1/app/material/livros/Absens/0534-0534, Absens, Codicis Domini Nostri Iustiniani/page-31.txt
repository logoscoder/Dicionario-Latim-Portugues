1.7.3
Imperatores Valentinianus, Theodosius, Arcadius . Ii, qui sanctam fidem prodiderint et sanctum baptisma
haeretica superstitione profanaverint, a consortio omnium segregati sint, a testimoniis alieni, testamenti, ut ante
iam sanximus, non habeant factionem, nulli in hereditate succedant, a nemine scribantur heredes.
1. Quos etiam praecepissemus procul abici ac longius amandari, nisi poenae visum fuisset esse maioris versari
inter homines et hominum carere suffragiis.
2. Sed nec umquam in statum pristinum revertentur, non flagitium morum oblitterabitur paenitentia neque umbra
aliqua exquisitae defensionis aut muniminis obducetur, quoniam quidem eos, qui fidem quam deo dicaverant
polluerunt et prodentes divinum mysterium in profana migraverunt, tueri ea quae sunt commenticia et concinnata
non possunt.
3. Lapsis etenim et errantibus subvenitur, perditis vero. Hoc est sanctum baptisma profanantibus, nullo remedio
paenitentiae, quae solet aliis criminibus adesse, succurritur. * VALENTIN. THEODOS. ET ARCAD. AAA.
FLAVIANO PP. *<A 391 D. V ID. MAI. CONCORDIAE TATIANO ET SYMMACHO CONSS.>
1.7.4
Imperatores Theodosius, Valentinianus . Apostatarum sacrilegum nomen singulorum vox continuae accusationis
incesset et nullis finita temporibus huiuscemodi criminis arceatur indago.
1. Quibus quamvis praeterita interdicta sufficiant, tamen etiam illud iteramus, ne, postquam a fide deviaverint,
testandi aut donandi quippiam habeant facultatem. Sed nec venditionis specie facere legi fraudem sinantur,
totumque ab intestato christianitatem sectantibus propinquis potissimum deferatur.
2. In tantum autem contra huiuscemodi sacrilegia perpetuari volumus actionem, ut universis ab intestato
venientibus etiam post mortem peccantis absolutam vocem insimulationis congruae non negamus: nec illud
patiemur obstare, si nihil in contestatione profano dicatur vivente perductum.
3. Sed ne huius interpretatio criminis latius incerto vagetur errore, eos praesentibus insectamur oraculis, qui
nomine christianitatis induti sacrificia vel fecerint vel facienda mandaverint: quorum etiam post mortem
comprobata perfidia hac ratione plectenda est, ut donationibus testamentisque rescissis ii, quibus hoc defert
legitima successio, huiusmodi personarum hereditate potiantur. * THEODOS. ET VALENTIN. AA. BASSO PP.
*<A 426 D. VII ID. APRIL. RAVENNAE THEODOSIO A. XII ET VALENTINIANO C. II CONSS.>
1.7.5
Imperatores Theodosius, Valentinianus . Eum, quicumque servum seu ingenuum, invitum vel suasione
plectenda, ex cultu christianae religionis in nefandam sectam ritumve traduxerit, cum dispendio fortunarum
capite puniendum censemus. * THEODOS. ET VALENTIN. AA. FLORENTIO PP. *<A 438 D. PRID. K.
FEBR. CONSTANTINOPOLI THEODOSIO A. XVI ET FAUSTO CONSS.>
1.7.6
Imperatores Valentinianus, Marcianus . Eos, qui catholicarum ecclesiarum clerici vel orthodoxae fidei monachi
relicto vero orthodoxae religionis cultu apollinaris vel eutychetis haeresin et dogmata abominanda sectati sunt,
omnibus poenis, quae prioribus legibus adversus haereticos constitutae sunt, iubemus teneri et extra ipsum
quoque romani imperii solum repelli, sicut de manichaeis praecedentium legum statuta sanxerunt. *
VALENTIN. ET MARCIAN. AA. PALLADIO PP. *<A 455 D. K. AUG. CONSTANTINOPOLI
VALENTINIANO A. VIII ET ANTHEMIO CONSS.>
1.8.0. Nemini licere signum salvatoris christi vel in silice vel in marmore aut sculpere aut pingere.
1.8.1
Imperatores Theodosius, Valentinianus . Cum sit nobis cura deligens per omnia superni numinis religionem
tueri, signum salvatoris christi nemini licere vel in solo vel in silice vel in marmoribus humi positis insculpere
vel pingere, sed quodcumque reperitur tolli: gravissima poena multando eo, si quis contrarium statutis nostris
temptaverit, specialiter imperamus. * THEODOS. ET VALENTIN. AA. EUDOXIO PP. *<A 427 D. XII K.
IUN. HIERIO ET ARDABURIO CONSS.>
1.9.0. De iudaeis et caelicolis.
1.9.1
Imperator Antoninus . Quod Cornelia Salvia universitati iudaeorum, qui in Antiochensium civitate constituti
sunt, legavit, peti non potest. * ANT. A. CLAUDIO TRYPHONINO. *<A 213 D. PRID. K. IUL. ANTONINO
A. IIII ET BALBINO CONSS.>
1.9.2
31

