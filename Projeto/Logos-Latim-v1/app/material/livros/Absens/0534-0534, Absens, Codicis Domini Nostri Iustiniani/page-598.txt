Imperatores Gratianus, Valentinianus, Theodosius . Iudices, qui se furtis et sceleribus fuerint maculasse convicti,
ablatis codicillorum insignibus et honore exuti inter pessimos quosque et plebeios habeantur, nec sibi posthac de
eo honore blandiantur, quo se ipsi indignos iudicaverunt. * GRAT. VALENTIN. ET THEODOS. AAA.
NEOTERIO PP. *<A 380 D.XVIII K.FEBR.THESSALONICAE GRATIANO V ET THEODOSIO
AA.CONSS.>
12.1.13
Imperatores Valentinianus, Theodosius, Arcadius . Mulieres honore maritorum erigimus, genere nobilitamus et
forum ex eorum persona statuimus et domicilia mutamus. Sin autem minoris ordinis virum postea sortitae sunt,
priore dignitate privatae posterioris mariti sequantur condicionem * VALENTIN. THEODOS. ET ARCAD.
AAA. MARCIANO COM. ORIENTIS. *<A 392 D.IIII ID.NOV.CONSTANTINOPOLI ARCADIO A.II ET
RUFINO CONSS.>
12.1.14
Imperatores Theodosius, Valentinianus . Praecipimus, ut senatori in qualibet provincia constituto nullam habeant
iudices iniungendi aliquid forte publici muneris potestatem. * THEODOS. ET VALENTIN. AA. BASSO PP.
*<A 426 >
12.1.15
Imperatores Theodosius, Valentinianus . Clarissimis vel spectabilibus universis ad genitale solum vel quolibet
alio et sine commeatu proficiscendi et ubi voluerint commorandi habitandive permittimus facultatem. *
THEODOS. ET VALENTIN. AA. AD NEUTHIUM PU. *<>
12.1.16
Imperatores Theodosius, Valentinianus . Si gravius ullum facinus admittatur, nocente persona extra carceralem
custodiam substitutione habita, super illustribus quidem nobis suggeri iubemus, super ceteris vero quadam
minore dignitate decoratis ad tui referri culminis notionem, ut ita demum, quid de admisso crimine constitui
oporteat, iudicetur. * THEODOS. ET VALENTIN. AA. APOLLONIO PP. *<A 442-443>
12.1.17
Imperator Zeno . Quotiens ex privata cuiuslibet interpellatione civili vel criminali viri illustres conveniendi sunt,
nulla dandae fideiussionis concussione vexentur, sed per speciale privilegium suae committi fidei consequantur,
iuratoria ab his cautione tantummodo exponenda.
1 . Quam si neglexerint et contra insertum cautioni sacramentum ipsi vel eorum procuratores afuerint, in
pecuniariis quidem causis super possessione rerum ad eos pertinentium iudex competens, quod et iuris auctoritas
et rei qualitas suggerit, ordinabit: in criminalibus vero negotiis dignitate quoque, qua se per suum videlicet
periurium indignos esse probaverint, spolientur, ut in eos utpote illustri dignitate per suum facinus privatos
inconsulta etiam nostra pietate iudicibus legum severitatem liceat exercere.
2 . Quibus illustrium dignitatum privilegiis hoc etiam adiciendum statuimus, ut huiusmodi personae nullam ex
cuiuslibet iudicis sine scriptis habita sententia conventionem neque in civili neque in criminali causa sustineant.
* ZENO A. ARCADIO PP. *<A 485-486? >
12.1.18
Imperator Anastasius . Iubemus salvo honore, qui per evocationem sacrae revocatoriae defertur, durante licere
cunctis tam maiores quam minores potestates gerentibus nec non etiam honorariis illustribus sive ex hac urbe
regia, principali videlicet praecedente consensu, profecti fuerint, sive in provinciis habitantes sacratissimum, suis
scilicet poscentibus negotiis, petere maluerint comitatum, sine sacra quoque revocatoria ad hanc regiam urbem
pervenire. * ANASTAS. A. EUSEBIO MAG. OFF. *<A XXX >
12.2.0. De praetoribus et honore praeturae et gleba et folli et septem solidorum functione sublata.
12.2.1
Imperatores Valentinianus, Marcianus . Nemo ex clarissimis et spectabilibus qui in provinciis degunt ad
praeturam postea devocetur: maneat unusquisque domi suae tutus atque securus et sua dignitate laetetur. *
VALENTIN. ET MARCIAN. AA. TATIANO. PU. *<A 450 D.XV K.IAN.CONSTANTINOPOLI
VALENTINIANO A.VII ET AVIENO CONSS.>
12.2.2
Imperatores Valentinianus, Marcianus . Glebam vel follem sive septem solidorum functionem sive quamlibet
eiusmodi collationem tam circa personas quam circa res ac praedia funditus iubemus aboleri, ut omnis
huiusmodi sopita perpetuo conquiescat exactio. * VALENTIN. ET MARCIAN. AA. AD SENATUM. *<A
XXX >
12.3.0. De consulibus et non spargendis ab his pecuniis et de praefectis et magistris militum et patriciis.
598

