4.30.1
Imperatores Severus, Antoninus . Si pecuniam tibi non esse numeratam atque ideo frustra cautionem emissam
adseris et pignus datum probaturus es, in rem experiri potes: nam intentio dati pignoris neque numeratae
pecuniae non aliter tenebit, quam si de fide debiti constiterit. Eademque ratione veritas servetur, si te possidente
pignus adversarius tuus agere coeperit * SEV. ET ANT. AA. HILARO. *<A 197 PP. K. SEPT. LATERANO ET
RUFINO CONSS.>
4.30.2
Imperator Antoninus . Minorem pecuniam te accepisse et maioris cautionem interposuisse si apud eum qui super
ea re cogniturus est constiterit, nihil ultra quam accepisti cum usuris in stipulatum deductis restituere te iubebit. *
ANT. A. MATURIO. *<A 213 D. ID. APRIL. ANTONINO A. IIII ET BALBINO CONSS.>
4.30.3
Imperator Antoninus . Si ex cautione tua, licet hypotheca data, conveniri coeperis, exceptione opposita seu doli
seu non numeratae pecuniae compelletur petitor probare pecuniam tibi esse numeratam: quo non impleto
absolutio sequetur. * ANT. A. DEMETRIAE. *<A 215 D. III K. IUL. LAETO ET CEREALE CONSS.>
4.30.4
Imperator Antoninus . Cum fidem cautionis agnoscens etiam solutionem portionis debiti vel usurarum feceris,
intellegis de non numerata pecunia nimium tarde querellam te deferre. * ANT. A.BASSO. *<>
4.30.5
Imperator Alexander Severus . Adversus petitiones adversarii si quid iuris habes, uti eo potes. Ignorare autem
non debes non numeratae pecuniae exceptionem ibi locum habere, ubi quasi credita pecunia petitur, cum autem
ex praecedenti causa debiti in chirographum quantitas redigitur, non requiri, an tunc cum cavebatur numerata sit,
sed an iusta causa debiti praecesserit * ALEX. A. AUGUSTIANO. *<>
4.30.6
Imperator Alexander Severus . Frustra opinaris exceptione non numeratae pecuniae te esse munitum, quando, ut
fateris, in eius vicem qui erat obligatus substitueris te debitorem. * ALEX. A. IUSTINO. *<PP.>
4.30.7
Imperator Alexander Severus . Si quasi accepturi mutuam pecuniam adversario cavistis, quae numerata non est,
per condictionem obligationem repetere, etsi actor non petat, vel exceptione non numeratae pecuniae adversus
agentem uti potestis. * ALEX. A. IULIANO ET AMMONIANO. *<A 223 PP. NON. NOV. MAXIMO II ET
AELIANO CONSS.>
4.30.8
Imperator Alexander Severus . Si intra legibus definitum tempus qui cautionem exposuit nulla querimonia usus
defunctus est, residuum tempus eius heres habebit tam adversus creditorem quam adversus heredes eius.
1 . Sin autem questus est, exceptio non numeratae pecuniae heredi et adversus heredes perpetuo competit.
2 . Sin vero legitimum tempus excessit in querimoniam creditore minime deducto, omnimodo heres eius, et si
pupillus sit, debitum solvere compelletur. * ALEX. A. MATERNO. *<A 228 PP. XII K. APRIL. MODESTO
ET PROBO CONSS.>
4.30.9
Imperatores Diocletianus, Maximianus . Cum ultra hoc quod accepit re obligari neminem posse constet et
stipulatione interposita placita creditor non dederit, in factum dandam exceptionem convenit: si necdum tempus,
intra quod huius rei querella deferri debet, transiit vel intra hoc in testando iuri paritum sit, nihil ultra hoc quod
accepisti sortis a te nomine praeses provinciae exigi patietur. * DIOCL. ET MAXIM. AA. ET CC. ZOILO. *<A
293? D. III ID. DEC. IPSIS.... CONSS.>
4.30.10
Imperatores Diocletianus, Maximianus . Adseveratio debitum solutum contendentis temporis diuturnitatis non
excluditur. Nec huic obloquitur, quod exceptio non numeratae pecuniae certa die non delata querella prius
evanescat, cum inter eum, qui factum adseverans onus subiit probationis, et negantem numerationem, cuius
naturali ratione probatio nulla est, et ob hoc ad petitorem eius rei necessitatem transferentem magna sit
differentia * DIOCL. ET MAXIM. AA. ET CC. MUCAZANO. *<>
4.30.11
Imperatores Diocletianus, Maximianus . Si transactionis causa dare palladio pecuniam stipulanti spopondisti,
exceptione non numeratae pecuniae defendi non potes. * DIOCL. ET MAXIM. AA. ET CC. EUTYCHIANO.
*<D. IIII ID. APRIL.>
4.30.12
Imperatores Diocletianus, Maximianus . Tam mandatori quam fideiussori non numeratae pecuniae exceptio
exemplo rei principalis competit. * DIOCL. ET MAXIM. AA. ET CC. SEVERIANO. *<>
4.30.13
183

