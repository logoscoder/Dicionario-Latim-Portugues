6.23.26
Imperator Justinianus . In testamentis sine scriptis faciendis omnem formalem observationem penitus
amputamus, ut, postquam septem testes convenerint, satis sit voluntatem testatoris vel testatricis simul omnibus
manifestari significantis, ad quos substantiam suam pervenire vellet vel quibus legata vel fideicommissa vel
libertates disponeret, etiamsi non ante huiusmodi dispositionem praedixerit testator vel testatrix illa formalia
verba: ideo eosdem testes convenisse, quod sine scriptis suam voluntatem vel testamentum componere censuit. *
IUST. A. MENAE PP. *<A 528 S. D. IIII ID. DEC. CONSTANTINOPOLI DN. IUSTINIANO A. PP. II
CONS.>
6.23.27
Imperator Justinianus . Sancimus, si quis legitimo modo condidit testamentum et post eius confectionem
decennium profluxit, si quidem nulla innovatio vel contraria voluntas testatoris apparuit, hoc esse firmum. Quod
enim non mutatur, quare stare prohibetur? quemadmodum enim, qui testamentum fecit et nihil voluit contrarium,
intestatus efficitur
1 . Sin autem in medio tempore contraria voluntas ostenditur, si quidem perfectissima est secundi testamenti
confectio, ipso iure prius tollitur testamentum.
2 . Sin autem testator tantummodo dixerit non voluisse prius stare testamentum, vel aliis verbis utendo
contrariam aperuit voluntatem, et hoc vel per testes idoneos non minus tribus vel inter acta manifestaverit et
decennium fiat emensum, tunc irritum esse testamentum tam ex contraria voluntate quam ex cursu temporali.
3 . Aliter etenim testamenta mortuorum per decennii transcursionem evanescere nullo patimur modo, prioribus
constitutionibus, quae super huiusmodi testamentis vacuandis latae fuerant, penitus antiquandis. * IUST. A.
IULIANO PP. *<A 530 D. XV K. APRIL. CONSTANTINOPOLI LAMPADIO ET ORESTE VV. CC.
CONSS.>
6.23.28
Imperator Justinianus . Cum antiquitas testamenta fieri voluit nullo actu interveniente et huiusmodi verborum
compositio non rite interpretata paene in perniciem et testantium et testamentorum procederet, sancimus in
tempore, quo testamentum conditur vel codicillus nascitur vel ultima quaedam dispositio secundum pristinam
celebratus observationem ( nihil enim ex ea penitus immutandum esse censemus) , ea quidem, quae minime
necessaria sunt, nullo procedere modo, quippe causa subtilissima proposita ea quae superflua sunt minime
debent intercedere.
1 . Si quid autem necessarium advenerit et in ipsum corpus laborantis respiciens contigerit, id est vel victus
necessarii vel potionis oblatio vel medicaminis datio vel impositio, quibus relictis ipsa sanitas testatoris
periclitatur, vel si quis necessarius naturae usus ad depositionem superflui ponderis immineat vel testatori vel
testibus, non esse ex hac causa testamentum subvertendum licet morbus comitialis, quod et factum esse
comperimus, uni ex testibus contigerit, sed eo quod urguet et imminet repleto vel deposito iterum solita per
testamenti factionem adimpleri.
2 . Et si quidem a testatore aliquid fiat testibus paulisper separatis, cum coram his facere aliquid naturale testator
erubescat, iterum introductis testibus consequentiam factionis testamenti procedere.
3 . Si tamen in quendam vel quosdam testium aliquid tale contingat, si quidem ex brevi temporis intervallo
necessitas potest transire, iterum eorundem testium reversum expectari et sollemnia peragi.
4 . Sin autem longiore spatio refectio fortuiti casus indigeat, et maxime si salus testatoris periclitantis immineat,
tunc illo vel illis testibus, circa quos aliquid tale eveniet, separatis alios subrogari et ab eo vel ab eis tam
testatorem quam alios testes sciscitari, si ea, quae eorum praesentiam antecedunt, omnia coram eis processissent.
5 . Et si hoc fuerit undique manifestum, tunc eos vel eum una cum aliis testibus ea quae oportet facere, etsi in
medio subscriptiones testium iam fuerant subsecutae. Sic etenim et naturae medemur et mortuorum elogia in suo
statu facimus permanere
6 . Cum autem constitutione, quae de testamentis ordinandis processit, cavetur, quatenus septem testium
praesentia in testamentis requiratur et subscriptio a testatore fiat vel alio pro eo, et constitutio sic edixit: " octavo
subscriptore adhibito", et quidam testamentum suum omne manu propria conscripsit et post eius litteras testes
adhibiti suas subscriptiones supposuerunt aliaque omnia sollemniter in testamento peracta sunt et testamentum
ex hoc, de quo dubitatur, irritum factum est, eandem constitutionem corrigentes sancimus, si quis sua manu
totum testamentum vel codicillum conscripserit et hoc specialiter in scriptura reposu erit, quod sua manu hoc
confecit, sufficiat ei totius testamenti scriptura et non alia subscriptio requiratur neque ab eo neque pro eo ab alio
, sed sequantur huiusmodi scripturam et litterae testium et omnis quae expectatur observatio, et sit testamentum
validum, et codicillus, si quinque testium litterae testatoris scripturae coadunentur, in sua firmitate remaneat, et
nemo callidus machinator huiusmodi iniquitatis in posterum inveniatur. * IUST. A. IULIANO PP. *<A 530 D.
VI K. APRIL. CONSTANTINOPOLI LAMPADIO ET ORESTE VV. CC. CONSS.>
6.23.29
Imperator Justinianus . Iubemus omnimodo testatorem, si vires ad scribendum habeat, nomen heredis vel
heredum in sua subscriptione vel in quacumque parte testamenti ponere, ut sit manifestum secundum illius
voluntatem hereditatem esse transmissam.
308

