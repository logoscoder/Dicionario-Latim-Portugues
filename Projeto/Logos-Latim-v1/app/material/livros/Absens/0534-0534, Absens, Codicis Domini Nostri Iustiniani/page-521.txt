Imperatores Theodosius, Valentinianus . Omne semen alienas appetendi fortunas stirpitus eruere cupientes nulli
deinceps volumus petitionis rerum esse licentiam, etsi intestatus quisquam quaeve ac nullis e numero
propinquorum extantibus vel uxore vel marito fati munus impleverit et cuiuscumque sit condicionis aut sectae,
seu quolibet titulo res fuerit fiscalis.
1 . Nemo audeat ad petitionem rerum defuncti defunctaeve, cuiuscumque fortunae aut sectae sit, etsi fisco nostro
locus pateat, adspirare, cum nec illis quidem, quorum actu atque officio petitionem procedebat effectus, impune
liceat nostris sanctionibus adversari.
1a . Sed vir illustris quidem cuiuscumque temporis quaestor, si oblatae petitioni subscripserit vel etiam
responsum dederit, virque illustris comes rerum privatarum, si vel instrui permiserit vel petitionem, si qua
insinuatur, admiserit, indignationem nostri numinis sustinebunt, ceterisque fient vindictae temeritatis exemplum.
1b . Memoriales vero, qui excipienda eiusmodi rescripta vel implenda ciraverint, et palatinos, qui instruxerint vel
gesta admissae petitionis ediderint, bonorum proscriptione puniri decernimus.
2 . Pari forma res etiam civiles et ad ius publicum pertinentes ab omni petitione muniendas esse censemus,
scilicet nec pragmatica iussione vel sacra adnotatione vel quolibet oraculo divino seu mandatis, si qua contra
hanc sanctionem nostram fuerint impetrata, quodcumque roboris habere valituris. * THEODOS. ET
VALENTIN. AA. ZOILO PP. *<A 444 D.X K.MAI.CONSTANTINOPOLI THEODOSIO A.XVIII ET
ALBINO CONSS. >
10.13.0. De his qui se deferunt.
10.13.1
Imperator Constantinus . Is, cuius tacite fidei commissa fuerit hereditas, statim officio gravitatis tuae nuntiet et
gesta prodat et continuo quod actum fuerit renuntiet, et post hanc fidem tertiam ab omnibus defuncti bonis
percipiat portionem.
1 . Quod si ab uxore defuncti istud officio devotionis tuae fuerit revelatum, ipsa etiam, quam defunctus esse
voluit heredem, si gesta aperuit, tali praemio mancipetur, ut ex omni patrimonio medium consequatur et cum
fisco nostro celebret divisionem, id etiam habitura privilegium, ut prior eligat portionem: et tunc occultator ille
gestorum, fisci et mulieris pariter inimicus, exutus omni patrimonio suo ac fisco vindicato in insulam deportetur.
* CONST. A. RATIONALIBUS HISPANIARUM. *<A 317 D.ID.MART.GALLICANO ET BASSO CONSS.>
10.14.0. Si liberalitatis imperialis socius sine herede defecerit.
10.14.1
Imperator Constantius . Iubemus, ut, si quis forte ex his, quibus communiter a nobis aliquid donatum sit , nullo
herede relicto decesserit, ad consortem potius solacium quam ad personam aliam pars perveniat decedentis. *
CONSTANTIUS A. ORIONI COM. RER. PRIVAT. *<A 348 D.XV K.IUL.MEDIOLANI PHILIPPO ET
SALIA CONSS.>
10.15.0. De thesauris.
10.15.1
Imperatores Leo, Zeno . Nemo in posterum super requirendo in suo vel alieno loco thesauro vel super invento ab
alio vel a se effusis precibus pietatis nostrae benignas aures audeat molestare.
1 . Nam in suis quidem locis unicuique, dummodo sine sceleratis ac puniendis sacrificiis aut alia qualibet arte
legibus odiosa, thesaurum ( id est condita ab ignotis dominis tempore vetustiore mobilia) quaerere et invento uti
liberam tribuimus facultatem, ne ulterius dei beneficium invidiosa calumnia persequatur, ut superfluum sit hoc
precibus postulare, quod iam lege permissum est, et imperatoriae magnanimitatis videatur praevenire liberalitas
postulanda.
2 . In alienis vero terrulis nemo audeat invitis, immo nec volentibus vel ignorantibus dominis opes abditas suo
nomine perscrutari.
3 . Quod si nobis super hoc aliquis crediderit supplicandum aut praeter huius legis tenorem in alieno loco
thesaurum scrutatus invenerit, totum hoc locorum domino cedere compellatur et velut temerator legis
saluberrimae puniatur.
521

