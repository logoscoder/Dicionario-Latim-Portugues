Imperatores Diocletianus, Maximianus . Si patri tuo heres non extitisti, ex facta ab eo liberalitate titulo
donationis non posse iura tua laedi manifestissimi iuris est. * DIOCL. ET MAXIM. AA. ET CC. MACARIO.
*<A 299 PP. NON. FEBR. ANTIOCHIAE DIOCLETIANO VII ET MAXIMIANO VI AA. CONSS.>
8.53.25
Imperator Constantinus . Donatio, sive directa sit sive mortis causa instituta, sive condicionibus faciendi ac non
faciendi suspensa sive ex aliquo notato tempore promissa, sive animo dantium accipientiumve sententiis
quantum ius sinit cognominata, sub hac fieri debet observatione, ut quas leges indulgent actiones condiciones
pactionesque contineat, hisque penitus cognitis vel recipiantur, si complacitae sunt, vel reiciantur, si sunt
molestae.
1 . In conscribendis autem donationibus nomen donatoris, ius ac rem notari oportet, neque id occulte aut
privatim, sed ut tabulae aut quodcumque aliud materiae tempus dabit vel ab ipso vel ab eo quem sors
ministraverit perscribatur: actis etiam adnectendis, quae apud iudicem vel magistratus conficienda sunt, ubi hoc
leges expostulant. * CONSTANT. A. AD MAXIMUM PU. *<A 316 D. III NON. FEBR. ROMAE SABINO ET
RUFINO CONSS.>
8.53.26
Imperator Constantinus . Si quis in emancipatum minorem, priusquam fari possit aut habere rei quae sibi donatur
adfectum, fundum crediderit conferendum, omne ius compleat instrumentis ante praemissis.
1 . Quod per eum servum, quem idoneum esse constiterit, transigi placuit, ut per eum infanti adquiratur. *
CONSTANT. A. ACONIO CATULLINO PROCONS. AFRICAE. *<A 316 D. XII K. MAI. SERDICAE
SABINO ET RUFINO CONSS.>
8.53.27
Imperator Constantinus . Data iam pridem lege statuimus, ut donationes interveniente actorum testificatione
conficiantur. Quod vel maxime inter necessarias coniunctissimasque personas convenit custodiri, si quidem
clandestinis ac domesticis fraudibus facile quidvis pro negotii opportunitate configi potest, vel id quod vere
gestum est aboleri
1 . Cum igitur ne liberos quidem ac parentes lex nostra ab actorum confectione secernat, id, quod necessario
super donationibus apud acta conficiendis iam pridem statuimus, universos teneat.
2 . Gesta autem confici super rebus etiam alibi collocatis ubicumque sufficit. * CONST. A. AD SEVERUM
COM. HISPANIARUM. *<A 333 D. IIII NON. MAI. CONSTANTINOPOLI DALMATIO ET ZENOPHILO
CONSS.>
8.53.28
Imperatores Honorius, Theodosius . Quisquis rem aliquam donando vel in dotem dando vel vendendo usum
fructum eius retinuerit, etiamsi stipulatus non fuerit, eam continuo tradidisse credatur, ne quid amplius
requiratur, quo magis videatur facta traditio, sed omnimodo idem sit in his causis usum fructum retinere, quod
tradere. * HONOR. ET THEODOS. AA. MONAXIO PP. *<A 417 D. PRID ID. MART. CONSTANTINOPOLI
HONORIO A. XI ET CONSTANTIO II CONSS.>
8.53.29
Imperatores Theodosius, Valentinianus . In extraneos et saepe ignotos donationem collatam valere receptum est:
et si sine scripto donatum quod fuerit, adhibitis aliis idoneis documentis hoc quod geritur comprobetur. *
THEODOS. ET VALENTIN. AA. HIERIO PP. *<A 428 D. XI K. MAI. FELICE ET TAURO CONSS.>
8.53.30
Imperator Leo . In hac sacratissima urbe conscriptae donationes ubicumque positarum rerum apud magistrum
census insinuentur.
1 . In aliis vero civitatibus, sive absens sive praesens rector provinciae sit, sive eadem civitas habeat magistratus
sive non habeat et defensor tantummodo sit, donator habeat liberam facultatem donationes rerum suarum
ubicumque positarum sive apud moderatorem cuiuslibet provinciae sive apud magistratus sive apud defensorem
cuiuscumque civitatis prout maluerit publicare: atque ut ipsa donatio sita est in voluntate donantis, ita ei liceat
donationem suam apud quemcumque ex memoratis voluerit intimare.
2 . Et hae donationes, quae in diversis provinciis et civitatibus apud quemlibet ex praedictis fuerint publicatae,
obtineant inconcussam ac perpetuam firmitatem. * LEO A. CONSTANTINO PP. *<A 459 D. V NON. MART.
CONSTANTINOPOLI PATRICIO CONS.>
8.53.31
Imperator Zeno . In donationibus, quae actis insinuantur, non esse necessarium iudicamus vicinos vel alios testes
adhibere: nam superfluum est privatum testimonium, cum publica monumenta sufficiant.
1 . Verum et alias donationes, quas gestis non est necessarium adlegari, si forte per tabellionem vel alium
scribantur, et sine testium subnotatione valere praecipimus, ita tamen, si ipse donator vel alius voluntate eius
secundum solitam observationem subscripserit: donationibus, quae sine scriptis conficiuntur, suam firmitatem
habentibus secundum constitutionem Theodosii et Valentiniani ad Hierium praefectum praetorio promulgatam. *
ZENO A. SEBASTIANO PP. *<A 478 D. K. MART. CONSTANTINOPOLI ELLO VC. CONS.>
8.53.32
467

