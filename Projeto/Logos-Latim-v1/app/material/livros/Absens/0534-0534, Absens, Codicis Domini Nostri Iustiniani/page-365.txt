7.4.14
Imperator Justinianus . Cum inter veteres dubitabatur, si fideicommissariam libertatem possibile esset relinqui
servo, qui adhuc in ventre portaretur et homo fieri speraretur, nos vetus iurgium decidentes libertatis favore
censemus et fideicommissariam nec non directam libertatem suam firmitatem habere sive in masculo sive in
femina, quae adhuc in ventre vehatur materno, ut cum libertate solem respiciat, etsi mater sua adhuc in servitute
constans eum vel eam ediderit.
1 . Sin autem plures creati vel creatae sint, sive unius fecit mentionem sive pluraliter nuncupavit, nihilo minus
omnes ad libertatem ad prima veniant cunabula, cum in ambiguis sensibus melius est, et maxime in libertate,
favore eius humaniorem amplecti sententiam. * IUST. A. IULIANO PP. *<A 530 D. K. OCT.
CONSTANTINOPOLI LAMPADIO ET ORESTE VV. CC. CONSS.>
7.4.15
Imperator Justinianus . Ancillam seu servum, cum fideicommissaria libertas eis relicta sit, sancimus, si mora a
debitore libertatis facta fuerit, sententia praesidis eripi ad libertatem et nullo facto aut voluntate ab herede
expectanda, sed talem habere eos libertatem, quasi ab ipso testatore directis verbis fuerint libertatem consecuti,
cum satis impium atque absurdum est heredes testatoris differre voluntates, maxime cum ad libertatem
respiciant. * IUST. A. IULIANO PP. *<A 530 D. K. OCT. CONSTANTINOPOLI LAMPADIO ET ORESTE
VV. CC. CONSS.>
7.4.16
Imperator Justinianus . Si quis in suo testamento rogaverit suum heredem ex liberis ancillae suae quam
nominaverit unum quem elegerit ad libertatem perducere et, cum ancilla unum vel plures enixa est, heres neque
dum superest in libertatem aliquem adduxerit vel, cum deliberat, quis ad libertatem producendus est, ab hac luce
fuerit subtractus : dubitabatur ab antiquis, utrumne omnes an quidam aut nemo ex his ad libertatem perveniant.
Sed veteris quidem iuris altercatio multa sibi super huiusmodi casibus resonavit.
1 . Nos autem heredis malignitatem coercentes, si non voluntatem testatoris adimpleverit et mox, cum potuerit,
non elegerit unum ex liberis ancillae et eum libertate donaverit, sancimus compelli non solum eum, sed etiam
heredes vel successores eius omnes ancillae liberos in libertatem producere.
2 . Neque enim hoc contrarium est sententiae testatoris: cum enim omnimodo quendam ex his liberum esse
disposuit et non ad certum corpus, sed ad omnes respexit, si non paretur eius voluntati, sine dubio ex sententia
testatoris omnes ad libertatem perveniunt.
3 . Similemque esse definitionem censemus, et si non ab herede, sed a legatario vel fideicommissario testator
rogaverit libertatem imponi.
4 . Sic etenim iusto timore heredes vel legatarii vel fideicommissarii perterriti et voluntatem testatoris adimplere
procurent et sibi non ex omnium libertate quandam adferri patiantur iacturam. Quod si reclamaverint, sibi tale
dispendium imputent, non ex nostra lege, sed ex sua lugentes instantia. * IUST. A. IULIANO PP. *<A 530 D.
XV K. DEC. CONSTANTINOPOLI LAMPADIO ET ORESTE VV. CC. CONSS.>
7.4.17
Imperator Justinianus . Cum quidam servum suum ita legavit, ut legatarius libertatem ei imponat, et heres ad
huiusmodi legatum improbe versatus servum dare legatario designatus est, ut etiam lite pulsetur, et iudex non in
ipsum servum, sed in aestimationem litis condemnationem proferat: veteris iuris interpretes dubitabant, ne quid
obstaculum libertati ex hac causa procedat et, si placuerit eandem deberi libertatem, a quo danda est utrumne ab
herede an a legatario, et si heres imponat libertatem, an legatarius, quod ex pecuniaria condemnatione accepit,
firmiter detinet sive totum sive ex parte sive etiam nihil.
1 . Talem itaque altercationem resecantes miramur, quare iudex, qui praepositus est in praedicta causa, non
omnimodo condemnationem in servum, sed in aestimationem eius fecerat, cum ipsius vitium etiam huiusmodi
altercationi praebuit occasionem.
2 . Unde si talis quaestio emerserit, nullum quidem iudicem ita esse stultum putamus , ut huiusmodi proferat
condemnationem, sed si legatarius immineat, quatenus ei servus restituatur, et post litem contestatam duorum
mensum spatium effluxerit, censemus ilico ad libertatem eripi servum, et illum quidem liberum esse, heredem
autem pro sua indevotione omnes expensas, quas legatarius in litem fecit, in quadruplum ei condemnari, iure
patronatus integro legatario servando. * IUST. A. IULIANO PP. *<A 530 D. CONSTANTINOPOLI XV K.
DEC. LAMPADIO ET ORESTE VV. CC.CONSS.>
7.5.0. De dediticia libertate tollenda.
7.5.1
Imperator Justinianus . Dediticia condicio nullo modo in posterum nostram rem publicam molestare concedatur,
sed sit penitus delata, quia nec in usu esse reperimus, sed vanum nomen huiusmodi libertatis circumducitur. Nos
365

