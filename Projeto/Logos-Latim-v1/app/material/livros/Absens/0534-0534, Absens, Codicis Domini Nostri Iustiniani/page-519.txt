Imperator Alexander Severus . Si sub pignore creditum fuit, etiam fiscum, qui successit in locum debitoris,
usuras praestare oportet, si eas dependi saltem pacto placuit. * ALEX. A. VICTORINO. *<A 224 PP.III
NON.SEPT IULIANO ET CRISPINO CONSS.>
10.8.3
Imperator Justinianus . Fiscum etiam nostrum parere sanctioni nostri numinis iubemus, per quam usque ad
dimidiam centesimae usuras stipulari creditoribus exceptis certis personis permisimus, ut ipse etiam fiscus ultra
dimidiam centesimae partem a debitoribus suis minime exigat, sive principaliter ei promiserunt sive a prioribus
suis creditoribus actiones ad eum quocumque modo devolutae sunt. * IUST. A. MENAE PP. *<A 529 D.VIII
ID.APRIL.CONSTANTINOPOLI DECIO VC.CONS.>
10.9.0. De sententiis adversus fiscum latis retractandis.
10.9.1
Imperator Antoninus . Causas, in quibus contra fiscum iudicatum est, intra triennium retractari posse, et post id
tempus, si praevaricatio arguatur vel manifesta fraus probetur, notum est. * ANT. A. ARISTAEO. *<A 212
PP.NON.IUL. DUOBUS ASPRIS CONSS.>
10.9.2 ............................................................
10.10.0. De bonis vacantibus et de incorporatione.
10.10.1
Imperatores Diocletianus, Maximianus . Scire debet gravitas tua intestatorum res, qui sine legitimo herede
decesserint, fisci nostri rationibus vindicandas nec civitates audiendas, quae sibi earum vindicandarum ius veluti
ex permissu vindicare nituntur: et deinceps quaecumque intestatorum bona a civitatibus obtentu privilegiorum
suorum occupata esse compereris, ad officium nostrum eadem revocare non dubites. * DIOCL. ET MAXIM.
AA. SCYRIONI RATIONALI. *<A 292 D.PRID.ID.APRIL.HANNIBALIANO ET ASCLEPIODOTO
CONSS.>
10.10.2
Imperator Constantinus . Si quando adnotationes nostrae contineant possessionem sive domum, quam
donaverimus, " integro statu" donatam, hoc verbo ea vis continebitur, quam ante scribebamus " cum adiacentibus
et mancipiis et pecoribus et fructibus et omni iure suo ": ut ea, quae ad instructum possessionis vel domus
pertinent, tradenda sint. * CONST. A. AD AEMILIUM RATIONALEM. *<A 313 D.VI
ID.MART.MEDIOLANI CONSTANTINO A.III ET LICINIO CONSS.>
10.10.3
Imperatores Valentinianus, Valens, Gratianus . Si quando aut alicuius publicatione aut ratione iuris aliquid rei
nostrae addendum est, rite atque sollemniter per comitem rerum privatarum, deinde rationales in singulis
quibusque provinciis commorantes incorporatio impleatur et diligens stilus singillatim omnia adscribat.
1 . Tituli vero, quorum adiectione praedia nostris sunt consecranda substantiis, non nisi publica testificatione
ponantur: gravissimis statim subdendis suppliciis, qui huiusmodi aliquid propria usurpatione temptaverint. *
VALENTIN. VALENS ET GRAT. AAA. AD FLORIANUM COM. RER. PRIVAT.*<A 369 D.IIII
K.APRIL.VALENTINIANO NP.ET VICTORE CONSS.>
10.10.4
Imperatores Honorius, Theodosius . Vacantia mortuorum bona tunc ad fiscum iubemus transferri, si nullum ex
qualibet sanguinis linea vel iuris titulo legitimum reliquerit intestatus heredem. * HONOR. ET THEODOS. AA.
PALLADIO PP. *<A 421 D.VIII ID.IUL.RAVENNAE EUSTATHIO ET AGRICOLA CONSS.>
10.10.5
Imperatores Theodosius, Valentinianus . Si vacantia vel alio modo bona delata legibus ad aerarium perhibeantur,
certi palatini electi et iureiurando obstricti mittantur, ut eorum instantia praeses provinciae praesente fisci
patrono diligenter inquirat, cuius vacans cadensque fuerit patrimonium, quantumque vel quale videatur. 1 . Et
cum data reclamandi copia nullum id iure possidere vel vindicare constiterit locumque aerario factum esse tam
ipsius relatione quam publicorum monumentorum fide constiterit, rerum nobis notitia intimetur, ut iussu nostro
vacantia vel aliae res nomine occupentur aerarii.
2 . Quae forma etiam in parte bonorum vel in una alterave re seu actione una vel etiam pluribus servetur. Nam si
quid per fraudem in dispendium aerarii fuerit admissum, missi quidem exsecutores non evitant indignationem,
praeses autem facultatum parte dimidia multabitur, fisci vero patronus detrimentum quod vitio eius fisco
519

