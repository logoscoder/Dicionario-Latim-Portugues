AETERNALI PROCONS. ASIAE. *<A 396 D. XII K. APRIL. CONSTANTINOPOLI ARCADIO IIII ET
HONORIO III AA. CONSS.>
3.31.12
Imperator Justinianus . Cum hereditatis petitioni locus fuerat, exceptio adsumebatur, quae tuebatur hereditatis
petitionem, ne fieret ei praeiudicium. Magnitudo etenim et auctoritas centumviralis iudicii non patiebatur per
alios tramites viam hereditatis petitionis infringi
1 . Cumque multae varietates et controversiae veterum exortae sunt, eas certo fine concludentes sancimus, si quis
hereditatis petitionem vel susceperit vel suscipere sperat vel movere, alius autem superveniens vel ex deposito
vel commodato vel legato vel ex fideicommisso vel ex aliis causis inquietare vel reum vel agentem ex persona
defuncti crediderit sibi esse necessarium, si quidem pro legato vel fideicommisso hoc faciat, rem expeditae
quaestionis esse, cum possit scriptus heres cautione interposita non differre hanc petitionem, sed recte exigi vel
legatum vel fideicommissum sub cautela vel satisdatione pro qualitate personarum, quod, si non obtinuerint eius
iura, restituet legatarius vel fideicommissarius ei datam pecuniam cum usuris ex quarta centesimae parte
currentibus, vel agrum cum fructibus quos percepit, vel domum cum pensionibus , scilicet in utroque eorum
expensis antea necessariis et utilibus deductis: vel si ipse maluerit litem quidem contestari, expectare autem
hereditatis petitionis eventum, hoc ei liceat facere, ut restitutio, si competeret, cum legitimis augmentis legatario
vel fideicommissario accedat.
1a . Sin autem ex contractibus defuncti agatur contra possessorem hereditatis vel eius rei de qua agitur, si quidem
res sint vel depositae vel commodatae vel pignori datae vel aliae quae extant, non differri sub praetextu
hereditatis petitionis memoratum iudicium, quemadmodum, si pro fenerata pecunia vel alia personali actione
agatur contra possessorem vel petitorem, non debet iudicium differri, sed exitum suum accipere.
1b . Postquam etenim hereditatis petitionis iudicium finem accipiat, tunc inter petitorem hereditatis et
possessorem rationibus contractis non aliter possessor, si victus fuerit, hereditatem restituere compellitur, nisi
pro omnibus quae rite ab eo gesta sunt petitor ei satisfaciat.
1c . Quod si petitor fuerit victus, simili modo a possessore iudicis officio ei satisfiat vel, si hoc fuerit
praetermissum, negotiorum gestorum vel ex lege condictione.
.2 . Sin autem libertates vel a possessore vel a petitore fideicommissariae petantur vel directae ipso iure dicantur
competere, annale tantummodo spatium expectetur a morte testatoris numerandum.
2a . Et si quidem hereditatis petitionis iudicium intra id spatium terminum accipiat, secundum eventum iudicii et
libertates vel effectum habeant vel evanescant.
2b . Sin autem tempus annale emanaverit, tunc libertatis favore et humanitatis intuitu competant quidem directae
libertates, ex fideicommissariis autem in libertatem servi eripiantur, ita tamen, si non falsum testamentum
approbetur: sub ea scilicet condicione, ut, si actores sint vel alias ratiociniis suppositi, et postquam perveniant in
libertatem, necessitas eis imponatur res hereditarias et rationes reddere: iure patronatus videlicet competente ei,
qui ex legibus ad id possit vocari.
3 . Illo, ne in posterum dubitetur, observando, ut et ipsa hereditatis petitio omnimodo bonae fidei iudiciis
connumeretur. * IUST. A. IOHANNI PP. *<A 531 D. K. SEPT. CONSTANTINOPOLI POST CONSULATUM
LAMPADII ET ORESTAE VV. CC.>
3.32.0. De rei vindicatione.
3.32.1
Imperatores Severus, Antoninus . Etiam per alienum servum bona fide possessum ex re eius qui eum possidet vel
ex operis servi adquiri dominium vel obligationem placuit. Quare tu quoque si bona fide possedisti eundem
servum et ex nummis tuis mancipia eo tempore comparavit, potes secundum iuris formam uti defensionibus tuis
1 . Mancipium autem alienum mala fide possidenti nihil potest adquirere, sed qui tenet non tantum ipsum, sed
etiam operas eius nec non ancillarum partum et animalium fetus reddere cogitur. * SEV. ET ANT. AA.
CAECILIAE. *<A 210 PP. III NON. MAI. EBORACI FAUSTINO ET RUFO CONSS.>
3.32.2
Imperatores Severus, Antoninus . Si inferiorem partem aedificii, quae solum contingit, ad te pertinere probare
potes, eam, quam vicinus imposuit, accessisse dominio tuo non ambigitur.
1 . Sed et id, quod in solo tuo aedificatum est, quoad in eadem causa manet, iure ad te pertinet. Si vero fuerit
dissolutum, materia eius ad pristinum dominium redit, sive bona fide sive mala fide aedificium extructum sit, si
non donandi animo aedificia alieno solo imposita sint * SEV. ET ANT. AA. ARISTAENETO. *<A 213 PP. XII
K. NOV. ANTONINO A. IIII ET BALBINO CONSS.>
3.32.3
Imperator Alexander Severus . Mater tua vel maritus fundum tuum invita vel ignorante te vendere iure non
potuit, sed rem tuam a possessore vindicare etiam non oblato pretio poteris.
137

