Imperator Zeno . Decernimus, ne quid a quacumque persona qualibet dignitate praedita contra munuscularios
aquaeductus vel fontes publicos qui ad aquaeductus confluunt pertemptetur.
1 . Sed et si quis clam vel palam auctoritate confisus de isdem paragogiis vel fontibus aquam transduxerit vel
clandestinis insidiis forte subripuerit, publicis aquaeductibus eam restituere compellatur.
2 . Hoc etiam praecipimus, ne in posterum a quolibet iuxta eosdem aquaeductus plantari qualescumque arbores
possint, ne ex stirpibus labefactentur parietes aquaeductuum, quod antiquis etiam constitutionibus interdictum
esse dignoscitur.
3 . Scientibus universis, quod in posterum super huiusmodi commissis suburbanum vel praedium vel balneum
vel aquae mola vel hortus, ad cuius usum aqua publica fuerit derivata, vel si quid ex his iuxta aquaeductum
positum ad eum pertinet, qui plantavit arbores aquaeductibus noxias, ad quemcumque pertineat locum vel
hominem vel domum, proscriptionis titulo subiacebit et fisci viribus vindicabitur: nulli super huiusmodi poena
nec per sacros apices venia tribuenda.
4 . Universos autem aquarios vel aquarum custodes, quos hydrophylacas nominant, qui omnium aquaeductuum
huius regiae urbis custodiae deputati sunt, singulis manibus eorum felici nomine nostrae pietatis impresso signari
decernimus, ut huiusmodi adnotatione manifesti sint omnibus nec a procuratoribus domorum vel quolibet alio ad
usus alios avellantur vel angariarum vel operarum nomine teneantur.
5 . Quod si quem ex isdem aquariis mori contigerit, eum nihilo minus qui in locum defuncti subrogatur signo
eodem notari praecipimus, ut militiae quodammodo sociati excubiis aquae custodiendae incessanter inhaereant
nec muneribus aliis occupentur. * ZENO A. SPONTIO. *<A XXX >
11.43.11
Imperator Anastasius . Divinam dispositionem ab inclitae recordationis principe theodosio super his, qui aquam
sibi de publicis aquaeductibus seu fontibus praeberi desiderant, promulgatam hac etiam lege in sua firmitate
durare sancimus, quatenus nemo vel in hac sacratissima civitate vel in provinciis sine divinis apicibus de sacro
epistularum scrinio more solito edendis et iudicio tuae celsitudinis vel aliis quorum interest intimatis vel
intimandis aquam de publico aquaeductu seu fonte trahere permittatur: his, quicumque nostra iussa violaverint
seu violari concesserint, denarum librarum auri condemnatione aliaque gravissima indignatione feriendis. *
ANASTAS. A. SERGIO PP. *<A XXX >
11.44.0. De gladiatoribus penitus tollendis.
11.44.1
Imperator Constantinus . Cruenta spectacula in otio civili et domestica quiete non placent. Quapropter omnino
gladiatores esse prohibemus * CONSTANT. A. MAXIMO PP. *<A 325 PP. BERYTO K. OCT. PAULINO ET
IULIANO CONSS.>
11.45.0. De venatione ferarum.
11.45.1
Imperatores Honorius, Theodosius . Occidendorum leonum cunctis facimus potestatem neque aliquam sinimus
quemquam calumniam formidare.
1 . Bestias autem, quae ad comitatum ab omnibus limitum ducibus transmittuntur, non plus quam septem diebus
intra singulas civitates retineri praecipimus: violatoribus eorum quinas libras auri fisci viribus illaturis. *
HONOR. ET THEODOS. AA. MAURIANO COM. DOMESTICORUM ET VICES AGENTI MAG. MIL.*<A
414 D. XIII K. IUN. CONSTANTIO ET CONSTANTE VV. CC. CONSS.>
11.46.0. De maiuma.
11.46.1
Imperatores Arcadius, Honorius . Clementiae nostrae placuit, ut maiumae provincialibus laetitia reddatur, ita
tamen ut servetur honestas et verecundia castis moribus perseveret. * ARCAD. ET HONOR. AA. CAESARIO
PP. *<A 396 D. VII K. MAI. CONSTANTINOPOLI ARCADIO IIII ET HONORIO III AA. CONSS.>
11.47.0. Ut armorum usus inscio principe interdictus sit.
575

