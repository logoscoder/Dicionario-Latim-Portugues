cum ipse sibi iudex et testis invenitur, cuius religio et fides a fideicommissario electa est, nullis testibus nullisque
aliis adventiciis probationibus requisitis, sed sive quinque sint testes vel minores vel nemo, causam per illius
sacramentum vel dandum vel recusandum suam habere tam firmitatem quam exactionem, sive pater sit, qui
fideicommissum dederit, sive extraneus, ut aequitatis ratio communiter in omnes procedat.
1 . Cum enim res per testium sollemnitatem ostenditur, tunc et numerus testium et nimia subtilitas requirenda est.
Lex etenim, ne quid falsitatis incurrat per duos forte testes compositum, maiorem numerum testium expostulat,
ut per ampliores homines perfectissima veritas reveletur.
2 . Cum autem is, qui quid ex voluntate defuncti lucratur, et maxime ipse heres, cui summa auctoritas totius
causae commissa est, dicere compellitur veritatem per sacramenti religionem, qualis locus testibus relinquatur
vel quemadmodum ad extraneam fidem decurratur, propria et indubitata relicta? cum et in leges respeximus,
quae iustis dispositionibus testatorum omnimodo heredes oboedire compellunt et sic strictius causam exigunt, ut
etiam amittere lucrum hereditatis sanciant eos, qui testatoribus suis minime paruerunt. * IUST. A. IOHANNI PP.
*<A 531 D.V K.DEC.CONSTANTINOPOLI POST CONSULATUM LAMPADII ET ORESTIS. VV.CC.>
6.43.0. Communia de legatis et fideicommissis et de in rem missione tollenda.
6.43.1
Imperator Justinianus . Cum ii, qui legatis vel fideicommissis honorati sunt, personalem plerumque actionem
habere noscuntur, quis vel vindicationis vel sinendi modo aliorumque generum legatorum subtilitatem prono
animo admittet, quam posteritas optimis rationibus usa nec facile suscepit nec inextricabiles circuitus laudavit?
quis in rem missionis scrupulosis utatur ambagibus?
1 . Rectius igitur esse censemus in rem quidem missionem penitus aboleri, omnibus vero tam legatariis quam
fideicommissariis unam naturam imponere et non solum personalem actionem praestare, sed etiam in rem,
quatenus eis liceat easdem res, vel per quodcumque genus legati vel per fideicommissum fuerint derelictae,
vindicare in rem actione instituenda, et insuper utilem servianam ( id est hypothecariam) super his quae fuerint
derelicta in res mortui praestare.
2 . Cum enim hoc iam iure nostro increbuit licere testatori hypothecam rerum suarum in testamento quibus
voluerit dare, et iterum novellae constitutiones in multis casibus et tacitas hypothecas induxerunt, non ab re est
etiam nos in praesenti casu hypothecariam donare, quae et nullo verbo praecedente possit ab ipsa lege induci.
3 . Si enim testator ideo legata vel fidecommissa dereliquit, ut omnimodo personae ab eo honoratae ea
percipiant, apparet ex eius voluntate etiam praefatas actiones contra res testatoris esse instituendas, ut omnibus
modis voluntati eius satisfiat, et praecipue cum talia sint legata vel fidecommissa, quae piis actibus sunt deputata.
4 . Et haec disponimus, non tantum si ab herede fuerit legatum derelictum vel fideicommissum, sed et si a
legatario vel fideicommissario vel alia persona, quam gravare fideicommisso possumus, fideicommissum cuidam
relinquatur. Cum enim non aliter valeat, nisi aliquid lucri offerat ei a quo derelictum est, nihil est grave etiam
adversus eum non tantum personalem, sed etiam in rem et hypothecariam extendere actionem in rebus, quas a
testatore consecutus est.
5 . In omnibus autem huiusmodi casibus in tantum et hypothecaria unumquemque conveniri volumus, in
quantum personalis actio adversus eum competit, et hypothecam esse non ipsius heredis vel alterius personae
quae gravata est fideicommisso rerum, sed tantummodo earum, quae a testatore ad eum pervenerint. * IUST. A.
DEMOSTHENI PP. *<A 529 D.XV K.OCT.CHALCEDONE DECIO VC.CONS.>
6.43.2
Imperator Justinianus . Omne verbum significans testatoris legitimum sensum legare vel fideicommittere
volentis utile atque validum est, sive directis verbis, quale est "iubeo" forte , sive precariis utetur testator, quale
est "rogo" "volo" "mando" "fideicommitto", sive iuramentum posuerit, cum et hoc nobis audientibus ventilatum
est, testatore quidem dicente " enorkw", partibus autem huiusmodi verbum huc atque illuc lacerantibus.
1 . Sit igitur secundum quod diximus ex omni parte verborum non inefficax voluntas secundum verba legantis
vel fideicommittentis et omnia, quae naturaliter insunt legatis, ea et fideicommissis inhaerere intellegantur et e
contrario, quidquid fideicommittitur, hoc intellegatur esse legatum, et si quid tale est, quod non habet natura
legatorum, hoc ei ex fideicommissis accommodetur, et sit omnibus perfectus eventus, ex omnibus nascantur in
rem actiones, ex omnibus hypothecariae, ex omnibus personales.
2 . Ubi autem aliquid contrarium in legatis et fideicommissis eveniat, hoc fideicommisso quasi humaniori
adgregetur et secundum eius dirimatur naturam.
3 . Et nemo moriens putet suam legitimam voluntatem reprobari, sed nostro semper utetur adiutorio, et
quemadmodum viventibus providimus, ita et morientibus prospiciatur: et si specialiter legati tantummodo faciat
testator mentionem, hoc et legatum et fideicommissum intellegatur, et si fidei heredis vel legatarii aliquid
committatur, hoc et legatum esse videatur. Nos enim non verbis, sed ipsis rebus leges imponimus. * IUST. A.
335

