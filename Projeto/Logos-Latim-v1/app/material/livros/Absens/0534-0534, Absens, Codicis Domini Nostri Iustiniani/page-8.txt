virgine et dei genetrice maria natum et hominem factum et crucifixum unum esse sanctae et consubstantialis
trinitatis, coadorandum et conglorificandum patri et sancto spiritui.
15. Nec enim alium deum verbum et alium Christum cognoscimus, sed unum atque eundem ipsum
consubstantialem patri secundum divinitatem et consubstantialem nobis eundem ipsum secundum humanitatem,
passibilem carne, eundem ipsum impassibilem deitate.
16. Ut enim est in divinitate perfectus, ita idem ipse et in humanitate perfectus est: in una enim subsistentia
unitatem suscipimus et confitemur, quod dicunt Graeci tyn kav hupostasin henwsin homologumen.
17. Et quoniam unigenitus filius et verbum dei, ante saecula et sine tempore de patre natus, idem ipse et in
ultimis diebus descendens de caelis, incarnatus ex sancto spiritu et sancta atque gloriosa virgine et dei genetrice
maria et homo factus, dominus noster Ihesus Christus proprie et vere deus est, ideo et sanctam et gloriosam
virginem maria proprie et vere dei matrem dicimus: non quia deus verbum principium ex ipsa sumpserit, sed
quod in ultimis diebus descendit de caelis et ex ipsa incarnatus et homo factus natus est.
18. Quem confitemur et credimus, sicut dictum est, consubstantialem esse patri secundum deitatem et
consubstantialem nobis eundem ipsum secundum humanitatem, eiusdem miracula et passiones, quas sponte
carne sustinuit, cognoscentes.
19. Suscipimus autem sancta quattuor concilia, id est trecentorum decem et octo sanctorum patrum, qui in nicaea
congregati sunt, et centum quinquaginta sanctorum patrum, qui in hac regia urbe convenerunt, et sanctorum
patrum, qui in epheso primo congregati sunt, et sanctorum patrum, qui in Chalcedone convenerunt, sicut vestra
apostolica sedes docet atque praedicat.
20. Omnes ergo sacerdotes sequentes doctrinam apostolicae vestrae sedis ita credunt et confitentur et praedicant.
21. Unde properavimus haec ad notitiam deferre vestrae sanctitatis per Hypatium et Demetrium, beatissimos
episcopos, ut nec vestram sanctitatem lateat, quae a quibusdam paucis monachis male et iudaice secundum
nestorii perfidiam denegata sunt.
22. Petimus ergo vestrum paternum adfectum, ut vestris ad nos destinatis litteris et ad sanctissimum episcopum
huius almae urbis et patriarcham vestrum fratrem, quoniam et ipse per eosdem scripsit ad vestram sanctitatem
festinans in omnibus sequi sedem apostolicam beatitudinis vestrae, manifestum nobis faciatis, quod omnes, qui
praedicta recte confitentur, suscipit vestra sanctitas et eorum, qui iudaice ausi sunt recte denegare fidem,
condemnat perfidiam.
23. Plus enim ita et circa vos omnium amor et vestrae sedis crescit auctoritas et quae ad vos est unitas sanctarum
ecclesiarum inturbata servabitur, quando per vos didicerint omnes beatissimi episcopi eorum, quae ad vos relata
sunt, sinceram vestrae sanctitatis doctrinam. Petimus autem vestram beatitudinem orare pro nobis et dei nobis
adquirere providentiam.
24. Et alia manu: divinitas te servet per multos annos, sancte ac religiosissime pater.
25. Liquet igitur, gloriosissime imperator, ut lectionis tenor et legatorum vestrorum relatio patefecit, vos
apostolicis eruditionibus studere, cum de religionis catholicae fide ea sapitis, ea scripsistis, ea populis fidelibus
publicastis, quae, sicut diximus, et sedes apostolica docet et patrum veneranda decrevit auctoritas et nos
confirmavimus in omnibus.
26. Opportunum est ergo voce clamare prophetica; ' iucundetur caelum desuper, effundant montes iucunditatem
et colles laetitia laetabuntur '.
27. Haec igitur in tabulis cordis fideles scribere, haec ut pupillas oculorum convenit observare.
28. Neque enim quisquam est, in quo Christi caritas fervet, qui tam rectae, tam verae confessionis vestrae fidei
refragator existat, cum impietatem evidenter nestorii eutychisque et omnium haereticorum damnantes, unam
veram catholicam fidem domini et dei nostri salvatoris Ihesu Christi magisterio institutam et propheticis
apostolicisque praedicationibus ubique diffusam et sanctorum per totum orbem confessionibus roboratam,
patrum atque doctorum sententiis adunatam et nostrae doctrinae consentaneam inconcusse atque inviolabiliter
devota deo et pia mente servatis.
29. Soli etenim vestris professionibus adversantur, de quibus divina scriptura loquitur dicens: ' posuerunt
mendacium spem suam et mendacio operiri speraverunt ': et iterum qui secundum prophetam dicunt domino: '
recede a nobis, vias tuas scire nolumus ', propter quos salomon dicit: ' semitas propriae culturae erraverunt ,
colligunt autem manibus infructuosa '.
30. Haec est igitur vestra vera fides, haec certa religio, hoc beatae recordationis, ut diximus, patres omnes
praesulesque Romanae ecclesiae, quos in omnibus sequimur, hoc sedes apostolica praedicavit hactenus et
inconvulse custodivit: huic confessioni, huic fidei quisquis contradictor extiterit, alienum a sancta communione,
alienum se ipse ab ecclesia iudicavit esse catholica.
31. Nos enim in Romana cyrum cum sequacibus suis invenimus civitate, qui de acoemetensi monasterio fuit,
quos apostolicis suasionibus ad rectam fidem et velut oves , quae perierant errantes, ad ovile contendimus
revocare dominicum, ut agnoscerent secundum prophetam linguae balbutientes loqui quae ad pacem sunt.
32. Non credentibus autem per nos primus apostolorum esaiae prophetae verba dicit: ' pergite lumini ignis vestri
et flammae, quam accendistis '. Sed obduratum est cor eorum, ut scriptum est, ut non intellegerent, et pastoris
vocem oves, quae meae non erant, audire minime voluerunt.
8

