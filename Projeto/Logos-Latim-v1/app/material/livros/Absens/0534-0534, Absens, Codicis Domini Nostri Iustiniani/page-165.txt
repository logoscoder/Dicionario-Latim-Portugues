4.13.3
Imperatores Diocletianus, Maximianus . Si filius familias invito patre decurio creatus fuerit, pro eo patrem
inquietari non posse iure manifestissimo cautum est. * DIOCL. ET MAXIM. AA. ET CC. THEOGENI. *<A
294 S. X K. MAI. SIRMI CC. CONSS. >
4.13.4
Imperatores Diocletianus, Maximianus . Patris nomine superstitis filium nec munerum civilium nec debiti causa
personali posse conveniri constat actione. * DIOCL. ET MAXIM. AA. ET CC. ACHAEO. *<A 294 S. XII K.
MART. SIRMI CC. CONSS.>
4.13.5
Imperatores Diocletianus, Maximianus . Ex patroni vel domini contractu liberti vel servi conveniri non possunt.
* DIOCL. ET MAXIM. AA. ET CC. LAMPETIO. *<A 294 S. III ID. APRIL. CC. CONSS.>
4.14.0. An servus ex suo facto post manumissionem teneatur.
4.14.1
Imperator Severus . Quamvis cum statulibero contraxeris, tamen ex ante gesto te non habere cum eo post
impletam condicionem libertatis actionem scire debes. * SEV. A. IOVIANO. *<A 196 PP. IIII ID. DEC.
DEXTRO II ET PRISCO CONSS.>
4.14.2
Imperator Antoninus . Creditoribus tuis, qui tibi in servitute pecuniam crediderunt, nulla adversus te actio
competit, maxime cum peculium tibi non esse legatum proponas. * ANT. A. BAETICO. *<A 215 PP. III K.
SEPT. LAETO II ET CEREALE CONSS.>
4.14.3
Imperator Alexander Severus . Promissae tibi pecuniae a servo tuo, ut eum manumitteres, si, posteaquam
manumisisti, stipulatus ab eo non es, adversus eum petitionem per in factum actionem habes. * ALEX. A.
AURELIO HERODI. *<A 222 PP. ID SEPT. ALEXANDRO A. CONS.>
4.14.4
Imperator Gordianus . Licet servitutis tempore quae pecuniam matris tuae subripuisse dicitur, ob eiusmodi
admissum conveniri non poterat, ad libertatem tamen perducta ( nam caput noxa sequitur) furti actione tenetur. *
GORD. A. HERONI. *<A 238 PP. ID. SEPT. PIO ET PONTIANO CONSS.>
4.14.5
Imperator Gordianus . Si, ut adlegas, antequam a domina manumittereris, fundos eius coluisti posteaque adempto
peculio libertate donatus es, ob reliqua, si qua pridem contracta sunt, res bonorum, quas postea propriis laboribus
quaesisti, inquietari minime possunt. * GORD. A. CHRESTO. *<A 243 PP. XVI K. DEC. ARRIANO ET PAPO
CONSS.>
4.14.6
Imperatores Diocletianus, Maximianus . Sive servi sunt ii, quorum precibus fecisti mentionem, domi eos
conveni, quia inter dominos ac servos iudicium constare nullum potest: sive post delictum manumissi sunt, ex
antecedentibus post datam libertatem eos nulla ratio iuris a dominis quondam conveniri patitur.
1 . Sane si post manumissionem quid illicite commiserunt, hoc apud praesidem provinciae argue accepturus ex
iure sententiam. * DIOCL. ET MAXIM. AA. ET CC. FELICIANO. *<A 293 D. II ID. APRIL. BYZANTIO
AA. CONSS.>
4.15.0. Quando fiscus vel privatus debitoris sui debitores exigere potest.
4.15.1
Imperatores Severus, Antoninus . Propter aes alienum pupilli res tutoris, qui nihil ex bonis eius tenet, pignori
capi non oportet. * SEV. ET ANT. AA. VALERIANO. *<A 197 PP. XI K. IUN. LATERANO ET RUFINO
CONSS.>
4.15.2
Imperator Antoninus . Si in causa iudicati valentis, quem tibi condemnatum esse proponis, nihil est, quod sine
quaestione pignoris loco capi et distrahi possit, debitores eius conventi ad solutionem auctoritate praesidis
provinciae compelluntur. * ANT. A. MARCO. *<A 205 D. VI NON. APRIL. GETA CONS.>
4.15.3
Imperator Gordianus . Si debitum non infitiantur hi, quos obnoxios debitoribus fisci esse proponis, potest videri
non esse iniquum quod desideras, ut ad solutionem per officium procuratoris compellantur. Nam si quaestio
165

