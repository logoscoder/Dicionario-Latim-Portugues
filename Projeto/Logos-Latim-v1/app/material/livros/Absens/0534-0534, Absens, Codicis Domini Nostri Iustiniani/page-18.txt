alterum ordinaret vel eligeret, aliquid accepisse detegitur, ad instar publici criminis et laesae maiestatis
accusatione proposita a gradu sacerdotii retrahatur.
6 . Nec hoc solum deinceps honore privari, sed perpetuae quoque infamiae damnari decernimus, ut eos, quos
facinus par coinquinat et aequat, utrosque similis poena comitetur. * LEO ET ANTHEM. AA. ARMASIO PP.
*<A 469 D. VIII ID. MART. CONSTANTINOPOLI ZENONE ET MARCIANO CONSS.>
1.3.31
Imperatores Leo, Anthemius . Orphanotrophos huius inclitae urbis nulla subtilitate iuris obsistente eorum
quidem qui pupilli sunt quasi tutores, adulescentium vero quasi curatores sine ullo fideiussionis gravamine in
emergentibus causis tam in iudicio quam extra iudicium, ut opus exegerit, ad similitudinem tutoris et curatoris
personas et negotia eorum, si qua possint habere, defendere ac vindicare iubemus: ita videlicet, ut praesentibus
publicis personis, id est tabulariis, aut intervenientibus gestis in hac quidem inclita urbe apud virum
perfectissimum magistrum census, in provinciis vero apud moderatores earum vel defensores locorum res eorum
eis tradantur, a quibus sunt custodiendae: ut, si quas earundem rerum propter fenus forsitan vel aliam urguentem
causam vel eo quod servari non possunt alienare perspexerint, prius habita aestimatione licebit eis alienationis
inire contractum, ut pretia eorum quae exinde colliguntur, ab isdem personis custodiantur.
1. Huiusmodi autem pium atque religiosum officium pro tempore orphanotrophos ita peragere convenit, ut
minime ratiociniis tutelaribus seu curationibus obnoxii sint. Grave enim atque iniquum est callidis quorundam, si
ita contigerit, machinationibus eos vexari, qui propter timorem dei a parentibus atque substantiis destitutos
minores sustentare ac velut paterna adfectione educare festinant. * LEO ET ANTHEM. AA. DIOSCORO PP.
*<A 472 D. K. IUN. CONSTANTINOPOLI MARCIANO CONS.>
1.3.32
Imperatores Leo, Anthemius . Omnes, qui ubicumque sunt vel posthac fuerint orthodoxae fidei sacerdotes et
clerici, cuiuscumque gradus sunt, monachi quoque in causis civilibus ex nullius penitus maioris minorisve
sententia iudicis ad extranea iudicia pertrahantur aut provinciam vel locum aut regionem quam habitant exire
cogantur. Nullus eorum ecclesias vel monasteria propria, quae religionis intuitu habitant, relinquere miserabili
necessitate iubeatur, sed apud suos iudices ordinarios, hoc est provinciarum rectores, locis quibus degunt et
ecclesiarum ministeriis obsecundant, omnium contra se agentium suscipiant actiones, ut his saltem horis atque
temporibus, quibus religiosos viros a turbulenta observatione praetorii vacare contigerit cumque eos ad tempus
petitorum intentio calumniosa laxaverit, ad sua se monasteria et venerabiles ecclesias conferentes sapienti animo,
precatione sollicita faciliusque de proximo sacrosanctis altaribus obsecundent in suis laribus et domiciliis
constituti.
1. In hac autem regia urbe si quando cuiuscumque rei causa episcopos vel presbyteros ceterosque clericos, qui
sacrosanctis ecclesiis obsequuntur, sive monachos ex aliis quibuscumque provinciis contigerit reperiri, quos
tamen in litem quisquam vocare voluerit, in nullo alio sit licitum memoratos cuiquam pulsare iudicio, nisi in tuae
sublimatis dumtaxat examine, ubi eis et beatitudinis honor debitus reservetur et oratorum adfluens in
defensionibus copia large praestetur.
2 . Praeterea cum in provinciis ex eius qui regit provinciam fuerint sententia vel interlocutione conventi sive illi
sacerdotes seu cuiuscumque gradus clerici sive monachi habeantur, dummodo approbentur orthodoxi, qui in
propriis causis contractibusve pulsantur non alios quam ecclesiae propriae defensores seu quos oeconomos
appellant fideiussores praebeant, ne, dum exsecutoris pertinax et avara protervitas extraneos fideiussores flagitat,
multiglex innoxiae paupertati infligatur incommodum.
3 . In hac autem regia urbe inventi ex quacumque provincia venientes, cum in tuae amplitudinis iudicio, quod eis
solum delegavimus, lite pulsati fuerint, reverentissimi orthodoxae fidei sacerdotes certe oeconomi aut ecclesiae
defensores seu clerici in causis civilibus suis sive ecclesiasticis nulla praebendi fideiussoris molestentur iniuria,
sed aut vicariis fideiussionibus contradantur, quas tamen stipulationum sollemnis cautela vallaverit, aut
cautionibus et professioni propriae ac facultatum suarum obligationibus committantur.
4 . Hoc nihilo minus observando, ut in causis ecclesiasticis nullum alium conveniri fas sit nisi eum, quem
dispensatorem pauperum, id est oeconomum ecclesiae, episcopi tractatus elegerit (hunc enim sine dubio a
sacerdote convenit ordinari) : quem tamen conventum defensoris ecclesiae fidei committi praecipimus.
5 . Exsecutoribus in minoribus quidem iudiciis omnibus in ipsa conventione sacerdotum seu clericorum non
amplius quam unum semissem aut sperantibus aut etiam audentibus accipere. Si vero apparitor tuae magnitudinis
ex sententia tuae sedis amplissimae in provincia degentes eos monuerit, iubemus non amplius eum quam duos
solidos sportularum nomine percipere. In hac vero urbe magnifica idem apparitor tuae magnitudinis uno aureo
sportularum gratia a provincialibus clericis contentus sit, quantaelibet summae qui conventus fuerit exponatur
obnoxius.
6 . Praeterea nullus exsecutor vexare contumeliis clericos ullos, nullis impulsionibus molestare, nullis exprobrare
conviciis aut corporalibus iniuriis fatigare conetur: his, qui huiusmodi aliquid adgressi fuerint, post amissionem
cinguli et patrimonii ultima protinus animadversione plectendis.
7 . Privilegiis sane singulis quibuscumque sacrosanctis ecclesiis orthodoxae fidei, xenodochiis sive ptochiis tam
generaliter quam specialiter attributis perpetuo reservandis, nullis eas earumque sacerdotes aut clericos cuiuslibet
18

