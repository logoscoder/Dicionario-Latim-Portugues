2 . Iuris peritos etiam doctores eorum iubemus iuratos sub gestorum testificatione depromere, esse eum, qui
posthac subrogari voluerit, peritia iuris instructum: filios autem togatorum excellentiae tuae, qui vel nunc causas
agunt vel futuris temporibus actitaverint, ceteris supernumerariis anteferri.
3 . Illud insuper decernimus, ut etiam his, qui ultra centum quinquaginta advocatos eminentissimae tuae sedis
reperiuntur, liceat et apud virum spectabilem proconsulem vel praefectum Augustalem vel comitem Orientis,
viros etiam spectabiles vicarios et apud rectores provinciarum negotia perorare. * LEO A. VIVIANO PP. *<A
460 D. K. FEBR. CONSTANTINOPOLI MAGNO ET APOLLONIO CONSS.>
2.7.12
Imperator Leo . Sancimus patronum fisci iudicio celsitudinis tuae iam non quotannis, sed biennio pro vetere
consuetudine finem officii sui sortiri: salvis eidem consortio privilegiis omnibus, quae a retro principibus meruit,
manentibus. * LEO A. EUSEBIO PP.ILLYRICI. *<A 463 D. X K. MART. CONSTANTINOPOLI BASILIO
ET VIVIANO CONSS.>
2.7.13
Imperatores Leo, Anthemius . Petitionem virorum disertissimorum advocatorum Alexandrinae splendissimae
civitatis, quam de fori sui matricula et fisci patrono obtulerunt, merito admittentes hac sanctione decernimus
quinquaginta statutos haberi eorumque nomina pro tempore matriculae conficiendae inscribi et eos advocationis
officium in iudicio tam viri spectabilis praefecti Augustalis quam viri spectabilis ducis Aegyptiaci limitis
petentibus adhibere, ceteros vero ultra memoratum numerum constitutos apud alios iudices eiusdem
Alexandrinae civitatis perorare, filiis scilicet statutorum in loco deficientium supernumerariis anteponendis:
egredientem autem post biennium fisci patronum contemplatione laborum exconsulari moderatoris provinciae
dignitate decorari: licentia facultateque ei non deneganda, cum usus exegerit , tam pro se quam pro filiis
parentibus et uxoribus nec non etiam personis ex transverso latere usque ad quartum gradum constitutis
patrocinium suum adhibere.
1 . Quando autem fisci patronum mori contigerit, gradu eum sequentem sine ulla dilatione in loco eius subrogari,
heredibus defuncti nihil exinde sibi commodi adquiri posse speraturis: cunctis privilegiis, quae hactenus habuisse
noscuntur, nec non his, quae suggestio tuae magnitudinis continet, etiam in posterum intactis inviolatisque
servandis, quatenus huiusmodi delato eis liberalitate nostrae serenitatis honore possint in otio et tranquillitate
reliquum tempus vitae suae peragere, nulla eis invitis sollicitudine ingerenda. * LEO ET ANTHEM. AA.
ALEXANDRO DUCI AEGYPTIACI LIMITIS ET PRAEF. AUGUSTALI.*<A 468 D. XIII K. SEPT.
ANTHEMIO CONS.>
2.7.14
Imperatores Leo, Anthemius . Advocati, qui dirimunt ambigua fata causarum suaeque defensionis viribus in
rebus saepe publicis ac privatis lapsa erigunt, fatigata reparant, non minus provident humano generi, quam si
proeliis atque vulneribus patriam parentesque salvarent. Nec enim solos nostro imperio militare credimus illos,
qui gladiis clupeis et thoracibus nituntur, sed etiam advocatos: militant namque causarum patroni, qui gloriosae
vocis confisi munimine laborantium spem vitam et posteros defendunt. * LEO ET ANTHEM. AA.
CALLICRATI PP. ILLYRICI. *<A 469 D. V K. APRIL. CONSTANTINOPOLI ZENONE ET MARCIANO
CONSS.>
2.7.15
Imperator Leo . Post duos fisci patronos, qui ex anterioribus constitutionibus isdem beneficiis muniuntur,
sexaginta quattuor togatos, qui in praesenti sunt, a primo usque ad sexagesimum quartum imperialibus beneficiis
perfrui censemus, quibus fisci patroni liberique eorum honorati sunt.
1 . His quoque illud adiciendum esse statuimus, ut, si quis patronatus fisci adeptus gradum fatalem diem obierit,
universa totius anni solacia, ex quo hoc idem officium peragere coeperit, ad heredes seu successores suos, sive
liberi sive extranei fuerint, transmittendi tam ex testamento quam ab intestato liberam habeat facultatem. * LEO
A. DIOSCORO PP. *<A 472 D. XVII K. IUN. CONSTANTINOPOLI MARCIANO CONS.>
2.7.16
Imperatores Leo Iunior, Zeno . Ad similitudinem sexaginta quattuor advocatorum fori amplissimae praetorianae
praefecturae quindecim tantum ex foro tuae magnitudinis, qui in praesenti gradus primos obtinent, post fisci
videlicet patronum, isdem privilegiis nostrae mansuetudinis beneficio perfruantur, quibus fisci patroni liberique
eorum muniuntur. * LEO IUNIOR ET ZENO AA. IUSTINIANO PU. *<A 474 D. XVII K. APRIL.
CONSTANTINOPOLI LEONE IUNIORE A. CONS.>
2.7.17
Imperatores Leo Iunior, Zeno . Iubemus advocationem fori tui culminis in centum quinquaginta, sicut antea
constitutum fuerat, advocatos concludi eundemque numerum, quotiens vel professionis fine vel morte vel
quocumque casu fuerit imminutus, electione magnificae tuae sedis impleri, ita ut in praesenti quidem et hinc
usque ad biennium ad plenitudinem supra definiti numeri subrogandi sine ulla cohortalis aut cuiuslibet deterioris
condicionis quaestione succedant: salva videlicet adversus eos apparitionibus si qua competit actione, quam
certum est, postquam fisci patronatus officio impleto exierint, evanescere: post lapsum vero biennium foro tuae
82

