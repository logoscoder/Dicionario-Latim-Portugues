11.18.0. De collegiatis et chartopratis et nummulariis.
11.18.1
Imperatores Theodosius, Valentinianus . Qui sub praetextu decanorum seu collegiatorum, cum id munus non
impleant, aliis se muneribus conantur subtrahere, eorum fraudibus credidimus obviandum, ne quis sub specie
muneris, quod minus exsequitur, alterius muneris oneribus relevetur, ne argentariorum vel nummulariorum
munera declinentur ab his, qui dici tantum collegiati vel decani festinant.
1 . Ideoque si quis eorum sub nudae appellationis velamine collegiatum se seu decanum appellat, sciat pro se
alium subrogandum, qui praedicto muneri sufficiens approbatur, subrogatione videlicet memoratorum vel eorum
qui moriuntur primatum eius qui subrogatur admisso iudicio.
2 . Quod autem supra numerum, qui encautis brevibus continetur, nemo se quolibet patrocinio vel cuiuslibet
adsumpta potentia debeat excusare, hoc nostrae est serenitatis censere, tuae sublimitatis tuique officii cautius
observare.
3 . Hoc inter omnes aequa lance servari praecipimus, nullo divinae domus patrocinio, nullo sacrosanctarum
ecclesiarum reverentia, nullo qualibet vel cuiuslibet se potentia excusante.
4 . Sed ne tantum circa munera relevanda supplicibus consuluisse noscamur, illud etiam dicendum
observandumque esse censemus, ut chartae venditio, quae de provinciis ad corporatos supplicum per
innovationem translata est, primae constitutionis terminis concludatur, hoc est, quod initio dispositionis
constitutum est, id in posterum nulla addita novatione servetur. * THEODOS. ET VALENTIN. AA. CYRO PU.
*<A 439 D.X K.APRIL.THEODOSIO XVII ET FESTO CONSS.>
11.19.0. De studiis liberalibus urbis Romae et Constantinopolitanae.
11.19.1
Imperator Theodosius . Universos, qui usurpantes sibi nomina magistrorum in publicis magistrationibus
cellulisque collectos undecumque discipulos circumferre consuerunt, ab ostentatione vulgari praecipimus
amoveri, ita ut, si qui eorum post emissos divinae sanctionis adfatus quae prohibemus atque damnamus iterum
forte temptaverit, non solum eius quam meretur infamiae notam subeat, verum etiam pellendum se ex ipsa ubi
versatur illicite urbe cognoscat.
1 . Illos vero, qui intra plurimorum domus eadem exercere privatim studia consueverunt, si ipsis tantummodo
discipulis vacare maluerint, quos intra parietes domesticos docent, nulla huiusmodi interminatione prohibemus:
sin autem ex eorum numero fuerint, qui videntur intra capitolii auditorium constituti, ii omnibus modis
privatarum aedium studia sibi interdicta esse cognoscant, scituri, quod, si adversus caelestia statuta facientes
fuerint deprehensi, nihil penitus ex illis privilegiis consequantur, quae his, qui in capitolio tantum docere
praecepti sunt, merito deferuntur.
2 . Habeat igitur auditorium specialiter nostrum in his primum, quos Romanae eloquentiae doctrina commendat,
oratores quidem tres numero, decem vero grammaticos: in his etiam, qui facundia graecitatis pollere noscuntur,
quinque numero sint sophistae et grammatici aeque decem.
3 . Et quoniam non his artibus tantum adulescentiam gloriosam optamus institui, profundioris quoque scientiae
atque doctrinae memoratis magistris sociamus auctores.
4 . Unum igitur adiungi ceteris volumus, qui philosophiae arcana rimetur, duo quoque , qui iuris ac legum
voluntates pandant, ita ut unicuique loca specialiter deputata adsignari faciat tua sublimitas, ne discipuli sibi
invicem possint obstrepere vel magistri, neve linguarum confusio permixta vel vocum aures quorundam aut
mentes a studio litterarum avertat. * THEODOS. A. ET VALENTIN. C. CONSTANTIO PU. *<A 425 D.III
J.MART.CONSTANTINOPOLI THEODOSIO A.XI ET VALENTINIANO CONSS.>
11.20.0. De honoratorum vehiculis.
11.20.1
Imperatores Gratianus, Valentinianus, Theodosius . Omnes honorati seu civilium seu militarium vehiculis
dignitatis suae, id est carrucis, intra urbem sacratissimi nominis semper utantur. * GRAT. VALENTIN. ET
THEODOS. AAA. NEBRIDIO PU. *<A 386 D.III K.FEBR.CONSTANTINOPOLI HONORIO NP.ET
EUODIO CONSS.>
566

