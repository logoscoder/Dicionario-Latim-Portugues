constitutioni, intra quod et creditoribus omnibus satisfiat et emptores nihil novi patiantur, qui annalem saepe
sentiebant rescissionem, et licere servo, qui libertate donatus est, vel alii cuidam extraneo vel ante venditionem
rerum vel post venditionem, intra annale tamen tempus, adire hereditatem et res recuperare, prius satisdatione
danda, ut tam creditoribus quam libertatibus satisfaciat.
1b . ( 1) Sin autem libertatibus quidem omnibus satisfacere quis polliceatur, creditoribus autem non in solidum,
sed in partem solvere creditum, illi autem huiusmodi pactionem admiserint, sancimus et in huiusmodi casu
consultissimi principis locum habere constitutionem et eum modis omnibus admittendum censemus, maxime
cum ex voluntate creditorum hoc interponitur: nolentibus etenim creditoribus admitti talem petitionem nullo
concedimus modo.
2 . Si vero quidam ex servis libertatem amplexi fuerint, alii autem censuerint esse respuendam, et in hunc casum
extendenda est divi Marci oratio et procul dubio et in hac specie audiendus est petitor hereditatis et maneat
liberum arbitrium servorum, sive ad libertatem venire volunt sive in servitutem remanere.
2a . Licet enim Romanam civitatem recusare nemini servorum licet, tamen in hoc casu, ne propter quorundam
indevotionem alii maneant in servitute, volentibus quidem omnibus servis licere in libertatem pervenire,
nolentibus autem quibusdam vel recusantibus spontaneam servitutem imminere oportet et, quem patronum
habere noluerint, dominum suum, forsitan et acerbum, sentiant.
3 . Sin vero non omnes libertates adimplere pollicitus fuerit, sed certum numerum servorum ex his, qui ad
libertatem venire iussi sunt, melius est, si quidem res hereditariae sufficiunt ad implendos creditores, etiam
omnibus servis dare libertatem, etsi hoc non pollicitus est. Si autem deest in exsolvendis creditoribus, humanius
est, ut saltim pauci veniant ad libertatem.
4 . Sed hoc quidem antiquis dubitationibus remedium invenimus. Bellissimam autem repletionem praefatae
constitutioni donantes sancimus: si non unus veniat hereditatis petitor, sed plures, si quidem uno momento
uterque vel ampliores, omnibus detur licentia communiter hereditatem adire, prius satisdatione ab omnibus
danda, ut creditoribus et libertatibus satisfaciant.
4a . Sin autem per intervalla temporum hoc fiat, qui primus veniat habeat praerogativam, si etiam satisdationem
praestare potest: illo enim cessante hoc facere alii gradatim secundum tempora petitionis succedant. Et hoc intra
annale tempus observetur.
5 . Sin autem uno pollicente quosdam liberos facere, non autem totos, alius emerserit satisdationem paratus
idoneam praestare, quod omnibus creditoribus et omnibus libertatibus satisfaciat, aequissimum est eum admitti,
ut omnes libertates indistincte celebrentur. Quod privilegium damus non solum servo, qui libertate donatus est,
sed etiam ei, cui nulla libertas relicta est, ut aliquid venustum eveniat, ut per eum, cui libertas relicta non est, aliis
libertas imponatur.
6 . Sed si quidem, antequam prior hereditarias res et libertatem accipiat, hoc eveniat, secundo petitori vel tertio
vel deinceps ampliores libertates pollicentibus fieri locum censemus.
7 . Sin autem iam rebus servo, qui primus petiit hereditatem, datis et libertatibus ab eo quibusdam servis
hereditariis impositis quidam alius servus hereditarius vel liber extraneus hoc facere maluerit, licebit quidem ei
hoc impetrare et sub maioribus pollicitationibus et satisdationibus hereditatem accipere: sed prior in libertate
petitor maneat, licet res ab eo abstrahantur. His omnibus intra annum secundum quod dictum est celebrandis, ex
quo prior petitor iudicem adierit. * IUST. A. IOHANNI PP. *<A 531 - 532>
7.3.0. De lege Fufia Caninia tollenda.
7.3.1
Imperator Justinianus . Servorum libertates in testamento relictas tam directas quam fideicommissarias ad
exemplum inter vivos libertatum indistincte valere censemus, lege Fufia Caninia de cetero cessante nec
impediente testantium pro suis servis clementes dispositiones effectui mancipari. * IUST. A. MENAE PP. *<A
528 D. K. IUN. CONSTANTINOPOLI DN. IUSTINIANO PP. A. II CONS.>
7.4.0. De fideicommissariis libertatibus.
7.4.1
Imperatores Severus, Antoninus . Cum proponas hereditatem eius aditam non esse, a quo tibi fideicommissariam
libertatem relictam dicis, et ab intestato alium quam qui scriptus erat hereditatem possedisse, si non a legitimo
quoque herede fideicommissaria libertas repetita est, nullo iure praestari eam ab eo qui rogatus non est desideras.
1 . Plane si pecunia accepta heredem institutum omisisse hereditatem docueris, libertatem tibi praestare cogetur.
* SEV. ET ANT. AA. *<A 197 PP. XIII K. MART. LATERANO ET RUFINO CONSS.>
363

