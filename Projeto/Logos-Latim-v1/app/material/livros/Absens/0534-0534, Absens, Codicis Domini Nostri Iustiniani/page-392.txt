etiam tempus, quo vivente debitore vel ipse creditor vel communis debitor detinuit, tunc quadraginta annorum
exceptionis iura tractari et, quantum deest ad quadraginta annorum possessionem, per quam et ipse debitor
creditorem repellere potuerat hoc se possedisse ostendat
3 . Eodem iure pro temporum computatione observando et si posterior creditor anteriori creditori offere debitum
paratus est et is creditor longaevam possessionis praescriptionem ei opponere conatur.
4 . Illud autem plus quam manifestum est, quod in omnibus contractibus, in quibus sub aliqua condicione vel sub
die certa vel incerta stipulationes et promissiones vel pacta ponuntur, post condicionis exitum vel post institutae
diei certae vel incertae lapsum praescriptiones triginta aut quadraginta annorum, quae personalibus vel
hypothecariis actionibus opponuntur, initium accipiunt.
4a . Unde evenit, ut in matrimoniis, in quibus redhibitio dotis vel ante nuptias donationis in diem incertam mortis
vel repudii differri adsolet, post coniugii dissolutionem earundem curricula praescriptionum personalibus itidem
actionibus vel hypothecariis opponendarum incipiant.
5 . Immo et illud procul dubio est, quod si quis eorum, quibus aliquid debetur, res sibi suppositas sine violentia
tenuerit, per hanc detentionem interruptio fit praeteriti temporis, si minus effluxit triginta vel quadraginta annis,
et multo magis, quam si esset interruptio per conventionem introducta, cum litis contestationem imitatur ea
detentio.
5a . Sed et si quis debitorum ad agnoscendum suum debitum secundam cautionem in creditorem exposuerit,
tempora memoratarum praescriptionum interrupta esse videbuntur, quantum ad priorem cautionem pertinet, quae
scilicet innovata permansit, tam in personalibus quam in hypothecariis actionibus. Namque improbum est
debitorem contradicere, qui, ne sub accusatione creditoris fiat, secundam in eum super eo debito cautionem
exposuit
6 . In his etiam promissionibus vel legatis vel aliis obligationibus, quae dationem per singulos annos vel menses
aut aliquod singulare tempus continent, tempora memoratarum praescriptionum non ab exordio talis obligationis,
sed ab initio cuiusque anni vel mensis vel alterius singularis temporis computari manifestum est.
7 . Nulla scilicet danda licentia vel ei, qui iure emphyteutico rem aliquam per quadraginta vel quoscumque alios
annos detinuerit, dicendi ex transacto tempore dominium sibi in isdem rebus quaesitum esse, cum in eodem statu
semper manere datas iure emphyteutico res oporteat, vel conductori seu procuratori rerum alienarum dicendi ex
quocumque temporum curriculo non debere se domino volenti post completa conductionis tempora
possessionem recipere eam reddere. * IUSTINUS A. ARCHELAO PP. *<A 525 D. K. DEC.
CONSTANTINOPOLI PHILOXENO ET PROBO CONSS.>
7.39.8
Imperator Justinianus . Si quis emptionis vel donationis vel alterius cuiuscumque contractus titulo rem aliquam
bona fide per decem vel viginti annos possederit et longi temporis exceptionem contra dominos eius vel
creditores hypothecam eius praetendentes sibi adquisierit posteaque fortuito casu possessionem eius rei
perdiderit, posse eum etiam actionem ad vindicandam eandem rem habere sancimus. Hoc enim et veteres leges,
si quis eas recte inspexerit, sanciebant
1 . Quod si quis eam rem desierit possidere, cuius dominus vel is qui suppositam eam habebat exceptione triginta
vel quadraginta annorum expulsus est, praedictum auxilium non indiscrete, sed cum moderata divisione ei
praestare censemus, ut, si quidem bona fide ab initio eam rem tenuit, simili possit uti praesidio, sin vero mala
fide eam adeptus est, indignus eo videatur, ita tamen, ut novus possessor, si quidem ipse rei dominus ab initio
fuit vel suppositam eam habebat et memoratae exceptionis necessitate expulsus est, commodum detentionis sibi
adquirat.
1a . Sin vero nullum ius in eadem re quocumque tempore habuit, tunc licentia sit priori domino vel creditori, qui
nomine hypothecae rem obligatam habuit, et heredibus eorum ab iniusto detentore eam vindicare, non obsistente
ei, quod prior possessor triginta vel quadraginta annorum exceptione eum removerat, nisi ipse iniustus possessor
triginta vel quadraginta annorum ex eo tempore computandorum, ex quo prior possessor, qui et vicit, ea
possessione cecidit, exceptione munitus sit.
2 . Sed haec super illis detentoribus censemus, qui sine violentia eandem rem nancti sunt. Nam si quis violenter
eam abstulit, omnimodo licebit priori possessori sine ulla distinctione eam vindicare
3 . Sed et si quis non per vim, sed sententia iudicis eam detinuit, ea tamen occasione, quod absens prior
possessor et ad litem vocatus minime respondit, licebit ei ad similitudinem ceterorum, qui rei dominium habent,
intra annum se offerenti cautionemque suscipiendae litis danti eandem rem recipere superque ea cognitionalia
subire certamina.
4 . Exceptionem etiam triginta vel quadraginta annorum in illis contractibus, in quibus usurae promissae sunt, ex
illo tempore initium capere sancimus, ex quo debitor usuras minime persolvit. * IUST. A. MENAE PP. II. *<A
528 D. III ID. DEC. CONSTANTINOPOLI DN. IUSTINIANO A. II CONS.>
7.39.9
Imperator Justinianus . Saepe quidam suos obnoxios in iudicium vocantes et iudiciariis certaminibus ventilatis
non ad certum finem lites producebant, sed taciturnitate in medio tempore adhibita, propter potentiam forte
fugientium vel suam imbecillitatem vel alios quoscumque casus ( cum sortis humanae multa sunt, quae nec dici
392

