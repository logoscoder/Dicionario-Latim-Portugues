1 . Sed ne quis ita effuse intellectum nostrae constitutionis audeat esse trahendum, ut etiam apud
compromissarios iudices vel arbitros ex communi sententia electos vel apud eos, qui dantur a iudicibus, qui
propriam iurisdictionem non habent, sed tantummodo iudicandi facultatem, putet huiusmodi extendi sanctionem,
cum hos generaliter volumus tales causas dirimere, qui vel certae administrationi, cui et iurisdictio adhaeret,
praepositi sunt vel ab his fuerint dati, et multo magis si a nostra maiestate delegata eis causarum sit audientia.
2 . Sed ne quid penitus dubitandum relinquatur, et hoc addendum esse censemus, ut eis fuerit mandatum, quod et
veteribus non fuerat incognitum, vel si generaliter iudices dati sunt, vel in aliis speciebus, inciderit autem
quaedam quaestio restitutionis. * IUST. A. IOHANNI PP. *<A 531 D. III K. SEPT. CONSTANTINOPOLI
POST CONSULATUM LAMPADII ET ORESTAE VV. CC.>
2.47.0. De reputationibus, quae fiunt in iudicio in integrum restitutionis.
2.47.1
Imperator Severus . Qui restituitur in integrum, sicut in damno morari non debet, ita nec in lucro: et ideo
quidquid ad eum pervenit vel ex emptione vel ex venditione vel ex alio contractu, hoc debet restituere.
1 . Sed et si intercessor minor viginti quinque annis intervenit, in veterem debitorem debet restitui actio.
2 . Sed et cum adiit minor hereditatem et restituitur, mox quidquid ad eum ex hereditate pervenit, debet
praestare.
3 . Verum et si quid dolo eius factum est, hoc eum praestare convenit. * SEV. A. TATIANO. *< SINE DIE ET
CONSULE.>
2.48.0. Etiam per procuratorem causam in integrum restitutionis agi posse.
2.48.1
Imperator Alexander Severus . Causam in integrum restitutionis, si qua competit, etiam per procuratorem agi
posse placet. * ALEX. A. LICINIANO. *<A 231 D. XIII K. OCT. POMPEIANO ET PELIGNO CONSS.>
2.49.0. In integrum restitutione postulata ne quid novi fiat.
2.49.1
Imperator Gordianus . Postulata in integrum restitutione omnia in suo statu esse debere, donec res finiatur,
perspicui iuris est, idque curabit is, ad cuius partes ea res pertinet. * GORD. A. SECUNDINO MIL. *<A 239 PP.
XII K. IUL. GORDIANO A. ET AVIOLA CONSS.>
2.50.0. De restitutione militum et eorum qui rei publicae causa afuerunt.
2.50.1
Imperatores Severus, Antoninus . Si Valerianus centurio cohortis duodecimae alpinorum ante vita decessit, quam
possessionem acciperet, heres eius ex persona defuncti restitutionis auxilium intra annum utilem ita recte
implorabit, si valerianus post exactos dies, quibus bonorum possessio defertur, in militia defunctus est. * SEV.
ET ANT. AA. CHILONI. *<A 197 PP. K. NOV. LATERANO ET RUFINO CONSS.>
2.50.2
Imperator Alexander Severus . Si quid de bonis eorum, qui rei publicae causa absentes sunt, deminutum est
actioneve qua competente eis aliquis liberatus fuit, in integrum restitutio perpetua iurisdictione intra annum
utilem permittitur. * ALEX. A. PETRONIO CENTURIONI. *<A 222 PP. XIII K. NOV. ALEXANDRO A.
CONS.>
2.50.3
Imperator Alexander Severus . Quod tempore militiae de bonis alicuius possessum ab aliquo est, posteaquam is
rei publicae causa abesse desiit, intra annum utilem amota praescriptione temporis medii possessionem vindicare
permissum est: ultra autem ius possessoris laedere contra eum institutum non oportet. * ALEX. A. FLAVIO
ARISTODEMO MIL. *<A 223 PP. NON. IAN. MAXIMO II ET AELIANO CONSS.>
2.50.4
106

