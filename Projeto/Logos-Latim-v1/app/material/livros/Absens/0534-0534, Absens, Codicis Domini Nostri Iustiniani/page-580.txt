fuerit ab adscripticio perpetratum, liberam habere potestatem dominum eius sive per se sive per praesidem
provinciae talem hominem castigatione moderata corrigere et abstrahere a tali muliere. Quod si neglexerit, sciat
in suum damnum huiusmodi desidiam reversuram. * IUST. A. HERMOGENI MAG. OFF. *<A XXX >
11.49.0. De capitatione civium censibus eximenda.
11.49.1
Imperator Constantinus . Plebs urbana, sicut in orientalibus quoque provinciis observatur, minime in censibus
pro capitatione sua conveniatur, sed iuxta hanc iussionem nostram immunis habeatur. * CONSTANT. A. AD
EUSEBIUM VIRUM PERFECTISSIMUM PRAES. LYCIAE ET PAMPHYLIAE.*<A 313
D.K.IUN.CONSTANTINO A.III ET LICINIO III CONSS.>
11.50.0. In quibus causis coloni censiti dominos accusare possunt.
11.50.1
Imperator Constantinus . Quisquis colonus plus a domino exigitur, quam ante consueverat et quam in
anterioribus temporibus exactus est, adeat iudicem, cuius primum poterit habere praesentiam, et facinus
comprobet, ut ille, qui convincitur amplius postulare, quam accipere consueverat, hoc facere in posterum
prohibeatur, prius reddito quod superexactione perpetrata noscitur extorsisse. * CONST. A. AD MAXIMUM
VIC. ORIENTIS. *<A XXX PP.ID. >
11.50.2
Imperatores Arcadius, Honorius . Coloni censibus dumtaxat adscripti, sicuti ab his liberi sunt, quibus eos tributa
subiectos non faciunt, ita his, quibus annuis functionibus et debito condicionis obnoxii sunt, paene est ut quadam
servitute dediti videantur.
1 . Quo minus est ferendum, ut eos audeant lite pulsare, a quibus ipsos utpote a dominis una cum possessionibus
distrahi posse dubium non est.
2 . Quam de cetero licentiam submovemus, ne quis audeat domini in iudicio nomen lacessere, et cuius ipsi sunt,
eiusdem omnia sua esse cognoscant.
3 . Cum enim saepissime decretum sit, ne quid de peculio suo cuiquam colonorum ignorante domino praedii aut
vendere aut alio modo alienare liceret, quemadmodum contra eius personam aequo poterit consistere iure, quem
nec propria quidem leges sui iuris habere voluerunt et adquirendi tantum, non etiam transferendi potestate
permissa, domino et adquirere et habere voluerunt?
4 . Sed ut in causis civilibus huiusmodi hominum generi adversus dominos vel patronos et aditum intercludimus
et vocem negamus exceptis superexactionibus, in quibus retro principes facultatem eis super hoc interpellandi
praebuerunt, ita in criminum accusatione quae publica est non adimitur eis propter suam suorumque iniuriam
experiendi licentia. * ARCAD. ET HONOR. AA. NEBRIDIO COM. ASIAE. *<A XXX >
11.51.0. De colonis Palaestinis.
11.51.1
Imperatores Valentinianus, Theodosius, Arcadius . Cum per alias provincias, quae subiacent nostrae serenitatis
imperio, lex a maioribus constituta colonos quodam aeternitatis iure detineat, ita ut illis non liceat ex his locis
quorum fructu relevantur abscedere nec ea deserere quae semel colenda susceperunt, neque id Palaestinae
provinciae possessoribus suffragetur, sancimus, ut etiam per palaestinas nullus omnino colonorum suo iure velut
vagus ac liber exsultet, sed exemplo aliarum provinciarum ita domino fundi teneatur, ut sine poena suscipientis
non possit abscedere: addito eo, ut possessionis domino revocandi eius plena tribuatur auctoritas. * VALENTIN.
THEODOS. ET ARCAD. AAA. CYNEGIO PP. *<A XXX >
11.52.0. De colonis Thracensibus.
11.52.1
580

