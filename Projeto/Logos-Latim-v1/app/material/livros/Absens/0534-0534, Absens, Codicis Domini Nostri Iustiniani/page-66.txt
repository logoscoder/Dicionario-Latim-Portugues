2. Nec callidis machinationibus huiusmodi legem putet quis esse circumscribendam et , si non consilarii signum
quod solitum est chartis imponat, sed alias quasdam litteras excogitatas adsimulaverit, existimari ei licere fungi
quidem memorato officio, sub huiusmodi tamen umbra latere, cum in legem committunt hi, qui vigorem eius
scrupulosis et excogitatis artibus eludere festinant.
3. Neque sibi blandiri quemquam oportet, quod et praesentis legis aculeos possit evadere, quemadmodum et
anteriores leges super hac re positas deludebat. Si quis etenim in tali commisso fuerit inventus, sciat se de
matriculis advocatorum penitus esse delendum et decem librarum auri multam nostris privatis largitionibus
illaturum, per virum illustrem comitem rerum privatarum exigendam, et aliam maiorem regalis culminis
subiturum offensam, cum nec ipse iudex, qui hoc fieri passus est et sciens prudensque hoc commiserit, sine
imperiali commitione remanebit.
4. Eadem poena subiciendo etiam eo vel eis, qui in his causis, quarum patrocinium adepti sunt quibusque
advocationem suam praestiterint, adsessionis cuiuscumque magistratus colore audeat vel audeant iudicare, ne
adfectionis suae advocationis memor incorrupti iudicis non possit nomen perferre. * I UST. A. DEMOSTHENI
PP. *<A 529 D. V K. OCT. CHALCEDONE DECIO VC. CONS.>
1.52.0. De annonis et capitu administrantium vel adsessorum aliorumve publicas sollicitudines gerentium vel
eorum, qui aliquas consecuti sunt dignitates.
1.52.1
Imperatores Theodosius, Valentinianus . Omnibus tam viris spectabilibus quam viris clarissimis iudicibus, qui
per provincias sive militarem sive civilem administrationem gerunt, nec non comiti commerciorum, magistro
aeris sive privatae rei, rationali per ponticam atque asianam dioecesin et adsessoribus iudicum singulorum in
praebendis solaciis annonarum hic fixus ac stabilis servabitur modus, ut ea pro annonis et capitu dignitati suae
debitis pretia consequantur, quae particularibus delegationibus soleant contineri. * THEODOS. ET VALENTIN.
AA. FLORENTIO PP. *<A 439 D. III K. IUN. CONSTANTINOPOLI THEODOSIO XVII ET FESTO
CONSS.>
1.53.0. De contractibus iudicum vel eorum qui sunt circa eos et inhibendis donationibus in eos faciendis et ne
administrationis tempore proprias aedes aedificent sine sanctione pragmatica.
1.53.1
Imperator Justinianus . Quicumque administrationem in hac florentissima urbe gerunt, emere quidem mobiles vel
immobiles res vel domus extruere non aliter possint, nisi specialem nostri numinis hoc eis permittentem divinam
rescriptionem meruerint.
1. Donationes vero omnimodo recusent, scientes non esse validas eas in quibuscumque rebus et quacumque
aestimatione, nisi post administrationem depositam vel specialiter in scriptis donator eandem donationem ratam
habuerit vel tempus quinquennale praeterierit, in quo nulla querella super isdem donationibus vel ab ipso
donatore vel ab successoribus eius facta sit.
2. Provincias vero moderantibus non solum donationes, sed etiam emptiones quarumcumque mobilium vel
immobilium rerum praeter eas, quae ad alimonias vel vestem pertinent, et aedificationes, licet sacri apices
aliquid eorum permiserint, penitus interdicimus. Nec ratum sit, quod his donatione vel venditione datum est, licet
quinquennale tempus post depositam administrationem excesserit vel consensus donatoris vel venditoris post
eandem administrationem adiectus sit.
3. Haec autem etiam ad domesticos et consiliarios eorum trahi necessarium duximus, illud etiam adicientes, ut
nec per interpositam personam aliquid eorum sine periculo possit perpetrari.
4. Quae etiam ad praeterita negotia referri sancimus, nisi transactionibus vel iudicationibus sopita sint. * IUST.
A. MENAE PP. *<A 528 D. V ID. DEC. CONSTANTINOPOLI DN. IUSTINIANO A. II CONS.>
1.54.0. De modo multarum, quae ab iudicibus infliguntur.
1.54.1
Imperatores Severus, Antoninus . Multa damnum famae non inrogat. * SEV. ET ANT. AA. FIRMO. *<A 205 D.
V ID. APRIL. ANTONINO A. ET GETA UTRISQUE II CONSS.>
1.54.2
66

