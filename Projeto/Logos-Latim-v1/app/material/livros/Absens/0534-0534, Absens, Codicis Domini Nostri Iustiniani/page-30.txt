respuantur, sancimus contra orthodoxos quidem litigantes nemini haeretico vel etiam his qui iudaicam
superstitionem colunt esse in testimonia communionem, sive utraque pars orthodoxa sit sive altera.
1. Inter se autem haereticis vel iudaeis, ubi litigandum existimaverint, concedimus foedus permixtum et dignos
litigatoribus etiam testes introduci, exceptis scilicet his, quos vel manichaeus furor ( cuius partem et borboritas
esse manifestissimum est) vel pagana superstitio detinet, samaritis nihilo minus et qui illis non absimiles sunt, id
est montanistis et tascodrogis et ophitis, quibus pro reatus similitudine omnis legitimus actus interdictus est.
2 . Sed et his quidem, id est manichaeis et borboritis et paganis nec non samaritis et montanistis et tascodrogis et
ophitis, omne testimonium sicut et alias legitimas conversationes sancimus esse interdictum : aliis vero haereticis
tantummodo iudicialia testimonia contra orthodoxos, secundum quod constitutum est, volumus esse inhibita.
3 . Ceterum testamentaria testimonia eorum et quae in ultimis elogiis vel in contractibus consistunt, propter
utilitatem necessarii usus sine ulla distinctione permittimus, ne probationum facultas angustetur. * IUST. A.
IOHANNI PP. *<A 531 D. V K. AUG. CONSTANTINOPOLI POST CONSULATUM LAMPADII ET
ORESTIS VV. CC.>
1.5.22
Imperator Justinianus . Divinam nostram sanctionem, per quam iussimus neminem errore constrictum
haereticorum hereditatem vel legatum sive fideicommissum accipere, etiam in ultimis militum voluntatibus
locum habere praecipimus, sive communi iure sive militari testentur. * IUST. A. IOHANNI PP. *<A 531 D. K.
SEPT. POST CONSULATUM LAMPADII ET ORESTIS VV. CC.>
1.6.0. Ne sanctum baptisma iteretur.
1.6.1
Imperatores Valens, Gratianus, Valentinianus . Antistitem, qui sanctitatem baptismatis illicita usurpatione
geminaverit, sacerdotio indignum esse censemus. Eorum enim condemnamus errorem, qui apostolorum
praecepta calcantes christiani nominis sacramenta sortitos alio rursus baptismate non purificant, sed incestant,
lavacri nomine polluentes. * VALENS GRAT. ET VALENTIN. AAA. AD FLORIANUM VIC. ASIAE. *<A
377 D. XVI K. NOV. CONSTANTINOPOLI GRATIANO A. IIII ET MEROBAUDE CONSS.>
1.6.2
Imperatores Honorius, Theodosius . Si quis rebaptizare quempiam de mysteriis catholicae sectae fuerit detectus,
una cum eo qui piaculare crimen commisit ( si tamen criminis per aetatem capax sit, cui persuasum sit) ultimo
supplicio percellatur. * HONOR. ET THEODOS. AA. ANTHEMIO PP. *<A 413 D. XII K. APRIL.
CONSTANTINOPOLI LUCIO CONS.>
1.6.3
Imperatores Theodosius, Valentinianus . Nulli haereticorum danda est licentia vel ingenuos vel servos proprios,
qui orthodoxorum sunt initiati mysteriis, ad suum rursus baptisma deducendi, nec vero illos, quos emerint vel
qualitercumque habuerint necdum suae superstitioni coniunctos, prohibendi catholicae sequi religionem
ecclesiae.
1. Quod qui fecerit vel, cum sit ingenuus, in se fieri passus sit vel factum non detulerit, exilio ac decem librarum
auri multa damnabitur: testamenti et donationis faciendae utrique deneganda licentia.
2. Quae omnia ita custodiri decernimus, ut nulli iudicum liceat delatum ad se crimen minori aut nulli coercitioni
mandare, nisi ipse id pati velit, quod aliis dissimulando concesserit.* THEODOS. ET VALENTIN. AA.
FLORENTIO PP. *<A 428 D. III K. IUN. CONSTANTINOPOLI FELICE ET TAURO CONSS.>
1.7.0. De apostatis.
1.7.1
Imperator Constantius . Si quis lege venerabili constitutus ex christiano iudaeus effectus sacrilegis coetibus
adgregetur, cum accusatio fuerit comprobata, facultates eiusdem dominio fisci iubemus vindicari. *
CONSTANTIUS A. AD THALASSIUM PP. *<A 357 D. V NON. IUL. MEDIOLANO CONSTANTIO A.
VIIII ET IULIANO C. II CONSS.>
1.7.2
Imperatores Gratianus, Valentinianus, Theodosius . Si quis defunctum violatae atque desertae christianae
religionis accusat eumque in sacrilegia templorum vel in ritus iudaicos transisse contendit eaque gratia testari
minime potuisse confirmat, intra quinquennium iuge, quod inofficiosis actionibus constitutum est, proprias
exserat actiones futurique iudicii huiuscemodi sortiatur exordium. * GRAT. VALENTIN. ET THEODOS. AAA.
AD HYPATIUM PP. *<A 383 D. XV K. IUN. PATAVI MEROBAUDE II ET SATURNINO CONSS.>
30

