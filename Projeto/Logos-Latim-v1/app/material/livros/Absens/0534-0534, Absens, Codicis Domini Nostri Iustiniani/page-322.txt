14b . Et ideo et in ipsam deliberationis dationem et divinum rescriptum super hoc promulgandum hoc adici
volumus, ut sciant omnes, quod omnimodo post petitam deliberationem, si adierint vel pro herede gesserint vel
non recusaverint hereditatem, omnibus in solidum hereditariis oneribus teneantur.
14c . Si quis autem temerario proposito deliberationem quidem petierit, inventarium autem minime conscripserit
et vel adierit hereditatem vel minime eam repudiaverit , non solum creditoribus in solidum teneatur, sed etiam
legis Falcidiae beneficio minime utatur.
14d . Quod si post deliberandum recusaverit inventario minime conscripto, tunc res hereditatis creditoribus vel
his qui ad hereditatem vocantur legibus reddere compelletur, quantitate earum sacramento res accipientium
manifestanda, cum taxatione tamen ab iudice statuenda.
15 . Notissimum autem est ex hac constitutione, quae omnes casus continet, nostris constitutionibus iam pro
eisdem capitulis promulgatis esse derogatum, quarum alteri et Gordianae constitutionis sensus continebatur.
16 . Cum enim ampliore tractatu habito melior exitus inventus est et tribus constitutionibus in unum congregatis
unus apparet et in milites et in alios omnes iuris probabilis articulus, quapropter ex anterioribus inquietari nostro
subiectos imperio patimur? scilicet ut milites, etsi propter simplicitatem praesentis legis subtilitatem non
observaverint, in tantum tamen teneantur, quantum in hereditate invenerint. Quam patres conscripti, in
huiusmodi casibus in posterum obtinere sancimus * IUST. A. AD SENATUM. *<A 531 D.V K.DEC.POST
CONSULATUM LAMPADII ET ORESTIS VV.CC.>
6.31.0. De repudianda vel abstinenda hereditate.
6.31.1
Imperator Antoninus . Si paterna hereditate te abstinuisse constiterit et non ut heredem in domo, sed ut
inquilinum vel custodem vel ex alia iusta ratione habitasse liquido fuerit probatum, ex persona patris conveniri te
procurator meus prohibebit. * ANT. A. MUCIANO. *<A 214 PP.ID.IUL.MESSALA ET SABINO CONSS.>
6.31.2
Imperator Antoninus . Si paterna hereditate abstinuisti, non ideo, quod a creditoribus fundos comparasti, si modo
id bona fide fecisti, a posterioribus, qui sub isdem obligationibus pecuniam crediderint, iure conveniris. * ANT.
A. SEVERO. *<A 215 PP.V K.IUL.LAETO II ET CEREALE CONSS.>
6.31.3
Imperatores Diocletianus, Maximianus . Suus heres exceptione pacti, qui testamentum iniustum adseverans
postea nihil se de paterna successione petiturum non ex causa donationis, sed transigendi animo in iure professus
est, cum respuere quaesitam nequiret hereditatem et transactio nullo dato vel retento seu promisso minime
procedat, submoveri non potest. * DIOCL. ET MAXIM. AA. ET CC. THEODOTIANO. *<A 294 SINE DIE ET
CC. CONSS.>
6.31.4
Imperatores Diocletianus, Maximianus . Sicut maior quinque et viginti annis, antequam adeat, delatam repudians
successionem post quaerere non potest, ita quaesitam renuntiando nihil agit, sed ius quod habuit retinet nec,
quod confessos pro iudicatis habere placuit, ad vocem repudiantis hereditatem, sed ad certam quantitatem deberi
confitentem pertinet. * DIOCL. ET MAXIM. AA. ET CC. MODESTINO MIL. *<A 293 S.V K.IAN.SIRMI
AA. CONSS.>
6.31.5
Imperatores Diocletianus, Maximianus . Pupillorum repudiatio delatae hereditatis sine tutore auctore facta nihil
eis nocet. * DIOCL. ET MAXIM. AA. ET CC. CLAUDIANAE. *<A 293 S.PRID.K.IAN.SIRMI AA.CONSS.>
6.31.6
Imperator Justinianus . Si quis suus recusaverit paternam hereditatem, deinde maluerit eam adire, cum fuerat
indistincte ei permissum, donec res paternae in eodem statu manent, hoc facere et post multum tempus licebat ei
ad eandem hereditatem redire, hoc corrigentes sancimus, si quidem res iam venumdatae sint, ut nullus aditus ei
ad hereditatem reservetur: quod et antiquitas observabat.
1 . Sin autem res alienatae non sint, si quidem maior annis constitutus est et tempora restitutionis nulla ei
supersint, intra trium annorum spatium tantummodo huiusmodi ei detur licentia.
2 . Sin autem vel minor est vel in utili tempore constitutus, tunc post completum quadriennium, quod spatium
pro utili anno qui restitutionibus dabatur praestitum est, aliud triennium ei indulgeri, intra quod potest rebus in
suo statu manentibus adire hereditatem et suam abdicationem revocare.
3 . Quo tempore transacto nullus aditus penitus ad paternam hereditatem ei reservetur, nisi forte adhuc in minore
aetate eo constituto res venditae sunt. Tunc etenim per in integrum restitutionem non denegatur ei adire
hereditatem et res recuperare et creditoribus paternis satisfacere * IUST. A. IOHANNI PP. *<A 532 D. XV K.
NOV. CONSTANTINOPOLI POST CONSULATUM LAMPADII ET ORESTIS VV. CC. ANNO
SECUNDO.>
322

