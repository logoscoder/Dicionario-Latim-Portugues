DE NOVO CODICE COMPONENDO
(February 13, AD 528)
(P. Krueger, Corpus Iuris Civilis, II, Berlin, 1954).

IMPERATOR IUSTINIANUS AUGUSTUS AD SENATUM
Haec, quae necessario corrigenda esse multis retro principibus visa sunt, interea tamen nullus eorum hoc ad
effectum ducere ausus est, in praesenti rebus donare communibus auxilio dei omnipotentis censuimus et
prolixitatem litium amputare, multitudine quidem constitutionum, quae tribus codicibus Gregoriano et
Hermogeniano atque Theodosiano continebantur, illarum etiam, quae post eosdem codices a Theodosio divinae
recordationis aliisque post eum retro principibus, a nostra etiam clementia positae sunt, resecanda, uno autem
codice sub felici nostri nominis vocabulo componendo, in quem colligi tam memoratorum trium codicum quam
novellas post eos positas constitutiones oportet. 1. Ideoque ad hoc maximum et ad ipsius rei publicae
sustentationem respiciens opus efficiendum elegimus tanto fastigio laborum tantaeque sollicitudini sufficientes
Iohannem virum excellentissimum ex quaestore sacri nostri palatii consularem atque patricium, Leontium virum
sublimissimum magistrum militum ex praefecto praetorio consularem atque patricium, Phocam virum
eminentissimum magistrum militum consularem atque patricium, Basilidem virum excellentissimum ex
praefecto praetorio Orientis et patricium, Thomam virum gloriosissimum quaestorem sacri nostri palatii et ex
consule, Tribonianum virum magnificum magisteria dignitate inter agentes decoratum, Constantinum virum
illustrem comitem largitionum inter agentes et magistrum scrinii libellorum sacrarumque cognitionum,
Theophilum virum clarissimum comitem sacri nostri consistorii et iuris in hac alma urbe doctorem, Dioscorum et
Praesentinum disertissimos togatos fori amplissimi praetoriani. 2. Quibus specialiter permisimus resecatis tam
supervacuis, quantum ad legum soliditatem pertinet, praefationibus quam similibus et contrariis, praeterquam si
iuris zdqua divisione adiuventur, illis etiam, quae in desuetudinem abierunt, certas et brevi sermone conscriptas
ex isdem tribus codicibus, novellis etiam constitutionibus leges componere et congruis subdere titulis, adicientes
quidem et detrahentes, immo et mutantes verba earum, ubi hoc rei commoditas exigebat, colligentes vero in
unam sanctionem, quae in variis constitutionibus dispersa sunt, et sensum earum clariorem efficientes, ita tamen,
ut ordo temporum earundem constitutionum non solum ex adiectis diebus et consulibus, sed etiam ex ipsa
compositione earum clarescat, primis quidem in primo loco, posterioribus vero in secundo ponendis et, si quae
earum sine die et consule in veteribus codicibus vel in his, in quibus novellae constitutiones receptae sunt,
inveniantur, ita his ponendis nullaque dubietate super generali earum robore ex hoc orienda, sicut et illas vim
generalis constitutionis obtinere palam est, quae ad certas personas rescriptae vel per pragmaticam ab initio datae
eidem novo codici propter utilitatem sanctionis inditae fuerint. 3. Haec igitur ad vestram notitiam ferre
properavimus, ut sciatis, quanta nos diurna super rerum communium utilitate cura sollicitat, studentes certas et
indubitatas et in unum codicem collectas esse de cetero constitutiones, ut ex eo tantummodo nostro felici nomine
nuncupando codice recitatio constitutionum in omnibus ad citiores litium decisiones fiat iudiciis. Data id. Febr.
Constantinopoli dn. Iustiniano pp. A. I. cons. [a. 528]

1

