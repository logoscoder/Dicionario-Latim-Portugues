4 . Et quoniam in controversiis, quas in iudiciis moveri contigerit, aequalitatem litigatoribus volumus servari, et
adversariis eorum pro sumptibus et expensis similem ante latorum beneficiorum praerogativam custodiri.
5 . Propter hanc etenim causam et viros devotos memoriales non tantum agendo in quolibet iudicio, sed etiam
actiones ab aliis ingerendas excipiendo privilegiis a nobis indultis potiri decernimus.
6 . His videlicet, qui militiam virorum devotissimorum memorialium gradu soluto deposuerunt seu deposuerint,
et si quietis amore per provincias domicilium fovere maluerint, omnibus nihilo minus privilegiis, quae
huiusmodi personis per sacratissimam legem nuper promulgatam a nostra serenitate praestita sunt, muniendis et
eorum commodis atque auxilio potituris. * ANASTAS. A. CELERI MAG. OFF. *<A XXX >
12.19.13
Imperator Justinus . Comperimus divinitus quidem fuisse dispositum viros devotos adiutores tuae magnitudinis
certo esse in numero nec ad huiusmodi nomen vel operam plures licitum esse adspirare, quam in scrinio quidem
sacrae memoriae duodecim tantum, septenos vero in duobus reliquis scriniis, id est sacrarum epistularum
sacrorumque libellorum, sed posterioris licentiam temporis supra modum indulgendo ambitionibus disturbasse
rei merita ac in multitudinem divulgasse, ut inter memorialium et adiutorum numerum non longum paene
intersit.
1 . Sancimus itaque reduci ac renovari statutum ordinis terminum, non ut eximantur adiutoribus ii, qui praeter
praedictam dispositionem in praesenti exuberant, sed ut interea omnibus aliis interdicatur ab adfectando hoc
nomen, donec exeuntibus singulis ac recedentibus decrescere possit vetita conglomeratio legitimusque iam
resideat numerus: non prohibendis viris devotis adiutoribus desistentibus eodem officio, cum vel ad laterculensis
gradum in scrinio sacrae memoriae provecti fuerint vel secundum locum obtinuerint in duobus aliis scriniis, post
quem proximi creabuntur, licet nondum redacta sit quantitas pristina, tamen alios pro se quos elegerint
subrogandos adiutores petere, qui posteriores erunt ceteris.
2 . Illud etiam disponendum duximus utpote nonnullis anterioribus exemplis subnixum nec non iustitiae
congruum, ut ab his, quibus concessum est adiutorum agmini pro se sociare, libellus offeratur viro illustri pro
tempore quaestori petendaque eius subscriptio tempus atque hominem nec non rem ipsam continens, id est quod
inter adiutores ei quem pro se subrogat merere permissum est: ordinandis videlicet isdem adiutoribus pro ratione
temporum, quibus libelli porrecti sunt, ut, etiamsi memorialium matricula inferiore loco sit, qui prior in
adiutoribus meruit , adiutor quidem habeatur superior, memorialis vero posterior pro utriusque ordinis modo vel
discrimine: quod etiam in aliis quoque paene omnibus officiis observari dignoscitur. * IUSTINUS A.
PROCULO QUAEST. SACRI PALATII. *<A XXX >
12.19.14
Imperator Justinus . Hac lege sancimus, si quando adiutores viri magnifici pro tempore quaestoris sacri nostri
palatii in accusationem civilis causae vel criminalis deducti fuerint, strictum iuris et integritati congruum
ordinem conservari, ut, si sine scriptis conveniendi sint, nomen eius praecipientis ore designatum esse sufficiat:
sin autem scriptis in querimoniam unus adiutorum aut plures forte ferendi sint, monumenta sententiarum in
persona tantummodo conveniendi adiutoris praecedentium aequum et iustum initium futuro praestent certamini.
1 . Et quoniam probatioribus exemplis quam indecorae consuetudini deceat indulgeri, quod in universo scrinio
devotissimorum libellensium evicisse monstratur, id in adiutores sacrae memoriae, sacrarum etiam epistularum
transferendum censemus, ut, qui liberam proficiscendi licentiam pronuntiatione commeatus indepti fuerint, sine
qualibet stipendiorum aut emolumentorum deductione peregre degant, etenim pro tempore viris clarissimis
proximis et melloproximis aut eorum adiutoribus absentiae causa vel offerre de suo proprio aut ex annonis aut
stipendiis quicquam relinquere cogendi, quamvis ianuarias kalendas indultum excedat spatium et int ra se festum
diem contineat.
2 . Ad haec illud observandum sancimus, ne alius adiutor propter quamcumque ambitionem his, qui in praesenti
sunt, vel post eorum deminutionem addatur, licet in veterem numerum redacti fuerint. * IUSTINUS A.
TATIANO MAG. OFF. *<A XXX >
12.19.15
Imperatores Justinus, Justinianus . Certae quidem sunt dispositiones nostri numinis, quas super adiutoribus viri
illustris pro tempore quaestoris nostri palatii, quorum obsequio res agitur quaestoria, dedimus.
1 . Quarum prima quidem ad supplicationem eorundem adiutorum emissa numero eorum, qui erant illo tempore,
quo preces nobis obtulerunt, neque aliquem eximi neque aliquem addi praecepit, praeterquam si quis eorum vel
ad laterculensis gradum in scrinio sacrae memoriae vel ad secundum locum in duobus aliis scriniis, id est
sacrarum epistularum sacrorumque libellorum et cognitionum, provectus fuerit: nam his licere desistentibus ab
adiutoris officio alios pro se quos voluerint adiutores subrogare ultimum locum in isdem adiutoribus obtenturos,
licet superiorem in memoralibus habeant.
2 . Altera vero per sacram pragmaticam facta est, per quam excelsae memoriae proculo viro suggerente
praecipimus illos etiam adiutores posse in suum locum alios inducere, qui per aliquem fortuitum casum minus
implere suum officium valeant, veluti senium vel morbum vel aliam necessariam causam: quod ex ipsorum
adiutorum petitione idem magnificae memoriae proculus ad nos rettulit.
608

