frumentarii tituli fomitem redundare, legisque huius tenorem aeneis tabulis incidi. * THEODOS. ET
VALENTIN. AA. LEONTIO PU. *<A 434 D. V K. DEC. CONSTANTINOPOLI AREOBINDO ET ASPARE
CONSS.>
11.25.0. De annonis civilibus.
11.25.1
Imperatores Theodosius, Arcadius, Honorius . Annonas publicas non tam titulis dignitatum quam singulorum
viritim meritis attributas divi Constantini liberalitate sat claruit.
1 . Ideoque nihil ex his scholarum nomine vindicetur, sed pro uniuscuiusque merito quae sunt concessa
serventur, ut, quicumque perceptarum annonarum emolumenta vel in heredes proprios iure sanguinis
transfuderunt vel in extraneos distractionis titulo transscripserunt, maneat, quod gestum est vel hereditatis merito
vel alienationis arbitrio. * THEODOS. ARCAD. ET HONOR. AAA. PROCULO PU. *<A 392 D. VII K. IUL.
CONSTANTINOPOLI ARCADIO A. II ET RUFINO CONSS.>
11.25.2
Imperatores Theodosius, Arcadius, Honorius . Centum viginti quinque modios frumenti praeter solitum canonem
per singulos dies de praesenti sexta indictione ex die kalendarum ianuariarum nomine parapeteumatis de horreis
publicis huius almae urbis insita nostrae pietatis liberalitate tribuimus, datis sacris apicibus ad sublimissimam
quoque per orientem praefecturam, quibus possit et modum nostrae donationis agnoscere et incunctanter
praebere quae iussimus.
1 . Quam modiationem iugiter et in perpetuum civibus nostris debere conferri valitura in aevum hac lege
sancimus. * THEODOS. ARCAD. ET HONOR. AAA. TATIANO PP. *<A 392 >
11.26.0. De mendicantibus validis.
11.26.1
Imperatores Gratianus, Valentinianus, Theodosius . Cunctis adfatim, quos in publicum quaestum incerta
mendicitas vocabit, inspectis exploretur in singulis et integritas corporum et robur annorum, atque inertibus et
absque ulla debilitate miserandis necessitas inferatur, ut eorum quidem, quos tenet condicio servilis, proditor
studiosus et diligens dominium consequatur, eorum vero, quos natalium sola libertas prosequatur, colonatu
perpetuo fulciatur, quisquis huiusmodi lenitudinem prodiderit ac probaverit: salva dominis actione in eos, qui vel
latebram forte fugitivis vel mendicitatis subeundae consilium praestiterunt. * GRAT. VALENTIN. ET
THEODOS. AAA. AD SEVERUM PU. *<A 382 D. XII K. IUL. PATAVI ANTONIO ET SYAGRIO CONSS.>
11.27.0. De nautis Tiberinis.
11.27.1
Imperatores Valentinianus, Valens . Qui navem Tiberinam habere fuerit ostensus, onus rei publicae necessarium
agnoscat. Quaecumque igitur navigia in alveo tiberis inveniuntur, competentibus et solitis obsequiis
mancipentur, ita ut nullius dignitas aut privilegium ab hoc officio vindicetur * VALENTIN. ET VALENS AA.
AD SYMMACHUM PU. *<A 364 D. VIII ID. OCT. ALTINO DIVO IOVIANO ET VARRONIANO CONSS.>
11.28.0. De frumento Alexandrino.

11.28.1
Imperatores Honorius, Theodosius . In aestimatione frumenti, quod ad civitatem Alexandrinam convehitur,
quidquid de crithologia et zygostasii munere et pro naucleriorum tuenda substantia eminentia tua disposuit,
roboramus.
1 . Atque ut curialibus praedae auferatur occasio, iubemus eos ad huiusmodi sollicitudinem adfectandam
numquam accedere, sed designata officia tuis provisionibus examinata sollicitudinem praedictam implere. *
568

