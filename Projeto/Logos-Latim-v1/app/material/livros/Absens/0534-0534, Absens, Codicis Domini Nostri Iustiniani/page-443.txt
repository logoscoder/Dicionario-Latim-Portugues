4 . Sed si quidem minus in pignore, plus in debito inveniatur, in hoc, quod noscitur abundare, sit creditori omnis
ratio integra.
4a . Sin autem ex utraque parte quantitas aequa inveniatur, sine omni dubitatione totam rem antea pigneratam
retineat.
4b . Sin autem minus quidem in debito, amplius autem in pignore fiat, tunc in hoc quod debitum excedit debitori
omnia iura integra lege nostra servabuntur, creditoribus quidem feneratoris non suppositum, aliis autem debitoris
creditoribus vel ipsi debitori servatum.
4c . Et ne ex communicatione fiat aliqua difficultas, licentia dabitur creditori seu domino aestimationem
superflui debitori vel creditori debitoris cum competenti cautela in eum exponenda offerre.
5 . Sin vero creditor, postquam iure dominii hoc possideat, vendere hoc maluerit, liceat quidem ei hoc facere, si
quid autem superfluum sit, debitori servare.
5a . Sin autem dubitatio exorta fuerit pro venditione utpote viliore pretio facta, sacramenti religionem creditor
praestare compellatur, quod nulla machinatione vel circumscriptione usus est, sed tanti vendidit rem, quanti
potuerit venire: et hoc tantummodo reddi, quod ex iuramento superfluum fuerit visum. Sin autem ex iureiurando
etiam minus habuisse creditor inveniatur, in residuo habeat integram actionem
6 . Aestimationem autem pignoris, donec apud creditorem eundemque dominum permaneat, sive amplioris sive
minoris quantum ad debitum quantitatis est, iudicialis esse volumus disceptationis, ut, quod iudex super hoc
statuerit, hoc in aestimatione pignoris obtineat. * IUST. A. DEMOSTHENI PP. *<A 530 D. XV K. APRIL.
CONSTANTINOPOLI LAMPADIO ET ORESTE VV. CC. CONSS.>
8.34.0. De pactis pignorum et de commissoria lege in pignoribus rescindenda.
8.34.1
Imperator Alexander Severus . Qui pactus est, nisi intra certum tempus pecuniam quam mutuam accepit solveret,
cessurum creditoribus, hypothecae venditionem non contraxit, sed id comprehendit , quod iure suo creditor in
adipiscendo pignore habiturus erat. Communi itaque iure creditor hypothecam vendere debet * ALEX. A.
VICTORINO. *<A 222 PP. ID. OCT. ALEXANDRO A. CONS.>
8.34.2
Imperatores Diocletianus, Maximianus . Si fundi nomine, quem vendideras, emptori ab alio mota proprietatis
quaestione alterum fundum pro eius evictione pignoris hypothecaeve titulo emptionis instrumentis ea lege
dedisti, ut, quem secundo tradideras, si is quem vendideras evictus non fuerit, obtineas, de hoc contra eum qui
moverat quaestionem lata sententia emptori parata securitate, circa eum quem obligaveras restituendum
conventionis fidem impleri, si negotium integrum est, praeses iubebit. * DIOCL. ET MAXIM. AA. ET CC.
DIONYSIO. *<A 293 S. K. DEC. SIRMI AA. CONSS.>
8.34.3
Imperator Constantinus . Quoniam inter alias captiones praecipue commissoriae pignorum legis crescit asperitas,
placet infirmari eam et in posterum omnem eius memoriam aboleri.
1 . Si quis igitur tali contractu laborat, hac sanctione respiret, quae cum praeteritis praesentia quoque depellit et
futura prohibet. Creditores enim re amissa iubemus recuperare quod dederunt * CONST. A. AD POP. *<A 326
D. II K. FEBR. SERDICAE CONSTANTINO A. VII ET CONSTANTIO C. CONSS.>
8.35.0. De exceptionibus sive praescriptionibus.
8.35.1
Imperator Antoninus . Debitores quidem hereditarii unicuique heredum pro portione hereditaria antiqua lege
obligati sunt. Sed si eis heredibus omnem pecuniam exsolvisti, quibus nomen patris tui testator in divisione
adscripserat, doli mali exceptione adversus alios agentes tueri te potes * ANT. A. CLAUDIO. *<A 212 PP. XV
K. AUG. DUOBUS ASPRIS CONSS.>
8.35.2
Imperator Antoninus . Pro portione tua, qua domum ad te pertinere dicis, si iudicatum non est, actiones dirigere
potes. Nam exceptio rei iudicatae ei demum obstat vel successoribus eius, inter quos cognitum super ea re et
pronuntiatum est * ANT. A. IULIO. *<A 213 PP. XV K. MART. ANTONINO A. IIII ET BALBINO CONSS.>
8.35.3
Imperator Antoninus . Adversus fratrem tuum quondam tutorem legitimum tutelae iudicio si expertus non es,
proposita actione consiste. Nec timueris exceptionem pacti, si in eo fraudem dolumque admissum probare potes:
443

