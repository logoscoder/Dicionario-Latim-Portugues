11.58.5
Imperatores Theodosius, Arcadius, Honorius . Qui gravatos se a peraequatoribus conqueruntur et iniusto oneri
impares esse proclamant, competitionis habeant facultatem, ut, quid remissum gratia, quid interceptum fuerit
fraude, convincant et ex eo levamen accipiant, quod per deformia et criminosa commercia sibi impositum esse
deplorant, ut aliis demeretur.
1 . Quod intra annum post codicum oblationem cui videbitur de iniusto onere conqueratur, iniquitatem
peraequatoris accuset ac praestitam gratiam habita competitione convincat, ut, quod ei fuerat superfusum, ille
cognoscat, quem debitae functioni fraus clandestina subtraxerat.
2 . Emenso autem eo tempore actio denegabitur, exceptis minoribus qui fuerint indefensi, his etiam qui aberunt
rei publicae causa: qui tamen ex eo tempore quae sunt statuta custodient, ex quo ad agendum habuerunt
facultatem. * THEODOS. ARCAD. ET HONOR. AAA. RUFINO PP. *<A 393 D.III
K.DEC.CONSTANTINOPOLI THEODOSIO A.III ET ABUNDANTIO VC. CONSS.>
11.58.6
Imperatores Arcadius, Honorius . Peraequatores ac discussores, si incurrerint culpam neglegentiae vel gratiae,
non solum honorum iacturam, verum etiam annonarum in quadruplum multam subire debebunt: ea vero, quae in
damnum provincialium fuerint accepisse convicti, in quadruplum cogentur exsolvere. * ARCAD. ET HONOR.
AA. EUSEBIO PP. *<A 396 D.IIII K.APRIL.MEDIOLANI ARCADIO IIII ET HONORIO III AA.CONSS.>
11.58.7.
Imperatores Honorius, Theodosius . Apud eum possessio firma permaneat, cui a peraequatore semel eam
traditam fuisse constiterit.
1 . Reliqua vero temporis anteacti a novo domino fiscum postulare non patimur, ne alterius culpa alter incipiat
subiacere dispendio.
2 . Si quis vero privatus aut obligatam sibi possessionem, quae deserta huc usque permansit, aut ex aliquo titulo
deberi sibi iure confirmat, adlegationes suas sine mora vel per se vel per aliam personam legibus ordinatam
manifestare debebit, ita ut, si aequitatis ratione suadente ad petitorem fuerit translata possessio, is, qui eam a
peraequatore susceperit, rei melioratae receptis sublevetur expensis.
3 . Verum ne sub specie litis dominationes semel constitutae turbentur, sex mensum spatium censemus debere
servari, intra quod is, qui putat sibi rem probabili ratione competere, debitas exserat actiones.
4 . Quod si tempus adscriptum silentio fuerit interveniente transactum, nullum penitus repetendi volumus esse
principium.
5 . Quod si quis eo tempore, quo peraequator praedium alicui addicit, de suo iure vel per se vel per homines suos
non crediderit actitandum, sex mensum curriculis evolutis in perpetuum conquiescat. * HONOR. ET
THEODOS. AA. SEBASTIO COM. PRIMI ORDINIS. *<A 417 D.PRID.ID.MART.RAVENNAE HONORIO
A.XI ET CONSTANTIO II CONSS.>
11.59.0. De omni agro deserto et quando steriles fertilibus imponuntur.
11.59.1
Imperator Constantinus . Cum divus aurelianus parens noster civitatum ordines pro desertis possessionibus
iusserit conveniri et pro his fundis, qui invenire dominos non potuerunt quos praeceperamus, earundem
possessionum triennii immunitate percepta de sollemnibus satisfacere, servato hoc tenore praecipimus, ut, si
constiterit ad suscipiendas easdem possessiones ordines minus idoneos esse, eorundem agrorum onera
possessionibus et territoriis dividantur. * CONST. A. CAPESTRINO. *< ACC.>
11.59.2
Imperator Constantinus . Si quis ab emphyteuticario seu patrimoniali possessore privati iuris quippiam
comparaverit, cuius substantia alias possessiones sustentare consueverat, et succisis quasi quarundam virium
nervis reliqua labuntur, earum possessionum onera subiturus est, quae penes distractores inutiles permanebunt. *
CONST. A. *<A 337 D.VIII ID.DEC.THESSALONICAE FELICIANO ET TITIANO CONSS.>
11.59.3
Imperatores Valentinianus, Valens . Quicumque deserta praedia meruerint sub certa immunitate, ad
possessionem impetratorum non prius sinantur accedere, quam vel fideiussoribus idoneis periculo curialium
datis vel fundis patrimonii sui maxime utilibus obligatis idonea cautione firmaverunt susceptam a se
possessionem nullo detrimento publico relinquendam. * VALENTIN. ET VALENS AA. AD MAMERTINUM
PP. *<A 364 D.VII K.IUN.DIBO IOVIANO ET VARRONIANO CONSS.>
11.59.4
Imperatores Valentinianus, Valens, Gratianus . Heredes scripti etiam pro minus idoneis fundis fiscale onus
cogantur agnoscere, vel si renuntiandum hereditati putent, cedant his omnibus rebus, quas ex isdem bonis
583

