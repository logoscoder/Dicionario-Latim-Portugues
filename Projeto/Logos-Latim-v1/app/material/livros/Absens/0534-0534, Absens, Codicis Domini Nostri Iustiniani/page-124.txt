3.17.0. Ubi fideicommissum peti oportet.
3.17.1
Imperatores Severus, Antoninus . Fideicommissum ibi petendum esse, ubi hereditas relicta est, dubitari non
oportet. * SEV. ET ANT. AA. DEMETRIO. *<A 204 PP. VIII K. SEPT. CILONE II ET LIBONE CONSS.>
3.18.0. Ubi conveniatur qui certo loco dare promisit.
3.18.1
Imperator Alexander Severus . Qui certo loco se soluturum pecuniam obligat, si solutioni satis non fecerit,
arbitraria actione et in alio loco potest conveniri: in qua venit aestimatio, quod alterutrius interfuit suo loco
potius quam in eo in quo petitur solvi. * ALEX. A. HERACLIDAE. *<A 225 D. VI ID. MART. FUSCO II ET
DEXTRO CONSS.>
3.19.0. Ubi in rem actio exerceri debet.
3.19.1
Imperatores Diocletianus, Maximianus . In rem actio non contra venditorem, sed contra possidentem competit.
Frustra itaque desideras non tecum congredi, sed cum auctore tuo dominium vindicantem, cum te possidere
contendas. Nam si denuntiasti ei qui tibi vendidit, intellegit evictionis periculum. Nec enim iurisdictionis forma
in eadem provincia constitutis tam petitore quam possessore ob auctoris personam, quem in alia provincia dicis
consistere, debet immuta * DIOCL. ET MAXIM. AA. ET CC. PANCRATIO. *<A 293 D. ID. APRIL. AA.
CONSS.>
3.19.2
Imperator Constantinus . Si quis alterius nomine quolibet modo possidens immobilem rem litem ab aliquo per in
rem actionem sustineat, debet statim in iudicio dominum nominare, ut, sive in eadem civitate degat sive in agro
sive in alia provincia sit, certo dierum spatio ab iudice finiendo eoque ad notionem eius perducendo, vel ipse in
locis in quibus praedium situm est perveniens vel procuratorem mittens actoris intentiones excipiat.
1 . Si vero post huiusmodi indultum tempus minime hoc quod dispositum est facere maluerit, tamquam lite quae
ei ingeritur ex die, quo possessor ad iudicium vocatus est, ad interrumpendam longi temporis praescriptionem
contestata iudex, utpote domino possessionis nec post huiusmodi humanitatem sui praesentiam faciente, edictis
legitimis proponendis eum citare curabit et tunc in eadem voluntate eo permanente negotium summatim
discutiens in possessionem rerum actorem mitti non differet, omni adlegatione absenti de principali quaestione
servata. * CONST. A. AD UNIVERSOS PROVINCIALES. *<A 331 D. X K. AUG. BASSO ET ABLABIO
CONSS.>
3.19.3
Imperatores Gratianus, Valentinianus, Theodosius . Actor rei forum, sive in rem sive in personam sit actio,
sequitur. Sed et in locis, in quibus res propter quas contenditur constitutae sunt, iubemus in rem actionem
adversus possidentem moveri * GRAT. VALENTIN. ET THEODOS. AAA. *<A 385 D. X K. IUL.
CONSTANTINOPOLI ARCADIO ET BAUTONE CONSS.>
3.20.0. Ubi de hereditate agatur et ubi scripti heredes in possessionem mitti postulare debent.
3.20.1
Imperatores valer., gallien. . Illic, ubi res hereditarias esse proponis, heredes in possessionem rerum hereditarium
mitti postulandum est. Ubi autem domicilium habet qui convenitur, vel si ibi ubi res hereditariae sitae sunt degit,
hereditatis erit controversia terminanda * VALER. ET GALLIEN. AA. MESSIAE. *<A 260 PP. VII K. MAI.
SAECULARE ET DONATO CONSS.>
3.21.0. Ubi agi oportet de ratiociniis tam privatis quam publicis.
124

