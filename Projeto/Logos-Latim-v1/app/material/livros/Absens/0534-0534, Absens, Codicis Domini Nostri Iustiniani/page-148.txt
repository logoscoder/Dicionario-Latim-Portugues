3.38.3
Imperatores Diocletianus, Maximianus . Maioribus etiam, per fraudem vel dolum vel perperam sine iudicio factis
divisionibus, solet subveniri, quia in bonae fidei iudiciis et quod inaequaliter factum esse constiterit, in melius
reformabitur. * DIOCL. ET MAXIM. AA. AURELIAE SEVERAE. *<A 290 PP. XVII K. IUL. IPSIS IIII ET
III AA. CONSS.>
3.38.4
Imperatores Diocletianus, Maximianus . Si patruus tuus ex communibus bonis res comparavit sibi negotium
gerens, non omnium bonorum socius constitutus, pro competentium portionum modo indemnitati tuae consuli
oportet: et ideo rem emptam eum communicare contra formam iuris postulas. * DIOCL. ET MAXIM. AA. AD
MAXIMUM. *<A 290 PP. XVI K. NOV. IPSIS IIII ET III AA. CONSS.>
3.38.5
Imperatores Diocletianus, Maximianus . De instrumentis, quae communia fratrem vestrum tenere proponitis,
rector aditus provinciae, apud quem haec collocari debeant, aestimabit. * DIOCL. ET MAXIM. AA. ET CC.
FRONTONI ET GLAFIRIONI. *<A 293 PP. VI ID. FEBR. SIRMI AA. CONSS.>
3.38.6
Imperatores Diocletianus, Maximianus . Si cum patruo vestro hac condicione divisionem fecistis, ut se nullum
dolum malum adhibuisse iuraret, nec fidem placitis exhibuit, quominus res indivisas requiratis, eorum placitum
quae in divisionem venerunt nihil vobis nocere potest. * DIOCL. ET MAXIM. AA. ET CC. THESIDIANAE.
*<A 294 D. V K. APRIL. SIRMI CC. CONSS.>
3.38.7
Imperatores Diocletianus, Maximianus . Si fratres vestri pro indiviso commune praedium citra vestram
voluntatem obligaverunt et hoc ad vos secundum pactum divisionis nulla pignoris facta mentione pervenit,
evictis partibus, quae ante divisionem sociorum fuerunt, in quibus obligatio tantum constitit, ex stipulatu, si
intercessit, alioquin quanti interest praescriptis verbis contra fratres agere potestis. Nam si fundi scientes
obligationem dominium suscepistis, tantum evictionis promissionem sollemnitate verborum vel pacto promissam
probantes eos conveniendi facultatem habetis * DIOCL. ET MAXIM. AA. ET CC. SEVERIANO ET
FLAVIANO. *<A 294 D. II NON. DEC. NICOMEDIAE CC. CONSS.>
3.38.8
Imperatores Diocletianus, Maximianus . Si inter vos maiores annis viginti quinque rerum communium divisio
relicta vel translata possessione finem accepit, instaurari mutuo bona fide terminata consensu minime possunt. *
DIOCL. ET MAXIM. AA. ET CC. NICOMACHO. *<A 294 D. NON. DEC. CC. CONSS.>
3.38.9
Imperatores Diocletianus, Maximianus . Familiae erciscundae vel communi dividundo iudicium ita demum, si
corpora maneant communia, agi potest. * DIOCL. ET MAXIM. AA. ET CC. DEMETRIANO. *<A 294 D. VI
ID. DEC. NICOMEDIAE CC. CONSS.>
3.38.10
Imperatores Diocletianus, Maximianus . Scriptura testamenti, qua specialiter omnia divisa continentur, quominus
res quarum testator non fecit mentionem heredes inquirere nihil impedit. * DIOCL. ET MAXIM. AA. ET CC.
GALLICANO. *< SINE DIE ET CONSULE.>
3.38.11
Imperator Constantinus . Possessionum divisiones sic fieri oportet, ut integra apud successorem unumquemque
servorum vel colonorum adscripticiae condicionis seu inquilinorum proxima agnatio vel adfinitas permaneret.
Quis enim ferat liberos a parentibus, a fratribus sorores, a viris coniuges segregari? igitur si qui dissociata in ius
diversum mancipia vel colonos traxerint, in unum eadem redigere cogantur * CONST. A. GERULO. *<A 334?
D. III K. MAI. PROCULO ET PAULINO CONSS.>
3.38.12
Imperator Justinianus . Illud aequitatis vovere rationibus bene nobis apparuit. Si quis etenim pro filio suo ante
nuptias donationem conscripserit vel dederit vel pro filia sua dotem, et hoc quod dedit iterum in eundem
revertatur vel stipulatione vel lege hoc faciente, vel et si alio dotem vel ante nuptias donationem dante
stipulationis paternae tenor vel forte legis hoc induxerit, ille autem testamento condito vel filios suos vel
extraneos scripserit heredes et nihil de huiusmodi rebus, quae ad eum reversae sunt vel pervenerunt, disposuerit,
inveniantur autem alii liberi eius res a paterna substantia lucrati vel per ante nuptias donationes vel dotes vel
militiae causa, quas utpote testamento existente non coguntur conferre, tunc filius vel filia easdem res, quae ad
patrem reversae sunt vel pervenerunt, habeant praecipuas, ad simile tamen lucrum computandas, ut in praesenti
casu tantum habeat ipsa vel ipse, quantum eius fratres ex patre sunt consecuti secundum eos modos quos supra
diximus et quos conferre propter testamentum non coartantur
1 . Sin autem nihil tale penitus in fratres eorum a patre collatum est, neque ipsos sibi praecipue hanc partem
vindicare, sed, quasi paternae facta substantiae sit, inter omnes secundum institutionis tenorem dividi. Et haec
quidem, si inter fratres patris elogium compositum sit
148

