6.50.5
Imperator Alexander Severus . Si mortis causa immodicas donationes in sororem tuam matrem contulisse
probare potes, legis Falcidiae ratione secundum constitutionem divi Severi avi mei uti potes. * ALEX. A.
SAMOSATAE. *<A 223 PP.XV K.NOV.MAXIMO II ET AELIANO CONSS.>
6.50.6
Imperator Alexander Severus . In ponenda ratione legis Falcidiae omne aes alienum deducitur, etiam quod ipsi
heredi mortis tempore debitum fuerit, quamvis aditione hereditatis confusae sint actiones.
1 . Omnia autem legata, quamvis in operibus publicis conficiendis statuisque ponendis data sint, ad
contributionem dodrantis pro rata suae cuiusque quantitatis revocantur.
2 . Nec si quid ultro solidum heres praestiterit aut perfecerit, legitimae computationi praeiudicatur. * ALEX. A.
SECUNDINAE. *<A223 S.V K.IAN.MAXIMO II ET AELIANO CONSS.>
6.50.7
Imperator Alexander Severus . In testamento quidem militis ius legis Falcidiae cessat. Sed ea, quae ad vos
pertinentia defunctus tenuit, bonorum eius videri minime possunt et ideo recte rationem eorum ut aeris alieni
haberi desiderabitis * ALEX. A. POMPONIO. *<A 226 PP.K.MAI.ALEXANDRO II ET MARCELLO
CONSS.>
6.50.8
Imperator Alexander Severus . Irritum quidem propterea testamentum fratris tui esse non potest, quod ex causa
fideicommissi obligatus fuit, ut, si sine liberis prior decederet, paternam tibi hereditatem redderet.
1 . Sed licet te heredem scripserit, in ponenda tamen legatorum ratione, quibus te oneratum esse suggeris,
fideicommissum debitum aeris alieni loco deduci oportet insuperque in residuo legis Falcidiae beneficium
vindicabis. * ALEX. A. AURELIO. *<A 223 PP.ID.SEPT.MAXIMO II ET PATERNO CONSS.>
6.50.9
Imperator Gordianus . Error facti quartae ex causa fideicommissi non retentae repetitionem non impedit. Is
autem, qui sciens se posse retinere universum restituit, condictionem non habet: quin etiam, si ius ignoraverit,
cessat repetitio * GORD. A. MESTRIANO. *<A 238 PP.XV K.NOV.PIO ET PONTIANO CONSS.>
6.50.10
Imperator Gordianus . Quamquam pater tuus fratrem tuum rogaverit, ut, si sine liberis diem suum fungeretur,
portionem hereditatis tibi restitueret, tamen intestato eodem diem suum functo id, quod beneficio legis Falcidiae
habere potuit, ad successorem intestati pertinere ideoque non immerito sororem tuam, quae simul tecum ab
intestato ei successit, emolumenti quod retineri potuit portionem sibi vindicare manifestum est. * GORD. A.
DIOGENIO. *<A 241 PP.V ID.NOV.GORDIANO A.II ET POMPEIANO CONSS.>
6.50.11
Imperator Gordianus . Si, ut adlegas, pater tuus eam portionem , ex qua te fecit heredem, fratribus tuis restituere
iussit certisque speciebus pro Falcidia praecepit esse contentam, auxilium legis Falcidiae, quod imploras, apud
suum iudicem non prohiberis flagitare. * GORD. A. MAXIMAE. *<A 243 PP.VII K.NOV.ARRIANO ET
PAPO CONSS.>
6.50.12
Imperatores Diocletianus, Maximianus . In donationibus inter virum et uxorem factis legem Falcidiam habere
locum, quando fideicommissi partibus funguntur, nonnullis iuris placitis comprehensum est. * DIOCL. ET
MAXIM. AA. IUSTINO. *<A 290 PP.XVI K.IUL.IPSIS AA.IIII ET III CONSS.>
6.50.13
Imperatores Diocletianus, Maximianus . Si ea, cuius filium tuum servum significas, ex iudicio defuncti, quem
dicis fideicommissariam libertatem ei reliquisse, aliquid consecuta est, ad restituendam fideicommissariam
libertatem non immerito obnoxia constituta debet urgueri.
1 . Nam fideicommissum ei relictum usque ad eum modum potest petere, quod deducto pretio servorum, quos
fuerat rogata manumittere, relictorum substantia patitur. * DIOCL. ET MAXIM. AA. ET CC. ZETHO. *<A 293
S.V K.MAI.HERACLIAE AA.CONSS.>
6.50.14
Imperatores Diocletianus, Maximianus . Licet adieris patris hereditatem et confusione pro parte qua eidem
successeris extinguatur actio, quam tibi competere eo, quod ex administratione tutelae multa eum debuisse
contendis, pro residuis tamen partibus coheredes convenire non prohiberis et fundum a te relictum eatenus, quod
deducta quarta residui substantia patitur, praestare necesse habes. * DIOCL. ET MAXIM. AA. ET CC.
FAUSTINAE. *<A 293 D.VI K.OCT.VIMINACII AA.CONSS.>
6.50.15
Imperatores Diocletianus, Maximianus . Si praediorum dotis apud te iure remanentis instrumenta verbis precariis
vel testamento vel codicillis uxor tibi dari mandavit, eius iudicium successores implere compellentur, cum
instrumentis praediorum domino relictis Falcidiae nulla potest intervenire quaestio. * DIOCL. ET MAXIM. AA.
ET CC. POMPONIO. *<A 294 SUPPOSITA XVI K.FEBR.SIRMI CC.CONSS.>
6.50.16
341

