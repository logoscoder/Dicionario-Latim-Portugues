gradus aut monachos vel ptochos aut xenodochos orthodoxae fidei deputatos extraordinariis muneribus
praecipimus praegravari. Eas enim sarcinas oneris, quas plerisque personis diversa ratione remittimus, imponi
beatissimis viris nostro saeculo inconveniens esse iudicamus.
8 . Praeterea ne cui temeritas sua lucrativa concedatur et ut impudens calumniantium refrenetur audacia,
iubemus, quotiens ii, qui sacerdotes seu clericos seu monachos ceterosque superius designatos vel in tuae
magnitudinis examine vel in provinciali iudicio proposita actione convenerint, si causa cognita convicti fuerint
sine iusta eos et legitima petitione pulsasse, omnes eis legitimas expensas sumptusque, quos ab exordio coeptae
controversiae ipsorum vitio tolerasse eos constiterit, redhibere cogantur, ut hac saltem censurae iustissimae
formidine revocati improbis adsidue conflictationibus occupati adquiescant se iam sopitis clamoribus iurgiorum
magistra deinceps necessitate retinere. * LEO ET ANTHEM. AA. ERYTHRIO PP. *<A 472 DATUM
CONSTANTINOPOLI PRIDIE NONAS APRIL. MARCIANO CONS.>
1.3.33
Imperatores Leo, Anthemius . Sacrosanctae orthodoxae fidei episcopi atque presbyteri, diaconi quoque, qui
semel probatis moribus integritate castissima ad hunc gradum meruerint pervenire, ea, quaecumque in eodem
clericatus gradu locoque viventes adquirere et habere potuerint, etiamsi in patris avique aut proavi potestate
constituti sunt et adhuc superstites habentur, tamquam bona propria vindicent: de his, si quando eis libitum
fuerit, testandi vel donandi vel quolibet alio titulo alienandi libera facultate concessa, ut ea bona quoquo tempore
numquam fratribus vel sororibus aut ex his genitis conferantur, sed ad eorum filios posteros et quoscumque
extraneos heredes perveniant nec a patribus avis aut proavis, sed ab ipsorum liberis tamquam praecipua
vindicentur, certe his procedant, quibus ipsi id peculium vel inter vivos alienatione habita vel mortis tempore
ultima et vere cognita voluntate concesserint. * LEO ET ANTHEM. AA. ERYTHRIO PP. *<A 472 D. PRID.
NON. APRIL. MARCIANO CONS.>
1.3.34
Imperatores Leo, Anthemius . Omnia privilegia, quae a retro principibus aut a nostra serenitate vel iudiciariis
dispositionibus aut liberalitatibus pro singulis quibuscumque temporibus vel consuetudine sive circa ius
metatorum sive in aliis quibuslibet rebus praestita sunt orphanotrophio sive asceteriis vel ecclesiis aut ptochiis
seu xenodochiis aut monasteriis atque ceteris hominibus etiam ac rebus iuris eorum ad curam niconis viri
religiosissimi presbyteri et orphanotrophi vel ad eos, qui post eum loco eius successerint, pertinentibus ad
similitudinem zotici beatissimae memoriae, qui prius huiusmodi pietatis officium invenisse dicitur, per hanc
pragmaticam sanctionem firma illibataque in perpetuum custodiri decernimus. Valde etenim hoc videtur esse
necessarium, cum exinde sustentatio vel educatio orphanis atque egenis et usibus ecclesiasticis vel ptochiis vel
asceteriis comparetur.
1. Domus etiam aliasque res superius nominatas ad curam memorati viri pertinentes vel postmodum quolibet
modo ad eius sollicitudinem vel qui post eum ad eiusdem orphanotrophii curam vocati fuerint perventuras ad
instar maioris venerabilis ecclesiae huius inclitae urbis omnibus privilegiis, quae eadem sancta ecclesia vel nunc
adipiscitur vel postea merebitur, perpetuo potiri pietatis intuitu decernimus. * LEO ET ANTHEM. AA.
DIOSCORO PP. *<A 472 D. X K. IAN. CONSTANTINOPOLI MARCIANO CONS.>
1.3.35
[Here there is a Greek text. Sorry, it is not yet in the Library.]
1.3.36
Imperator Zeno . Iubemus adscripticiorum creationes secundum veterem constitutionem, nisi dominorum
possessionum, unde oriundi sunt, evidens concurrerit consensus, nullius penitus esse momenti, sed isdem
fundorum dominis, qui faciendae creationi non sicut dictum est evidenter consenserint, ius proprium ad
similitudinem ceterorum colonorum in suos adscripticios exercendi, tamquam si nulla creatio intercessisset,
tribui facultatem. Idemque hoc super illis quoque agricolis decernimus observari, qui cum essent adscripticiae
nexibus condicionis conscripti, solitariam vitam videlicet appetentes quibuslibet sese monasteriis contra
voluntatem dominorum fundorum duxerint offerendos.
1. Servos sane sociari clericorum consortiis volentibus quoque et consentientibus dominis modis omnibus
prohibemus, cum liceat eorum dominis, data servis prius libertate licitum eis ad suscipiendos honores clericorum
iter, si hoc voluerint, aperire. <A 484 D. V K. APRIL. CONSTANTINOPOLI THEODORICO CONS.>
2 . Omnes praeterea virorum clarissimorum provincias moderantium sententiis absque ulla privilegii differentia (
qui tamen praesidali iurisdictioni subiecti sunt, sive episcopi vel quilibet clerici aut monachi aut cuiuslibet sint
condicionis) pariter respondere decernimus: nulla in posterum viris clarissimis provinciarum rectoribus ad loca,
in quibus incusatae personae consistunt, perveniendi necessitate penitus imponenda, cum non solum legibus,
verum etiam naturali quoque iuri conveniat, quos res exegerit, iudicialibus ad iudicium vocari sententiis, non
ipsos iudices, quod dici etiam iniustum est, ad subiectos deduci, sed per datos ab his iudices causae
examinationem in locis ubi incusati degunt procedere. * ZENO A. SEBASTIANO PP. *<A 484 D. V K. APRIL.
CONSTANTINOPOLI THEODORICO CONS.>
1.3.37
19

