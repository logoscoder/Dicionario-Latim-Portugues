3.33.10
Imperatores Diocletianus, Maximianus . Si domina proprietatis uxori tuae usum fructum locavit sub certa annua
praestatione, morte conductricis ei quae locavit etiam utendi fruendi causa non est deneganda. * DIOCL. ET
MAXIM. AA. ET CC. POMPONIO. *<A 293 D. XIII K. IAN. SIRMI AA. CONSS.>
3.33.11
Imperatores Diocletianus, Maximianus . Habitatio morte finitur: nec proprietatem qui habitationem habuit
legando dominii vindicationem excludit. * DIOCL. ET MAXIM. AA. ET CC. CLAUDIO THEODOTO. *<A
294 SUBSCRIPTA IIII K. OCT. VIMINACI CC. CONSS.>
3.33.12
Imperator Justinianus . Ambiguitatem antiqui iuris decidentes sancimus, sive quis uxori suae sive alii cuicumque
usum fructum reliquerit sub certo tempore, in quo vel filius eius vel quisquam alius pervenerit, stare usum
fructum in annos, in quos testator statuit , sive persona, de cuius aetate compositum est, ad eam pervenerit sive
non: neque enim ad vitam hominis respexit, sed ad certa curricula: nisi ipse cui usus fructus legatus sit ab hac
luce fuerit subtractus: tunc etenim ad posteritatem usum fructum transmitti non est possibile, cum morte usum
fructum penitus extingui iuris indubitati sit.
1 . Sin autem talis fuerit incerta condicio, 'donec in furore filius vel alius quisquam remanserit', vel in aliis
similibus casibus, quorum eventus in incerto sit, si quidem resipuerit filius vel alius, pro quo hoc dictum est, vel
condicio extiterit, usum fructum finiri: sin autem adhuc in furore is constitutus decesserit, tunc quasi in
usufructuarii vitam eo relicto manere usum fructum apud eum. Cum enim possibile erat usque ad omne vitae
tempus usufructuarii non ad suam mentem venire furentem vel condicionem impleri, humanissimum est ad vitam
eorum usum fructum extendi. Quemadmodum etenim, si decesserit usufructuarius ante completam condicionem
vel furorem finitum, extinguitur usus fructus, ita humanum est extendi eum in usufructuarii vitam, etsi antea
decesserit furiosus vel alia co ndicio defeceri * IUST. A. IULIANO PP. *<A 530 D. K. AUG.
CONSTANTINOPOLI LAMPADIO ET ORESTE VV. CC. CONSS.>
3.33.13
Imperator Justinianus . Cum antiquitas dubitabat usu fructu habitationis legato, et primo quidem cui similis est,
utrumne usui vel usui fructui an neutri eorum, sed ius proprium et specialem naturam sortita est habitatio, postea
autem si possit is cui habitatio legata est eandem locare vel dominium sibi vindicare, auctorum iurgium
decidentes compendioso responso omnem huiusmodi dubitationem resecamus.
1 . Et si quidem habitationem reliquerit, ad humaniorem declinare sententiam nobis visum est et dare legatario
etiam locationis licentiam. Quid enim distat, sive ipse legatarius maneat sive alii cedat, ut mercedem accipiat
2 . Et multo magis, si habitationis usum fructum reliquerit, cum et nimiae subtilitati satisfactum videatur etiam
nomine usus fructus addito.
3 . In tantum etenim valere habitationem volumus, ut non antecellat usum fructum nec dominium habitationis
speret legatarius, nisi specialiter evidentissimis probationibus ipse legatarius possit ostendere et dominium ei
domus esse relictum: tunc enim voluntati testatoris per omnia oboediendum est.
4 . Quam decisionem locum habere censemus in omnibus modis, quibus habitatio constitui potest. * IUST. A.
IULIANO PP. *<A 530 D. XVIII K. OCT. LAMPADIO ET ORESTE VV. CC. CONSS.>
3.33.14
Imperator Justinianus . Antiquitas dubitabat, si quis fundum vel aliam rem cuidam testamento reliquerit,
quatenus usus fructus apud heredem maneat, si huiusmodi constat legatum.
1 . Et cum quidam inutile legatum esse existimabant, quia usus fructus numquam ad suam redit proprietatem, sed
semper apud heredem remanet, et forsitan hoc existimabant, quia et secundus heres et deinceps successores unus
esse videntur et non potest huiusmodi usus fructus secundum veterem distinctionem solitis modis extingui, alii
autem huiusmodi legatum non esse respuendum existimaverunt: tales altercationes decidentes censemus et
huiusmodi legatum firmum esse et talem usum fructum una cum herede finiri et illo moriente vel aliis legitimis
modis eum amittente expirare. Quare enim iste usus fructus sibi tale vindicat privilegium, ut generali
interemptione usus fructus ipse solus excipiatur? quod ex nulla induci rationabili sententia manifestissimum est
2 . Et propter hoc et usum fructum finiri et ad proprietatem suam redire et utile esse legatum sancientes
huiusmodi paucissimis verbis totam eorum ambiguitatem delevimus. * IUST. A. IULIANO PP. *<A 530 D. XV
K. OCT. LAMPADIO ET ORESTE VV. CC. CONSS.>
3.33.15
Imperator Justinianus . Inter antiquam prudentiam dissensio incidit, si per servum usus fructus domino fuerit
adquisitus et ex quibusdam casibus ( multi enim rebus incidunt mortalibus)pars huiusmodi servi in alium
pervenerit, utrum omnis usus fructus, qui antea per servum ad aliquem pervenerit, apud eum remaneat an totus
tollatur vel ex parte deminuatur, ex parte autem apud eum resideat?
1 . Et super huiusmodi dubitatione tres sententiae vertebantur, una, quae dicebat ex particulari alienatione servi
totum usum fructum deminui, alia in tantum usum fructum deminui, in quantum et servus alienatur, tertia, quae
definiebat partem quidem servi posse alienari, usum fructum autem totum apud eum remanere, qui ante servum
141

