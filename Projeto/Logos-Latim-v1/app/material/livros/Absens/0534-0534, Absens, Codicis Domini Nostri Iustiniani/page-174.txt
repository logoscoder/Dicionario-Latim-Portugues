redarguere niteretur, ne diutius dubitetur, utrum necessitatem ei qui protulit imponi oporteret repetita vice hoc
proferre, an sufficiat ei fides iam pridem approbata, sancimus, si aliquid tali eveniat, eum, qui petit eam chartam
iterum proferri, prius sacramentum praestare, quod existimans se posse falsum redarguere quod prolatum est ad
huius modi venit petitionem. Quid enim, si, cum nosset deperditam esse chartam vel forte concrematam vel alio
modo diminutam, hanc requiri adsimulans et ad difficultatem productionis r espiciens huiusmodi facit petitionem
1 . Et postquam hoc ab actore vel petitore fuerit iuratum et inscriptionum pagina apud competentem iudicem
deposita, tunc necessitatem imponi ei, qui protulit chartam de qua quaeritur, iterum eam apud iudicem criminis
proferre, quatenus possit apud eum crimen falsitatis ventilari.
2 . Sin autem dicat non esse sibi possibile eam ostendere, quia per fortuitos casus huiusmodi copia ei abrepta est,
tunc subeat sacramentum, quod neque habet eandem chartulam neque alii eam dedit nec apud alium voluntate
eius constituta est nec dolo malo fecit, quominus ea appareat, sed re vera ipsa chartula sine omni dolo deperdita
est et productio eius sibi impossibilis est: et si tale subeat sacramentum, ab huiusmodi necessitate eum relaxari.
3 . Quod si praedictum iusiurandum subire minime maluerit, tunc quasi falsa chartula nullas habeat vires
adversus eum, contra quem prolata est, sed sit penitus vacuata: neque enim ulterius poenam produci contra eos
qui non iuraverunt volumus, cum forsitan quidam subtili reverentia tenti nec verum sacramentum praestare
patiuntur.
4 . Eandem autem copiam ei praestamus, donec causa apud iudicem ventilatur. Si enim iam plenissimum finem
accepit et neque per appellationem suspensa est neque per solitam retractationem adhuc lis vivere speratur, tunc
satis durum est huiusmodi querellae indulgeri, ne in infinitum causae retractentur et sopita iam negotia per
huiusmodi viam iterum aperiantur et contrarium aliquid nostro eveniat proposito * IUST. A. IULIANO PP. *<A
530 D. V K. MART. LAMPADIO ET ORESTA VV. CC. CONSS.>
4.21.22
[Here there is a Greek text. Sorry, it is not yet in the Library.]
4.22.0. Plus valere quod agitur quam quod simulate concipitur.
4.22.1
Imperatores Valerianus, Gallienus . In contractibus rei veritas potius quam scriptura prospici debet. * VALER.
ET GALLIEN. AA. RUFINO. *<A 259 PP. III K. IUN. AEMILIANO ET BASSO CONSS.>
4.22.2
Imperatores Diocletianus, Maximianus . Acta simulata, velut non ipse, sed eius uxor comparaverit, veritatis
substantiam mutare non possunt. Quaestio itaque facti per praesidem examinabitur provinciae * DIOCL. ET
MAXIM. AA. ET CC. SOTERI. *<A 294 D. X K. MAI. CC. CONSS.>
4.22.3
Imperatores Diocletianus, Maximianus . Emptione pignoris causa facta non quod scriptum, sed quod gestum est
inspicitur. * DIOCL. ET MAXIM. AA. ET CC. MARINAE. *<A 294 D. K. MAI. SIRMI CC. CONSS.>
4.22.4
Imperatores Diocletianus, Maximianus . Si quis gestum a se fecerit alium egisse scribi, plus actum quam
scriptum valet. * DIOCL. ET MAXIM. AA. ET CC. DECIO. *<A 294 D. VIII K. DEC. CC. CONSS.>
4.22.5
Imperatores Diocletianus, Maximianus . Si falsum instrumentum emptionis conscriptum tibi, velut locationis
quam fieri mandaveras, subscribere, te non relecto, sed fidem habente, suasit, neutrum contractum in utroque
alterutrius consensu deficiente constitisse procul dubio est. * DIOCL. ET MAXIM. AA. ET CC. VICTORI. *<A
294 D. XIII K. IAN. CC. CONSS.>
4.23.0. De commodato.
4.23.1
Imperatores Diocletianus, Maximianus . Ea quidem, quae vi maiore auferuntur, detrimento eorum quibus res
commodantur imputari non solent. Sed cum is, qui a te commodari sibi bovem postulabat, hostilis incursionis
contemplatione periculum amissionis ac fortunam futuri damni in se suscepisse proponatur, praeses provinciae,
si probaveris eum indemnitatem tibi promisisse, placitum conventionis implere eum compellet * DIOCL. ET
MAXIM. AA. ET CC. SISOLAE. *<A 290 VEL 293 D. VI K. IUN. IPSIS AA. CONSS.>
4.23.2
Imperatores Diocletianus, Maximianus . Cum eum, qui temporalis ministerii causa suscepit ancillam, ad
restitutionem eius bona fides urgueat, consequens est socerum tuum huius rei causa tradidisse ancillam adito
174

