Imperator Alexander Severus . Persecutionem eorum, quae vi vel furto ablata sunt, etiam si postea interciderunt,
integram esse iure responsum est. * ALEX. A. FELICI. *<A 223 PP. X K. DEC. MAXIMO II ET AELIANO
CONSS.>
2.19.2
Imperator Alexander Severus . Cum te non solum cavisse, verum etiam solvisse pecuniam confitearis, qua
ratione ut vim passus restitui quod illatum est postules, perspici non potest, quando verisimile non sit ad
solutionem te properasse omissa querella de chirographo utpote per vim extorto, nisi et in solvendo vim te
passum dicis. * ALEX. A. ALEXANDRO. *<A 226 PP. VI K. IUL. ALEXANDRO A. II ET MARCELLO
CONSS.>
2.19.3
Imperator Gordianus . Si vi vel metu fundum avus tuus distrahere coactus est, etiamsi maxime emptor eum alii
vendidit, si tamen tu avo tuo heres extitisti, ut tibi reddito a te pretio restituatur, postquam placuit in rem quoque
dari actionem, secundum formam perpetui edicti adito praeside provinciae poteris postulare, si modo qui
secundo loco comparavit longae possessionis praescriptione non fuerit munitus. * GORD. A. GAIO. *<A 238
PP. VI ID. AUG. PIO ET PONTIANO CONSS.>
2.19.4
Imperator Gordianus . Si per vim vel metum mortis aut cruciatus corporis venditio vobis extorta est et non postea
eam consensu roborastis, iuxta perpetui formam edicti intra annum quidem agentes, quo experiundi potestas est,
si res non restituatur, quadrupli referetis condemnationem, scilicet reddito a vobis pretio: post annum vero causa
cognita eadem actio in simplum permittitur: quae causae cognitio eo pertinet, ut ita demum decernatur, si alia
actio non sit. * GORD. A. PRIMO ET EUTYCHETI. *<A 239 PP. III NON. AUG. GORDIANO A. ET
AVIOLA CONSS.>
2.19.5
Imperator Gordianus . Non interest, a quo vis adhibita sit patri et patruo tuo, utrum ab emptore an vero sciente
emptore ab alio, ut vi metuve possessionem vendere cogerentur. Nam si adhibita vi compulsi sunt possessiones
suas quae maiore valebant minimo distrahere, iurisdictionis tenore, ut id quod improbe factum est in priorem
statum revolvatur, impetrabunt. * GORD. A. RUFO MIL. *<A 239 PP. VI K. IAN. GORDIANO A. ET
AVIOLA CONSS.>
2.19.6
Imperatores Diocletianus, Maximianus . Ad invidiam alicui nocere nullam dignitatem oportet. Unde intellegis,
quod ad metum arguendum, per quem dicis initum esse contractum, senatoria dignitas adversarii tui sola non est
idonea. * DIOCL. ET MAXIM. AA. ET CC. POLLAE. *<A 294 PP. III K. MAI. HERACLIAE CC. CONSS.>
2.19.7
Imperatores Diocletianus, Maximianus . Si donationis vel transactionis vel stipulationis vel cuiuscumque alterius
contractus obligationis confectum instrumentum metu mortis vel cruciatus corporis extortum vel capitales minas
pertimescendo adito praeside provinciae probare poteris, hoc ratum haberi secundum edicti formam non patietur.
* DIOCL. ET MAXIM. AA. ET CC. COTUI. *<A 293 D. II NON. IAN. AA. CONSS.>
2.19.8
Imperatores Diocletianus, Maximianus . Cum te domus et horti venditionem fecisse sub spe recipiendi, quod de
frumento feceras, instrumentum vel timore, ne ad civilia munera nominareris, proponas et rescindi venditionem
veluti metus causa factam desideres, intellegis ad ratum non habendum contractum metum huiusmodi prodesse
non posse. * DIOCL. ET MAXIM. AA. ET CC. TROPHIMO. *<A 293 D. XI K. SEPT. VIMINACII AA.
CONSS.>
2.19.9
Imperatores Diocletianus, Maximianus . Metum non iactationibus tantum vel contestationibus, sed atrocitate
facti probari convenit. * DIOCL. ET MAXIM. AA. ET CC. HYMNODAE. *<A 293 D. K. DEC. AA. CONSS.>
2.19.10
Imperatores Diocletianus, Maximianus . Accusationis institutae vel futurae metu alienationem seu promissionem
factam rescindi postulantis improbum desiderium est. * DIOCL. ET MAXIM. AA. ET CC. FAUSTINAE. *<A
294 D. VI K. FEBR. CC. CONSS.>
2.19.11
Imperator Constantinus . Si per impressionem quis aliquem metuens saltem in mediocri officio constitutum rei
suae in eadem provincia vel loco, ubi tale officium peragit, sub venditionis titulo fecerit cessionem, et quod
emptum fuerit reddatur et nihilo minus etiam pecunia retineatur: simili poena servanda, si qui vel coniugis vel
amici nominibus abutentes praedam tamen sibi adquirunt. * CONST. A. AD EUAGRIUM PP. *<A 326 D. X K.
OCT. AQUILEIAE CONSTANTINO A. VII ET CONSTANTIO CONSS.>
2.19.12
Imperatores Honorius, Theodosius . Venditiones donationes transactiones, quae per potentiam extortae sunt,
praecipimus infirmari. * HONOR. ET THEODOS. AA. AD POP. *<A 415 D. XIII K. MART.
CONSTANTINOPOLI HONORIO X ET THEODOSIO VI AA. CONSS.>
95

