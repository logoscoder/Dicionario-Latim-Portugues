autem hoc raro contingit in capitulis lege nostra tantummodo exceptis, huiusmodo iniquitatem ipsa necessitas
rerum introducebat
2 . Et ideo pio remedio causam corrigentes sancimus sortis tantummodo usuras usque ad centesimam currentes
ex iudicati actione profligari, non autem usurarum quantascumque usuras. Si enim novatur iudicati actione prior
contractus, necesse est usurarum quidem, quae anterioris contractus sunt, cursum post sententias inhiberi, alias
autem usuras ex iudicati actione tantummodo sortis procedere, et non ideo, quod forsitan consummata est
quantitas sortis et usurarum, totius summae usuras postea colligi, sed sortis tantummodo
3 . Et cum antiquitas pessimo exemplo reis quidem condemnatis laxamentum duorum mensum praestabat,
fideiussores autem eorum eodem uti beneficio non concedebat, ut liceret victoribus relictis propter legem
condemnatis personis a fideiussoribus eorum vel mandatoribus statim pecunias vel res in condemnatione positas
exigere, huiusmodi acerbitatem resecantes sancimus quadrimenstres indutias, quas dedimus condemnatis, etiam
ad fideiussores eorum et mandatores extendi, ne legi fiat derogatum. Cum enim interventor solvere compellatur
et ipse reum coerceat ad invitam solutionem, nullum condemnatus habebat nostrae sensum humanitatis, quia per
medium fideiussorem statim pecunias persolvere compellebatur * IUST. A. IOHANNI PP. *<A 531 D. V K.
DEC. CONSTANTINOPOLI POST CONSULATUM LAMPADII ET ORESTIS VV. CC.>

7.55.0. Si plures una sententia condemnati sunt.
7.55.1
Imperator Alexander Severus . Si non singuli in solidum, sed generaliter tu et collega tuus una et certa quantitate
condemnati estis nec additum, ut, quod ab altero servari non possit, alter suppleret, effectus sententiae virilibus
portionibus discretus est. Ideoque parens pro tua portione sententiae ob cessationem alterius ex causa iudicati
conveniri non potes * ALEX. A. VICTORI. *<A 229 PP.K.IUL.ALEXANDRO A. III ET DIONE CONSS.>
7.55.2
Imperator Gordianus . Quotiens a tutoribus singulis procuratoribus datis insequitur in omnium persona
condemnatio, periculum sententiae videri esse divisum. Ideoque quod ab uno servari non potuerit, a ceteris exigi
non posse explorati iuris est * GORD. A. ANNIANO. *<A 242 PP.XV K.APRIL.ATTICO ET
PRAETEXTATO CONSS.>
7.56.0. Quibus res iudicata non nocet.
7.56.1
Imperator Alexander Severus . Si neque mandasti fratri tuo defensionem rei tuae neque quod gestum est ratum
habuisti, praescriptio rei iudicatae tibi non oberit. Et ideo non prohiberis causam tuam agere sine praeiudicio
rerum iudicatarum * ALEX. A. MASCULINO. *<A 222 PP. NON.MAI.ALEXANDRO A. CONS.>
7.56.2
Imperator Gordianus . Res inter alios iudicatae neque emolumentum adferre his, qui iudicio non interfuerunt,
neque praeiudicium solent inrogare. Ideoque nepti tuae praeiudicare non potest, quod adversus coheredem eius
iudicatum est, si nihil adversus ipsam statutum est * GORD. A. ATHENIO. *<A 239 PP.V ID.IUL.GORDIANO
A.ET AVIOLA CONSS.>
7.56.3
Imperatores Diocletianus, Maximianus . Iuris manifestissimi est et in accusationibus his, qui congressi iudicio
non sunt, officere non posse, si quid forte praeiudicii videatur oblatum. * DIOCL. ET MAXIM. AA.
HONORATO. *<A 289 PP.XIIII K.SEPT.BASSO ET QUINTILIANO CONSS.>
7.56.4
Imperatores Diocletianus, Maximianus . Nec in simili negotio res inter alios actas absenti praeiudicare saepe
constitutum est. * DIOCL. ET MAXIM. AA. ET CC. SOTERIANO. *<A 294 S.III K.DEC.CC. CONSS.>
7.57.0. Comminationes epistulas programmata subscriptiones auctoritatem rei iudicatae non habere.
7.57.1
402

