VALENTIN. ET THEODOS. AAA. AD EUSIGNIUM PP. *<A 383 D. XVI K. IUL.VERONAE. ACCEPTA
PRID. K. AUG. MEROBAUDE II ET SATURNINO CONSS.>
1.15.2
[Here there is a Greek text. Sorry, it is not yet in the Library.]
1.16.0. De senatus consultis.
1.16.1
Imperatores Valentinianus, Theodosius, Arcadius . Quamvis consultum senatus perpetuam per se obtineat
firmitatem, tamen etiam nostris legibus idem prosequimur adicientes, ut, si quisquam speciali supplicatione
eliciendum aliquod rescriptum temptaverit, ut transire ei formam liceat statutorum, tertia patrimonii parte
multatus et damnatus ambitus crimine maneat infamis. * VALENTIN. THEODOS. ET ARCAD. AAA. AD
SENATUM. *<A 384 D. VII K. AUG. HERACLEAE RICOMERE ET CLEARCHO CONSS.>
1.17.0. De veteri iure enucleando et auctoritate iuris prudentium qui in digestis referuntur.
1.17.1
Imperator Justinianus . Deo auctore nostrum gubernantes imperium, quod nobis a caelesti maiestate traditum est,
et bella feliciter peragimus et pacem decoramus et statum rei publicae sustentamus: et ita nostros animos ad dei
omnipotentis erigimus adiutorium, ut neque armis confidamus neque nostris militibus neque bellorum ducibus
vel nostro ingenio, sed omnem spem ad solam referamus summae providentiam trinitatis: unde et mundi totius
elementa processerunt et eorum dispositio in orbem terrarum producta est.
1. Cum itaque nihil tam studiosum in omnibus rebus invenitur quam legum auctoritas, quae et divinas et
humanas res bene disponit et omnem iniquitatem expellit, repperimus autem omnem legum tramitem, qui ab
urbe condita et romuleis descendit temporibus, ita esse confusum, ut in infinitum extendatur et nullius humanae
naturae capacitate concludatur: primum nobis fuit studium a sacratissimis retro principibus initium sumere et
eorum constitutiones emendare et viae dilucidae tradere, quatenus in unum codicem congregatae et omni
supervacua similitudine et iniquissima discordia absolutae universis hominibus promptum suae sinceritatis
praebeant praesidium.
2. Hocque opere consummato et in uno volumine nostro nomine praefulgente coadunato, cum ex paucis et
tenuioribus relevati ad summam et plenissimam iuris emendationem pervenire properaremus et omnem
Romanam sanctionem et colligere et emendare et tot auctorum dispersa volumina uno codice indita ostendere,
quod nemo alius neque sperare neque optare ausus est, res quidem nobis difficillima, immo magis impossibilis
videbatur. Sed manibus ad caelum erectis et aeterno auxilio invocato eam quoque curam nostris reposuimus
animis, deo freti, qui et res penitus desperatas donare et consummare suae virtutis magnitudine potest.
3. Et ad tuae sinceritatis optimum respeximus ministerium tibique primo et hoc opus commisimus, ingenii tui
documentis ex nostri codicis ordinatione acceptis, et iussimus quos probaveris tam ex facundissimis
antecessoribus quam ex viris disertissimis togatis fori amplissimae sedis ad sociandum laborem eligere. His
itaque collectis et in nostrum palatium introductis nobisque tuo testimonio placitis totam rem faciendam
permisimus, ita tamen, ut tui vigilantissimi animi gubernatione res omnis celebretur.
4. Iubemus igitur vobis antiquorum prudentium, quibus auctoritatem conscribendarum interpretandarumque
legum sacratissimi principes praebuerunt, libros ad ius Romanum pertinentes et legere et elimare, ut ex his omnis
materia colligatur, nulla secundum quod possibile est neque similitudine neque discordia derelicta, sed ex his hoc
colligi, quod unum pro omnibus sufficiat. Quia autem et alii libros ad ius pertinentes scripserunt, quorum
scripturae a nullis auctoribus receptae nec usitatae sunt, neque nos eorum volumina nostram inquietare dignamur
sanctionem.
5. Cumque haec materia summa numinis liberalitate collecta fuerit, oportet eam pulcherrimo opere extruere et
quasi proprium et sanctissimum templum iustitiae consecrare et in libros quinquaginta et certos titulos totum ius
dirigere tam secundum nostri constitutionum codicis quam edicti perpetui imitationem, prout hoc vobis
commodius esse patuerit, ut nihil extra memoratam consummationem possit esse derelictum, sed his
quinquaginta libris totum ius antiquum, per millesimum et quadringentesimum paene annum confusum et a nobis
purgatum, quasi quodam muro vallatum nihil extra se habeat: omnibus auctoribus iuris aequa dignitate
pollentibus et nemini quadam praerogativa servanda, quia non omnes in omnia, sed certi per certa vel meliores
vel deteriores inveniuntur.
39

