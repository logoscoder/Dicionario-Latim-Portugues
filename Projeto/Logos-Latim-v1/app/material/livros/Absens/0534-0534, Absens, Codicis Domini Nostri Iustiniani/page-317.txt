7 . Et hoc non solum in filiabus obtinere, sed etiam in nepotibus et in neptibus et deinceps observari censemus, si
tamen ex masculis progeniti sunt.
8 . Sed quia et aliud vitium fuerat sub obtentu differentiae introductum et alia iura exheredationis in postumis,
alia in iam natis observabantur, cum necesse fuerat postumam inter ceteros exheredatam etiam legato honorari,
filiam autem iam progenitam et sine datione, et hoc brevissimo incremento verborum ad plenissimam
definitionem deduximus sancientes eadem iura obtinere et in postumis exheredandis, sive masculini sive
feminini sexus sint, quae in filiis et filiabus iam statuimus, ut etiam ipsi vel ipsae nominatim exheredentur, id est
postumi vel postumae facta mentione. * IUST. A. IOHANNI PP. *<A 531 D.K.SEPT CONSTANTINOPOLI
POST CONSULATUM LAMPADII ET ORESTIS VV.CC.>
6.29.0. De postumis heredibus instituendis vel exheredandis vel praeteritis.
6.29.1
Imperator Antoninus . Si post testamentum factum, quo postumorum suorum nullam mentionem testator fecit,
filiam suscepit, intestato vita functus est, cum agnatione postumae cuius non meminit testamentum ruptum sit: ex
rupto autem testamento nihil deberi neque peti posse explorati iuris est. * ANT. A. BRITTIANO. *<A 213 D.
ET PP. IIII K. IUL. ANTONINO A. IIII ET BALBINO CONSS.>
6.29.2
Imperatores Diocletianus, Maximianus . Uxoris abortu testamentum mariti non solvi, postumo vero praeterito,
quamvis natus ilico decesserit, non restitui ruptum iuris evidentissimi est. * DIOCL. ET MAXIM. AA. ET CC.
SOTERICHO. *<A 294 S.XII K.MART. SIRMI CC. CONSS.>
6.29.3
Imperator Justinianus . Quod certatum est apud veteres, nos decidimus. Cum igitur is qui in ventre portabatur
praeteritus fuerat, qui, si ad lucem fuisset redactus, suus heres patri existeret, si non alius eum antecederet et
nascendo ruptum testamentum faciebat, si postumus in hunc quidem orbem devolutus est, voce autem non
emissa ab hac luce subtractus est, dubitabatur, si is postumus ruptum facere testamentum potest
1 . Veteres animi turbati sunt, quid de paterno elogio statuendum sit. Cumque sabiniani existimabant, si vivus
natus est, etsi vocem non emisit, ruptum testamentum, apparet, quod, etsi mutus fuerat, hoc ipsum faciebat,
eorum etiam nos laudamus sententiam et sancimus, si vivus perfecte natus est, licet ilico postquam in terram
cecidit vel in manibus obstetricis decessit, nihilo minus testamentum corrumpi, hoc tantummodo requirendo, si
vivus ad orbem totus processit ad nullum declinans monstrum vel prodigium * IUST. A. IULIANO PP. *<A 530
D.XV K.DEC.CONSTANTINOPOLI LAMPADIO ET ORESTE VV.CC.CONSS.>
6.29.4
Imperator Justinianus . Quidam, cum testamentum faciebat, his verbis usus est: "si filius vel filia intra decem
mensuum spatium post mortem meam fuerint editi, heredes sunto" vel ita dixit: " filius vel filia, qui intra decem
menses proximos mortis meae nascentur, heredes sunto". Iurgium antiquis interpretatoribus legum exortum est,
an videantur non contineri testamento et hoc ruptum facere
1 . Nobis itaque eorum sententias decidentibus, cum frequentissimas leges posuimus testatorum voluntates
adiuvantes, ex neutra huiusmodi verborum positione ruptum fieri testamentum videtur, sed sive vivo testatore
sive post mortem eius intra decem menses a morte testatoris numerandos filius vel filia fuerint progeniti, maneat
testatoris voluntas immutilata, ne poenam patiatur praeteritionis, qui suos filios non praeteriit. * IUST. A.
IULIANO PP. *<A 530 D.XII K.DEC.CONSTANTINOPOLI LAMPADIO ET ORESTE VV.CC.CONSS. >
6.30.0. De iure deliberandi et de adeunda vel adquirenda hereditate.
6.30.1
Imperator Antoninus . Si a patre emancipata eo defuncto bonorum possessionem non agnovisti, frustra vereris,
ne hereditati paternae sis obligata, quod servum eius nullo iure manumisisti resque et mancipia quaedam propter
funeris impensas distraxisti. * ANT. A. TITIAE. *<A 214 PP. K. IUL. MESSALA ET SABINO CONSS.>
6.30.2
Imperator Alexander Severus . Cum debitum paternum te exsolvisse adlegas pro portione hereditaria, agnovisse
te hereditatem defuncti non ambigitur. * ALEX. A. FLORENTINO MIL. *<A 223 PP. VI ID. FEBR. MAXIMO
II ET AELIANO CONSS.>
6.30.3
Imperator Gordianus . Si fratris tui filius mortis tempore in patris sui fuit potestate, sive ex asse heres institutus
est, etiam clausis tabulis heres potuit existere, sive ex parte, nihilo minus statim suus heres ei extitit nec
317

