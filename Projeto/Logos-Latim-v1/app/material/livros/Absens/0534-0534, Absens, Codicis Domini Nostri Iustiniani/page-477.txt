9.2.4
Imperator Gordianus . Si accusatoribus absentibus et non per contumaciam adesse iudicio cessantibus ex una
postulatione aditus praeses provinciae non causa cognita sententiam dixit, qua eum de quo querimoniam detulisti
liberandum existimavit, criminatione etiam nunc perseverante, quae contumacia vel cessatione accusatorum non
interveniente auferri non potuit, causa intentati criminis apud eundem vel successorem eius more iudiciorum
tractabitur. * GORD. A. ARCHELAO. *<A 241 PP.NON.MART.GORDIANO A. II ET POMPEIANO
CONSS.>
9.2.5
Imperator Gordianus . Non ideo minus crimine seu atrociorum iniuriarum iudicio tenetur is qui in istam
accusationem incidit, quod dicat alium se huius facti mandatorem habuisse. Namque hoc casu praeter
principalem reum mandatorem quoque ex sua persona conveniri posse ignotum non est * GORD. A. PAULINO.
*<A 241 PP.III ID.SEPT.GORDIANO A.II ET POMPEIANO CONSS.>
9.2.6
Imperator Gordianus . Absentem capitali crimine accusari non posse, sed requirendum tantummodo adnotari
solere, si desit, vetus ius est.
1 . Et ideo cum absentem te et ignorantem, cui numquam ullum crimen denuntiatum esset, per iniuriam a
praeside provinciae in metallum datum dicas, quo magis in praesenti te agente, ut adseveras, iam nunc fides veri
possit illuminari, praefectos praetorio adire cura, qui, quidquid novo more et contra formam constitutionum
gestum deprehenderint, pro sua iustitia reformabunt. * GORD. A. AVIDIANO. *<A 243 PP.IIII NON.
APRIL.ARRIANO ET PAPO CONSS.>
9.2.7
Imperator Gordianus . Ea quidem, quae per officium praesidibus nuntiantur, et citra sollemnia accusationum
posse perpendi incognitum non est. Verum falsis nec ne notoriis insimulatus sit, perpenso iudicio dispici debet *
GORD. A. PROCULO. *<A 244 PP.VIII ID.IAN.PEREGRINO ET AEMILIANO CONSS.>
9.2.8
Imperatores Diocletianus, Maximianus . Si quis se iniuriam ab aliquo passum putaverit et querellam deferre
voluerit, non ad stationarios decurrat, sed praesidalem, adeat potestatem aut libellos offerens aut querellas suas
apud acta deponens. * DIOCL. ET MAXIM. AA. EXEMPL. SACR. LITT.*<A XXX PP. SINE DIE ET
CONSULE.>
9.2.9
Imperatores Diocletianus, Maximianus . Qui de crimine publico in accusationem deductus est, ab alio super
eodem crimine deferri non potest.
1 . Si tamen ex eodem facto plurima crimina nascuntur et de uno crimine in accusationem fuerit deductus, de
altero non prohibetur ab alio deferri.
2 . Iudex autem super utroque crimine audientiam accommodabit: nec enim licebit ei separatim de uno crimine
sententiam proferre, priusquam plenissima examinatio super altero quoque crimine fiet. * DIOCL. ET MAXIM.
AA. HONORATO. *<A 289 PP. XIIII K. SEPT. BASSO ET QUINTIANO CONSS.>
9.2.10
Imperatores Diocletianus, Maximianus . Qui explicandi negotii spem, cuius finis in iudicis potestate ac motu
situs est, pollicetur, non minus ob illicitam sponsionem crimen contrahit, quam qui ad huiusmodi promissionis
commercium contra disciplinam publicam adspirat. * DIOCL. ET MAXIM. AA. URSAE. *<A 290 PP.III
K.NOV.IPSIS IIII ET III AA. CONSS.>
9.2.11
Imperatores Diocletianus, Maximianus . Si quis homicidii crimen existimat persequendum, secundum iuris
publici formam debebit eum, qui in primordio homicidii postulaverat reum neque probaverat ideoque reus
absolutus est, praevaricationis arguere: id enim salubriter statutis principum parentum nostrorum iurisque forma
praescriptum est: vel si id non putaverit agendum, ad sequens crimen, id est pastorum latronumve, descendere
eum coges atque id exsequi iudicio tuo, cum, si quidem id ab incusato appareat esse commissum, ob ultionem
publicam obnoxius legibus fiat. * DIOCL. ET MAXIM. AA. HAVE CRISPINE CARISS. NOBIS.*<A 292
D.III ID.APRIL.HANNIBALIANO ET ASCLEPIODOTO CONSS.>
9.2.12
Imperatores Diocletianus, Maximianus . Factum sponte se praecipitantis innocenti criminis periculum adferre
non potest. * DIOCL. ET MAXIM. AA. ET CC. AURELIO. *<A 293 S.XIIII K.IUN.SIRMI AA. CONSS.>
9.2.13
Imperatores Gratianus, Valentinianus, Theodosius . Si quis servos crediderit accusandos, non prius ad corporum
tormenta veniatur, quam se vinculo subscriptionis adstrinxerit. * GRAT. VALENTIN. ET THEODOS. AAA.
MARINIANO VIC. HISPANIAE.*<A 383 D.VI K.IUN.PATAVI MEROBAUDE ITERUM ET SATURNINO
CONSS.>
9.2.14
477

