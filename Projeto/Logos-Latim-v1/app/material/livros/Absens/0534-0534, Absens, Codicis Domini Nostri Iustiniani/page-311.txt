6.24.11
Imperatores Theodosius, Valentinianus . Extraneum etiam penitus ignotum heredem quis instituere potest. *
THEODOS. ET VALENTIN. AA. HIERIO PP. *<A 428 D. X K. MART. CONSTANTINOPOLI FELICE ET
TAURO CONSS.>
6.24.12
Imperator Leo . Hereditatis vel legati seu fideicommissi aut donationis titulo domus aut annonae civiles aut
quaelibet aedificia vel mancipia ad ius inclitae urbis vel alterius cuiuslibet civitatis pervenire possunt. * LEO A.
ERYTHRIO PP. *<A 469 D. V K. MART. MARCIANO ET ZENONE CONSS.>
6.24.13
Imperator Justinianus . Quotiens certi quidem ex certa re scripti sunt heredes vel certis rebus pro sua institutione
contenti esse iussi sunt, quos legatariorum loco haberi certum est, alii vero ex certa parte vel sine parte, qui pro
veterum legum tenore ad certam unciarum institutionem referuntur, eos tantummodo omnibus hereditariis
actionibus uti vel conveniri decernimus, qui ex certa parte vel sine parte scripti fuerint, nec aliquam
deminutionem earundem actionum occasione heredum ex certa re scriptorum fieri. * IUST. A. MENAE PP. *<A
529 D. VIII ID. APRIL. CONSTANTINOPOLI DECIO VC. CONS.>
6.24.14
Imperator Justinianus . Cum in libris Ulpiani, quos ad Massurium Sabinum scripsit, talis species relata est, hanc
apertius expedire nobis visum est.
1 . Quidam testamentum faciens ita instituit: "Sempronius Plotii heres esto". Veteres quidem existimabant
errorem nominis esse et sic institutionem valere, quasi testator Plotius nominaretur et Sempronium sibi
scripsisset heredem
2 . Sed huiusmodi sententiam crassiorem esse existimamus: neque enim sic homo supinus, immo magis stultus
invenitur, ut suum nomen ignoret. Sed si quidem ipse testator Plotio cuidam heres extitit, manifestissimum esse
sibi Sempronium heredem instituisse, ut per mediam ipsius personam Plotii heres efficiatur: et hoc
argumentamur ex antiqua regula, quae voluit heredem heredis testatoris esse heredem
3 . Sin autem nihil tale factum est, supervacuam esse et inanem huiusmodi institutionem, nisi prius herede plotio
sibi instituto sic adiecit:" Sempronius Plotii heres esto". Tunc etenim existimandum est eum dixisse, si non
Plotius heres sibi fuerit, tunc Sempronium in locum partemve Plotii ex substitutione vocari, ut ita ex
consequentia verborum Plotius quidem institutus, Sempronius autem substitutus inveniatur
4 . Sin autem neque ipse testator Plotio heres extitit neque Plotium heredem antea scripsit et sic Sempronium
Plotio heredem voluit esse, nullius esse momenti talem institutionem, cum non est verisimile in suum nomen
quendam errasse. * IUST. A. IOHANNI PP. *<D. III K. AUG. POST CONSULATUM LAMPADII ET
ORESTIS VV. CC.>
6.25.0. De institutionibus seu substitutionibus sub condicione factis.
6.25.1
Imperatores Severus, Antoninus . Cum avum maternum ea condicione filiam tuam heredem instituisse proponas,
si Anthylli filio nupsisset, non prius eam heredem existere, quam condicioni paruerit aut Anthylli filio recusante
matrimonium impeditum fuerit, manifestum est. * SEV. ET ANT. AA. ALEXANDRO. *<A 199
PP.K.OCT.ANULLINO ET FRONTONE CONSS.>
6.25.2
Imperator Antoninus . Condicioni, sub qua testamento matris tuae heres instituta es, si non paruisti, substitutio
locum habet. Nec enim videri potest sub specie turpium nuptiarum viduitatem tibi indixisse, cum te filio sororis
suae consobrino tuo probabili consilio matrimonio iungere voluerit
1 . Nec extraordinario auxilio indiges, cum ex his quae libello complexa es declaretur non per eum stetisse,
quominus supremae voluntati matris tuae testatricis satisfieret. * ANT. A. CASSIAE. *<A 213 PP.VIII
ID.MART.ROMAE ANTONINO A.IIII ET BALBINO CONSS.>
6.25.3
Imperator Antoninus . Si mater vos sub condicione emancipationis heredes instituit et, priusquam voluntati
defunctae pareretur, sententiam pater meruit vel aliter defunctus est, morte eius vel alio modo patria potestate
liberati ius adeundae hereditatis cum sua causa quaesistis. * ANT. A. MAXENTIO ET ALIIS. *<A 216
S.PRID.K.MAI.SABINO ET ANULLIO CONSS.>
6.25.4
Imperator Alexander Severus . Si pater filium quem in potestate habebat sub condicione, quae in ipsius potestate
non erat, heredem scripsit nec in defectum eius exheredavit, iure testatus non videtur.
1 . Cum autem trans mare et longe te agentem sub hac condicione heredem scriptum esse dicas, si in patriam,
quae in provincia mauritaniae erat, regressus fuisses, nec exheredatum te adleges, si in eum locum non redisses,
311

