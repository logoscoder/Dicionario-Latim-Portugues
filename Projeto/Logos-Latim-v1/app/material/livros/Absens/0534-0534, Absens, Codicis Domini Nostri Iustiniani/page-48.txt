1.23.1
Imperator Alexander Severus . Si libellum de communi causa tu fraterque tuus dedistis, quamvis rescriptum ad
unius personam directum sit, utrique tamen prospectum est. * ALEX. A. SUPERO. *<A 222 D. ID. IUL.
ALEXANDRO A. CONS.>
1.23.2
Imperator Alexander Severus . Falso adseveratur auctoritatem rescriptorum devoluto spatio anni obtinere
firmitatem suam non oportere, cum ea, quae ad ius rescribuntur, perennia esse debent, si modo tempus, intra
quod adlegari vel audiri debeat, non sit comprehensum. * ALEX. A. EPAGATHO. *<A 270 D. VII K. NOV.
ANTIOCHIANO ET ORFITO CONSS.>
1.23.3
Imperatores Diocletianus, Maximianus . Sancimus, ut authentica ipsa atque originalia rescripta et nostra manu
subscripta, non exempla eorum, insinuentur. * DIOCL. ET MAXIM. AA. CRISPINO PRAESIDI PROV.
PHOENICE. *<A 292 D. PRID. K. APRIL. HANNIBALIANO ET ASCLEPIODOTO CONSS.>
1.23.4
Imperator Constantinus . Si qua beneficia personalia sine die et consule fuerint deprehensa, auctoritate careant. *
CONST. A. AD LUSITANOS. *<A 322 D. VII K. AUG. SAVARIAE PROBIANO ET IULIANO CONSS.>
1.23.5
Imperatores Valentinianus, Theodosius, Arcadius . Sacrilegii instar est divinis super quibuscumque
administrationibus vel dignitatibus promulgandis obviare beneficiis. * VALENTIN. THEODOS. ET ARCAD.
AAA. AD NICETIUM PRAEF. ANNON. *<A 385 D. K. FEBR. MEDIOLANI ARCADIO A. ET BAUTONE
CONSS.>
1.23.6
Imperator Leo . Sacri adfatus, quoscumque nostrae mansuetudinis in quacumque parte paginarum scripserit
auctoritas, non alio vultu penitus aut colore, nisi purpurea tantummodo scriptione illustrentur, scilicet ut cocti
muricis et triti conchylii ardore signentur: eaque tantummodo fas sit proferri et dici rescripta in quibuscumque
iudiciis, quae in chartis sive membranis subnotatio nostrae subscriptionis impresserit.
1. Hanc autem sacri encausti confectionem nulli sit licitum aut concessum habere aut quaerere aut a quoquam
sperare: eo videlicet, qui hoc adgressus fuerit tyrannico spiritu, post proscriptionem bonorum omnium capitali
non immerito poena plectendo. * LEO A. HILARIANO MAG. OFF. ET PATRICIO. *<A 470 D. VI K. APRIL.
IORDANE ET SEVERO CONSS.>
1.23.7
Imperator Zeno . Universa rescripta, sive in personam precantium sive ad quemlibet iudicem manaverint, quae
vel adnotatio vel quaevis pragmatica sanctio nominetur, sub ea condicione proferri praecipimus, si preces
veritate nituntur, nec aliquem fructum precator oraculi percipiat impetrati, licet in iudicio adserat veritatem, nisi
quaestio fidei precum imperiali beneficio monstretur inserta.
1. Nam et vir magnificus quaestor et viri spectabiles magistri scriniorum: qui sine praefata adiectione
qualecumque divinum responsum dictaverint, et iudices, qui susceperint, reprehensionem subibunt et, qui illicite
dictata scribere ausi fuerint cuiuscumque scrinii memoriales seu pragmaticarii vel adiutores primicerii, amissione
cinguli ferientur.
2. Pragmaticas praeterea sanctiones non ad singulorum preces super privatis negotiis proferri, sed si quando
corpus aut schola vel officium vel curia vel civitas vel provincia vel quaedam universitas hominum ob causam
publicam fuderit preces, manare decernimus, ut hic etiam veritatis quaestio reservetur. * ZENO A.
SEBASTIANO PP. *<A 477 D. X K. IAN. CONSTANTINOPOLI POST CONSULATUM ARMATI.>
1.24.0. De statuis et imaginibus.
1.24.1
Imperatores Arcadius, Honorius . Si quis iudicum accepisse aeneas vel argenteas vel marmoreas statuas extra
imperiale beneficium in administratione positus detegetur, emolumenta, quae acceperit in ea positus dignitate,
quam polluit, cum extortis titulis vel praesumptis in quadruplum fisco nostro inferat simulque noverit
existimatonis suae poenam se subiturum. Nec eos sane a periculo pudoris haberi volumus immunes, qui adulandi
studio aut metu inconstanti ignavia transire quae sunt interdicta temptaverint. * ARCAD. ET HONOR. AA.
THEODORO PP. *<A 398 D. XII K. IAN. MEDIOLANI HONORIO A. IIII ET EUTYCHIANO CONSS.>
1.24.2
Imperator Theodosius . Si quando nostrae statuae vel imagines eriguntur seu diebus, ut adsolet, festis sive
communibus, adsit iudex sine adorationis ambitioso fastigio, ut ornamentum diei vel loco et nostrae recordationi
48

