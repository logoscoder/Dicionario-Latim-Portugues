Imperator Zeno . Nefandissimum scelus fratris sororisve filiae nuptiarum, quod sacratissimis constitutionibus
sub gravissimae poenae interminatione damnatum est, iterato praesentis divinae sanctionis tenore modis omnibus
prohibemus.
1 . Precandi quoque in posterum super tali coniugio, immo potius contagio, cunctis licentiam denegamus, ut
unusquisque cognoscat impetrationem quoque rei, cuius est denegata petitio, nec si per subreptionem post hunc
diem obtinuerit, sibimet profuturam. * ZENO A. BASILIO PP. *<>
5.9.0. De secundis nuptiis.
5.9.1
Imperatores Gratianus, Valentinianus, Theodosius . Si qua mulier nequaquam luctus religionem priori viro
nuptiarum festinatione praestiterit, ex iure quidem notissimo sit infamis.
1 . Praeterea secundo viro ultra tertiam partem bonorum in dotem ne det neque ei testamento plus quam tertiam
partem relinquat.
2 . Omnium praeterea hereditatum legatorum fideicommissorum suprema voluntate relictorum, mortis causa
donationum sit expers. Haec namque ab heredibus vel coheredibus aut ab intestato succedentibus vindicari
iubemus, ne in his, quibus correctionem morum induximus, fisci videamur habere rationem
3 . His etiam amittendis, quae prior maritus ei suprema reliquerit voluntate, quamquam haec, quae mulieri a
priore viro relinquuntur et per immaturum matrimonium vacuata esse coeperunt, primo a decem personis edicto
praetoris enumeratis, id est adscendentibus et descendentibus et ex latere usque ad secundum gradum, scilicet
gradibus servatis, deinde praesumi a fisco iubemus.
4 . Eandem quoque mulierem infamem redditam hereditates ab intestato, vel legitimas vel honorarias, non ultra
tertium gradum sinimus vindicare. * GRAT. VALENTIN. ET THEODOS. AAA. EUTROPIO PP. *<A 380 PP.
XV K. IAN. GRATIANO V ET THEODOSIO AA. CONSS.>
5.9.2
Imperatores Gratianus, Valentinianus, Theodosius . Si qua ex feminis perdito marito intra anni spatium alteri
festinavit innubere ( parvum enim temporis post decem menses servandum adicimus, tametsi id ipsum exiguum
putemus) , probrosis inusta notis honestioris nobilisque personae et decore et iure privetur atque omnia, quae de
prioris mariti bonis vel iure sponsalium vel iudicio defuncti coniugis consecuta fuerat, amittat. * GRAT.
VALENTIN. ET THEODOS. AAA. EUTROPIO PP. *<A 381 D. III K. IUN. CONSTANTINOPOLI
EUCHERIO ET SYAGRIO CONSS.>
5.9.3
Imperatores Gratianus, Valentinianus, Theodosius . Feminae, quae susceptis ex priore matrimonio filiis ad
secundas post tempus luctui statutum transierint nuptias, quidquid ex facultatibus priorum maritorum sponsalium
iure, quidquid etiam nuptiarum sollemnitate perceperint, aut quidquid mortis causa donationibus factis aut
testamenti iure directo aut fideicommissi vel legati titulo vel cuiuslibet munificae liberalitatis praemio ex bonis,
ut dictum est, priorum maritorum fuerint adsecutae, id totum, ita ut perceperint, integrum ad filios, quos ex
praecedente coniugio habuerint, transmittant vel ad quemlibet ex filiis ( dummodo ex his tantum, quos tali
successione dignissimos iudicamus), in quem contemplatione meritorum liberalitatis suae iudicium mater
crediderit dirigendum.
1 . Nec quicquam eaedem feminae ex isdem facultatibus abalienandi in quamlibet extraneam personam vel
successionem ex alterius matrimonii coniunctione susceptam praesumant atque habeant potestatem: possidendi
tantum ac fruendi in diem vitae, non etiam abalienandi facultate concessa. Nam si quid ex isdem rebus in alium
quemlibet fuerit ab ea translatum, ex maternis redintegrabitur facultatibus, quo illibata ad hos quos statuimus
liberos bona et incorrupta perveniant
1a . Illud etiam addimus legi, ut, si aliquis ex isdem filiis, quos ex priore matrimonio susceptos esse constabit,
forte decesserit, matre iam secundis nuptiis funestata, aliis etiam ex eodem matrimonio progenitis liberis
superstitibus, id, quod per eandem successionem ab intestato vel ex testamento suae posteritatis mater videbitur
consecuta, in diem vitae pro sibi debita portione sola tantum possessione delata, omne his qui supererunt ex
priore susceptis matrimonio filiis relinquat nec super istiusmodi facultatibus testandi in quamlibet aliam
extraneam personam vel quicquam alienandi habeat potestatem.
2 . Quod si nullam ex priore matrimonio habuerit successionem vel natus native decesserint, omne, quod quoquo
modo percepit, pleni proprietate iuris obtineat atque ex his nanciscendi dominii et testandi circa quem voluerit
liberam habeat potestatem. * GRAT. VALENTIN. ET THEODOS. AAA. FLORO PP. *<A 382 D. XV K. IAN.
CONSTANTINOPOLI ANTONIO ET SYAGRIO CONSS.>
5.9.4
230

