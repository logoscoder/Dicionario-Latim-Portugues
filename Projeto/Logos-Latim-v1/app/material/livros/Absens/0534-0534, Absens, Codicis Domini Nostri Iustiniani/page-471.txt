8.55.0. De revocandis donationibus.
8.55.1
Imperator Philippus . Etsi perfectis donationibus in possessionem inductus libertus quantolibet tempore ea quae
sibi donata sunt pleno iure ut dominus possederit, tamen, si ingratus sit, omnis donatio mutata patronorum
voluntate revocanda sit.
1 . Quod observabitur et circa ea, quae libertorum nomine, pecunia tamen patronorum et beneficio comparata
sunt.
2 . Nam qui obsequiis suis liberalitatem patronorum provocaverunt, non sunt digni, qui eam retineant, cum
coeperint obsequia neglegere, cum magis in eos collata liberalitas ad obsequium inclinare debet quam ad
insolentiam erigere.
3 . Hoc tamen ius stabit intra ipsos tantum, qui liberalitatem dederunt. Ceterum neque filii eorum neque
successores ad hoc beneficium pertinebunt: neque enim fas est ullo modo inquietari donationes, quas is qui
donaverat in diem vitae suae non retractavit * PHILIPP. A. AGILIO COSMIANO. *<A 249 D XV
K.IUL.AEMILIANO ET AQUILINO CONSS.>
8.55.2
Imperator Probus . Si apud provinciae praesidem aviam filiae tuae quasi paenitentia ductam subtracta
instrumenta donationum igni exussisse constiterit, vereri te non oportet, ne id, quod iure vires acceperat, ex post
facto possit in dubium revocari. * PROBUS A. FELICI. *<A 277 PP. III NON. MAI. SIRMI PROBO A. ET
PAULINO CONSS.>
8.55.3
Imperatores Carus, Carinus, Numerianus . Possessionem, quam in vos emancipatos per donationem mater
contulit, ex paenitentia sola alienare non potuit. * CARUS CARINUS ET NUMER. AAA. IANUARIO ET
FELICI. *<A 284 PP. II ID. IAN. CARINO II ET NUMERIANO AA. CONSS.>
8.55.4
Imperatores Diocletianus, Maximianus . Confiteri in fraudem te alterius donasse professionem inhonestam
continere intellegas. Itaque si donationem perfecisti, eam revocare non potes ex memorata adlegatione sub
obtentu paenitentiae * DIOCL. ET MAXIM. AA. ET CC. PROCULAE. *<A 293 PP. K. APRIL. HERACLIAE
AA. CONSS.>
8.55.5
Imperatores Diocletianus, Maximianus . Si donationem rite fecisti, hanc auctoritate rescripti nostri rescindi non
oportet. * DIOCL. ET MAXIM. AA. ET CC. EPAGATHO. *<A 293 S. V K. MAI. HERACLIAE AA.
CONSS.>
8.55.6
Imperatores Diocletianus, Maximianus . Velles nec ne filio tuo praedia itemque mancipia donare, fuit initio tibi
liberum. Desine itaque postulare, ut donatio quam perfeceras revocetur sub praetextu mariti ac liberorum
absentiae, cum huius firmitas ipsorum praesentia non indigeret * DIOCL. ET MAXIM. AA. ET CC.
HERENNIAE. *<A 294 S.V K.OCT. VIMINACII CC. CONSS.>
8.55.7
Imperatores Constantius, Constans . His solis matribus, quae non in secundi matrimonii foedus nupserint, sed
unius tantum matrimonii sunt, revocandarum donationum quas in filios fecerint ita decernimus facultatem, si in
eos ingratos circa se esse ostenderint.
1 . Quidquid igitur is qui a matre impietatis arguitur ex titulo donationis tenet eo die, quo controversiae
qualecumque principium iussu iudicantis datur, matri cogatur reddere.
2 . Ceterum quae ante adhuc matre pacifica iure perfecta sunt et ante inchoatum coeptumque iurgium vendita
donata mutata in dotem data ceterisque causis legitime alienata, minime revocamus.
3 . Actionem vero matris ita personalem esse volumus, ut vindicationis tantum habeat effectum nec in heredem
detur nec tribuatur heredi.
4 . De ceteris autem, quae portentuosae vilitatis abiectaeque pudicitiae sunt, satis etiam tacite cautum putamus.
Quis est enim, qui his aliquid arbitretur tribuendum esse, cum etiam illis, quae iure, secundas tamen contraxerunt
nuptias, nihil ex his privilegiis tributum esse vellemus * CONSTANTIUS ET CONSTANS AA. AD
PHILIPPUM PP. *<A 349 D.XII K. OCT. LIMENIO ET CATULLINO CONSS.>
8.55.8
Imperatores Constantius, Constans . Si umquam libertis patronus filios non habens bona omnia vel partem
aliquam facultatum fuerit donatione largitus et postea susceperit liberos, totum quidquid largitus fuerit revertatur
in eiusdem donatoris arbitrio ac dicione mansurum. * CONSTANTIUS ET CONSTANS AA. AD ORFITUM
PU. *<A 355 D.V K.APRIL.ARBITIONE ET LOLLIANO CONSS.>
471

