miseri rerum domini excludebantur et nullus eis ad eas reservabatur regressus. Quae et nescientibus dominis
procedebant: quo nihil inhumanius erat, si homo absens et nesciens tam angusto tempore suis cadebat
possessionibus.
1 . Ideo per praesentem legem et in Italicis solis rebus, quae immobiles sunt vel esse intelleguntur, sicut annalem
exceptionem, ita et usucapionem transformandam esse censemus, ut tantummodo et hic decem vel viginti
annorum vel triginta et aliarum exceptionum tempora currant, huiusmodi angustiis penitus semotis.
2 . Cum autem antiqui et in rebus mobilibus vel se moventibus, quae fuerant alienatae vel quocumque modo,
bona fide tamen, detentae, usucapionem extendebant, non in Italico solo nexu, sed in omnem orbem terrarum, et
hanc annali tempore concludebant, et eam duximus esse corrigendam, ut, si quis alienam rem mobilem seu se
moventem in quacumque terra sive Italica sive provinciali bona fide per continuum triennium detinuerit, is firmo
iure eam possideat, quasi per usucapionem ei adquisitam.
3 . Hoc tantummodo observando, ut in his omnibus casibus ab initio bona fide eam capiat, secundum quod exigit
longi temporis praescriptio, et ut continuetur ei possessio etiam anterioris iusti possessoris et connumeretur in
decennium vel viginti annorum spatium vel triennium, quod in rebus mobilibus observandum esse censemus, ut
in omnibus iusto titulo possessionis antecessoris iusta detentio, quam in re habuit, non interrumpatur ex
posteriore forsitan alienae rei scientia, licet ex titulo lucrativo ea coepta est.
4 . Ita etenim ampliatur quidem longi temporis materia, quae ei subdita est, minuitur autem usucapionum
compendiosa dominis iactura et eius iura nocentia.
5 . Cum etiam res dividi mancipi et nec mancipi sane antiquum est et merito antiquari oportet, sit et rebus et locis
omnibus similis ordo, inutilibus ambiguitatibus et differentiis sublatis. * IUST. A. IOHANNI PP. *<A 531 D.
XV K. NOV. CONSTANTINOPOLI POST CONSULATUM LAMPADII ET ORESTIS VV. CC.>
7.32.0. De adquirenda et retinenda possessione.
7.32.1
Imperatores Severus, Antoninus . Per liberam personam ignoranti quoque adquiri possessionem et, postquam
scientia intervenerit, usucapionis condicionem inchoari posse tam ratione utilitatis quam iuris pridem receptum
est. * SEV. ET ANT. AA. ATTICO. *<A 196 PP. VI K. DEC. DEXTRO II ET PRISCO CONSS.>
7.32.2
Imperator Alexander Severus . Minus instructus est, qui te sollicitum reddidit, quasi in vacuam possessionem
eius, quod per procuratorem emisti, non sis inductus, cum ipse proponas diu te in possessione fuisse omniaque ut
dominum gessisse. Licet enim instrumento non sit comprehensum, quod tibi tradita sit possessio, ipsa tamen rei
veritate id consecutus es, si sciente venditore in possessione fuisti * ALEX. A. GAURO. *<>
7.32.3
Imperator Decius . Donatarum rerum a quacumque persona infanti vacua possessio tradita corpore quaeritur.
Quamvis enim sint auctorum sententiae dissentientes, tamen consultius videtur interim, licet animi plenus non
fuisset adfectus, possessionem per traditionem esse quaesitam: alioquin, sicuti viri consultissimi Papiniani
responso continetur, ne quidem per tutorem possessio infanti poterit adquiri * DEC. A. RUFO. *<A 250 PP. V
K. APRIL. DECIO A. II ET GRATO CONSS.>
7.32.4
Imperatores Diocletianus, Maximianus . Licet possessio nudo animo adquiri non possit, tamen solo animo
retineri potest. Si igitur desertam praediorum possessionem non derelinquendi adfectione transacto tempore non
coluisti, sed ex metus necessitate culturam eorum distulisti, praeiudicium tibi ex transmissi temporis iniuria
generari non potest * DIOCL. ET MAXIM. AA. NEPOTIANAE. *<A 290 PP. K. AUG. IPSIS IIII ET III AA.
CONSS.>
7.32.5
Imperatores Diocletianus, Maximianus . Cum nemo causam sibi possessionis mutare possit proponasque
colonum nulla extrinsecus accedente causa ex colendi occasione ad iniquae venditionis vitium esse prolapsum,
praeses provinciae inquisita fide veri domini tui ius convelli non sinet. * DIOCL. ET MAXIM. AA. MENNONI.
*<>
7.32.6
Imperatores Diocletianus, Maximianus . Si nulla iusta ex causa ingressum agrum sive vineas eum cuius
meministi praeses reppererit nec ulla praescriptione vestra interpellatur petitio, restituere te possessioni cum
omni causa non dubitabit. * DIOCL. ET MAXIM. AA. ET CC. VALERIO. *<A 293 S. ID. APRIL. AA.
CONSS.>
7.32.7
Imperatores Diocletianus, Maximianus . Improba possessio firmum titulum possidendi nullum praestare potest.
Unde ingredientem in vacuam possessionem alieni fundi non consentiente domino vel actore, qui eius rei
384

