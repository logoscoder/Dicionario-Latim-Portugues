6 . Viduas autem ac pupillos speciali dignos indulgentia credidimus, ut viduae nec in proximo constitutae domo
sua vel possessione careant, si nulla apud ipsas tam gravis conscientiae noxa resideat, impuberes vero, etiamsi
conscii fuerint, nullum sustineant detrimentum, quia aetas eorum quid videat ignorat.
7 . Tutores tamen eorum, si in proximo sint, quoniam ignorare eos, quid in re pupilli geritur, non oportet, haec
poena expectabit, ut de rebus eorum, si idonei fuerint, tantum fisco inferatur, quantum a pupillo fuerat
inferendum. * CONST. A. AD IANUARIUM. *<A 321 D. XII K. DEC. ROMAE CRISPO II ET
CONSTANTINO II CC. CONSS.>
9.24.2
Imperator Constantinus . Si quis nummum falsa fusione formaverit, universas eius facultates fisco nostro addici
praecipimus: in monetis etenim tantum nostris cudendae pecuniae studium frequentari volumus. Cuius obnoxii
maiestatis crimen committunt, et praemio accusatoribus proposito, quicumque solidorum adulter poterit reperiri
vel a quoquam fuerit publicatus, ilico omni dilatione submota flammarum exustionibus mancipetur * CONST.
A. AD TERTULLIANUM PROCONS. AFRICAE. *<A 326 D. PRID. NON. IUL. MEDIOLANI
CONSTANTINO A. VII ET CONSTANTIO C. CONSS.>
9.24.3
Imperatores Valentinianus, Theodosius, Arcadius . Si quis super cudendo aere vel rescripto aliquo vel etiam
adnotatione nostra sibi eripuerit facultatem, non solum fructum propriae petitionis amittat, verum etiam poenam
quam meretur excipiat. * VALENTIN. THEODOS. ET ARCAD. AAA. RUFINO PP. *<A 393 D. IIII ID. IUL.
CONSTANTINOPOLI THEODOSIO A. III ET ABUNDANTIO CONSS.>
9.25.0. De mutatione nominis.
9.25.1
Imperatores Diocletianus, Maximianus . Sicut initio nominis cognominis praenominis recognoscendi singulos
imposito privatim libera est, ita horum mutatio innocentibus periculosa non est. Mutare itaque nomen sive
praenomen sine aliqua fraude licito iure, si liber es, secundum ea quae saepe statuta sunt minime prohiberis, nulli
ex hoc praeiudicio futuro * DIOCL. ET MAXIM. AA. ET CC.IULIANO. *<A 293 S.XV K.IAN.AA. CONSS.>
9.26.0. Ad legem Iuliam de ambitu.
9.26.1
Imperatores Arcadius, Honorius . Nullus omnino principatum vel numeratum seu commentariensis gradum vel
cetera officia repetere audeat, cum publicae disciplinae semel gesta sufficiant.
1 . Ac si quispiam promotorum denuo ad munus etiam per sacras litteras inrepserit, quod ante docebitur gessisse,
cassatis quae hoc modo sunt impetrata, ad solutionem debiti primitus artetur, et qui contra fecerint poenam
deportationis ad instar legis Iuliae ambitus excipiant. * ARCAD. ET HONOR. AA. POMPEIANO PROCONS.
AFRICAE. *<A 400 D.PRID.K.IUN.MEDIOLANI STILICHONE ET AURELIANO CONSS.>
9.27.0. Ad legem Iuliam repetundarum.
9.27.1
Imperatores Gratianus, Valentinianus, Theodosius . Ut unius poena metus possit esse multorum, ducem qui male
egit ad provinciam quam nudaverat cum custodia competenti ire praecipimus, ut non solum, quod eius non
dicam domesticus, sed manipularius et minister accepit, verum etiam quod ipse a provincialibus nostris rapuit aut
sustulit, in quadruplum invitus exsolvat. * GRAT. VALENTIN. ET THEODOS. AAA. MATRONIANO DUCI
ET PRAES. ISAURIAE.*<A 382 D.PRID.ID.IUN.CONSTANTINOPOLI ANTONIO ET SYAGRIO CONSS.>
9.27.2
Imperatores Gratianus, Valentinianus, Theodosius . Sciant iudices super admissis propriis aut a se aut ab
heredibus suis poenam esse repetendam. * GRAT. VALENTIN. ET THEODOS. AAA. FLORO PP. *<A 382
D.X K.SEPT.ANTONIO ET SYAGRIO CONSS.>
9.27.3
Imperatores Gratianus, Valentinianus, Theodosius . Omnes cognitores et iudices a pecuniis atque patrimoniis
manus abstineant neque alienum iurgium putent suam praedam. Etenim privatarum quoque litium cognitor
497

