3.5.1
Imperatores Valens, Gratianus, Valentinianus . Generali lege decernimus neminem sibi esse iudicem vel ius sibi
dicere debere. In re enim propria iniquum admodum est alicui licentiam tribuere sententiae * VALENS GRAT.
ET VALENTIN. AAA. AD GRACCHUM PU. *<A 376 LECTA K. DEC. VALENTE V ET VALENTINIANO
AA. CONSS.>
3.6.0. Qui legitimam personam in iudiciis habent vel non.
3.6.1
Imperator Gordianus . Si, cum esses pupillaris aetatis, sine tutoris auctoritate cum adversario consisteres, praeses
provinciae adversus te pronuntiavit, minime auctoritate iudicati nititur quod statutum est. * GORD. A.
CANDIDAE. *<A 239 D. ID. DEC. GORDIANO A. ET AVIOLA CONSS.>
3.6.2
Imperatores Diocletianus, Maximianus . In rebus, quae privati iudicii quaestionem habent, sicut pupillus tutore
auctore et agere et conveniri potest, ita et adultus curatore consentiente litem et intendere et excipere debet. *
DIOCL. ET MAXIM. AA. ET CC. AURELIAE AGEMACHAE. *<A 294 D. XVIIII K. FEBR. CC. CONSS.>
3.6.3
Imperatores Honorius, Theodosius . Momentariae possessionis actio exerceri potest per quamcumque personam.
Sub colore autem adipiscendae possessionis obrepticia petitio alteri obesse non debet, maxime cum absque
conventione personae legitimae initiatum iurgium videatur. Nihil autem opituletur conventio circa minorem
habita, cum id rectius circa curatorem debuerit custodir * HONOR. ET THEODOS. AA. IULIANO PROCONS.
AFRICAE. *<A 414 D. PRID. NON. MART. RAVENNAE CONSTANTIO ET CONSTANTE CONSS.>
3.7.0. Ut nemo invitus agere vel accusare cogatur.
3.7.1
Imperatores Diocletianus, Maximianus . Invitus agere vel accusare nemo cogitur. * DIOCL. ET MAXIM. AA.
CAMERIO. *<A 284 D. ID. OCT. CARINO II ET NUMERIANO CONSS.>
3.8.0. De ordine iudiciorum.
3.8.1
Imperatores Severus, Antoninus . Adite praesidem provinciae et ruptum esse testamentum fabii praesentis
agnatione filii docete. Neque enim impedit notionem eius, quod status quaestio in cognitione vertitur, etsi super
causa status cognoscere non possit: pertinet enim ad officium iudicis qui de hereditate cognoscit universam
incidentem quaestionem quae in iudicium devocatur examinare, quoniam non de ea, sed de hereditate pronuntiat
* SEV. ET ANT. AA. MARCELLINAE. *<A 203 D. XIII K. DEC. GETA ET PLAUTIANO CONSS.>
3.8.2
Imperator Antoninus . Si quaestio tibi generis ab his, quos fratres patrueles esse dicis, non fit, adito praeside et
accepto iudice familiae erciscundae experire. Quod si de ea re quaestio erit, prius de nativitatis veritate
secundum iuris formam quaeri idem vir clarissimus curae habebit * ANT. A. MAGNILLAE. *<A 213 PP. X K.
AUG. ANTONINO A. IIII ET BALBINO CONSS.>
3.8.3
Imperatores Valerianus, Gallienus . Cum civili disceptationi principaliter motae quaestio criminis inciderit vel
crimini prius instituto civilis causa adiungitur, potest iudex eodem tempore utramque quaestionem sua sententia
dirimere. * VALER. ET GALLIEN. AA. DEMETRIO. *<A 262 PP. NON. GALLIENO A. V ET FAUSTINO
CONSS.>
3.8.4
Imperator Constantinus . Quoniam civili quaestione intermissa saepe fit, ut prius de crimine iudicetur, quod
utpote maius merito minori praefertur: ex quo criminalis quaestio quocumque modo cessaverit, oportet civilem
causam velut ex integro in iudicium deductam discingi, ut finis criminalis negotii ex eo die, quo inter partes
fuerit lata sententia, initium civili tribuat quaestioni. * CONSTANT. A. AD CALPURNIANUM. *<A 336 D.
ID. MART. NEPOTIANO ET FACUNDO CONSS.>
119

