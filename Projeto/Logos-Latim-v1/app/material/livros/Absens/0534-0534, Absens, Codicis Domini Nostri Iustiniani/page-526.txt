Imperator Justinianus . Securitatibus, quae publicarum functionum gratia sive in solidum sive ex parte solutae
esse conscribuntur, nullam exceptionem non numeratae pecuniae penitus opponi concedimus. * IUST. A.
MENAE PP. *<A 528 D. K. IUN. CONSTANTINOPOLI DN. IUSTINIANO A. II CONS.>
10.23.0. De canone largitionalium titulorum.
10.23.1
Imperatores Gratianus, Valentinianus, Theodosius . Omnem summam auri vel argenti reliquarumque specierum,
quae sacris largitionibus ex more penduntur, statim ut exactio fuerit celebrata, ad thesauros uniuscuiusque
provinciae vel ad proximos referri sub obsignatione tabularii ceterorumque, quos sollicitos esse debere
praecedentia iussa decreverant, et thesaurorum praepositis consignari praecipimus, ut exinde ad sacrum
comitatum integer omnium titulorum numerus dirigatur. * GRAT. VALENTIN. ET THEODOS. AAA.
LOLLIANO. *<A 383 D. XII K. AUG. MEROBAUDE II ET SATURNINO CONSS.>
10.23.2
Imperatores Honorius, Theodosius . Neque sacrarum privatarum vel largitionum palatina officia ex quacumque
causa ex quocumque titulo fiscalis debiti, cum ad provinciam mittuntur, possessores per se audeant convenire,
sive id ex praeterito reliquum trahatur seu praesentis temporis tributo solvi conveniat: sed rectores provinciarum
frequenter adeundo commoneant eorumque officiis incumbant.
1 . Quod si rector provinciae imminentem sibi memoratorum declinare molestiam quaerens vel qualibet alia
ratione isdem propria auctoritate publicae exactionis permiserit curam, tam ipse quam officium eius vicena auri
pondo fisco dependent. * HONOR. ET THEODOS. AA. AD ANTHEMIUM PP. *<A 408 D. VII ID. DEC.
CONSTANTINOPOLI BASSO ET PHILIPPO CONSS.>
10.23.3
Imperatores Leo, Anthemius . Praecepit nostra serenitas neque veloci cursui neque alii praeter veterem
consuetudinem gravamini subiacere chartularios, qui de cohortalibus officiis uniuscuiusque provinciae
largitionales titulos retractare constituuntur, cum et idem amplissima praefectura disposuisse perhibeatur, ut his
necessitatibus liberati fideliter largitionales titulos valeant retractare.
1 . Quod si aliquo tempore nostra iussio temerario ausu ex aliqua parte fuerit violata, tam rector provinciae quam
apparitio eius triginta librarum auri condemnatione plectentur.
2 . Insuper virum spectabilem orientis comitem eiusque officium licentiam habere conatus nefarios inhibendi tam
moderatorum quam cohortalis officii, cum de hac re admoniti fuerint a palatinis et eandem poenam
formidantibus, si non omnibus modis pietatis nostrae decreta congruum mereantur effectum.
3 . Illud etiam generali forma sancimus, ut in omnibus provinciis tam nominatio specialium susceptorum
largitionalium titulorum quam defensio tractatorum non tantum per viros clarissimos moderatores provinciarum,
sed etiam per viros spectabiles proconsules et praefectum augustalem ac laudabiles vicarios una cum eorum
officiis, admonentibus semper nec non imminentibus palatinis procuretur providentibus, ut post nominationem
etiam specialium susceptorum largitionalium titulorum nulla minuendae exactionis ad sacrum pertinentis
aerarium aut transferendi ad arcarios aut quoslibet alios extraneos titulos rectoribus provinciarum aut eorum
officiis, sed etiam curialibus licentia permittatur: quadrimenstruis brevibus per idoneum tractatorem eorundem
titulorum super commendandis ratiociniis publicis periculo rectorum provinciarum ad sacratissimam urbem
transmittendis.
4 . Nam quacumque ex parte, quam iussit nostra tranquillitas, si minus fuerit procuratum, poena superius
designata tam ipsi iudices quam eorum officia se noverint esse plectendos.* LEO ET ANTHEM. AA.
HELIODORO COM. SACR. LARG. *<A 468 D. VIII K. AUG. CONSTANTINOPOLI ANTHEMIO A. II
CONS.>
10.23.4
Imperatores Leo, Anthemius . Praecipimus, ut, si forte delegatio, quae ab amplissima praefectura in diversas
provincias ex more quotannis emittitur, minus contineat omnes largitionales titulos aut quo modo exactio eorum
debet procedere, nihilo minus competentem a viris spectabilibus tam proconsulibus quam vicariis et viro
spectabili comite orientis et praefecto augustali nec non rectoribus provinciarum eorumque officiis et curialibus
omnium largitionalium titulorum exactionem procurari: vicenarum librarum auri condemnationem prae oculis
habentibus, si quid minus exactum vel illatum sacro fuerit aerario, quam prisca et inveterata consuetudo sacris
largitionibus inferri constituit. * LEO ET ANTHEM. AA. HELIODORO COM. SACR. LARG. *<A 468 D. K.
IUL. CONSTANTINOPOLI ANTHEMIO A. II CONS.>
10.24.0. Ne operae a collatoribus exigantur.
526

