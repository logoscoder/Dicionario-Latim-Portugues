12.3.1
Imperatores Theodosius, Valentinianus . Antiquitus statutum est consularibus viris ceteros quidem honoratos
ipsius trabeae summitate, pares vero infulis consideratione tantum temporis anteire.
1 . Quis enim in uno eodemque genere dignitatis prior esse debuerat, nisi qui prior meruit dignitatem? cum
posterior, et si eiusdem honoris praetendat auspicia, cedere tamen illius temporis consuli debeat, quo ipse non
fuerit.
2 . Hoc observando et si iterata vice fastigia consulatus aliquis adscenderit: repetiti etenim fasces virtutes saepe
meriti comprobant, non augent, quia nihil est altius dignitate.
3 . Quod si quis prior consul posteriori consuli eidemque patricio posthabitus patriciatum postea consequatur,
vinci eum oportet qui prior meruit patriciatum, postquam iste honore patriciae dignitatis decoratus est. *
THEODOS. ET VALENTIN. AA. AD SENATUM URB. *<A XXX >
12.3.2
Imperatores Valentinianus, Marcianus . Ordinem consulatus ad antiquam reduximus sanctionem, ut sellam
nostram honoris merito, non rapiendi studio populorum agmina sectarentur ac lucrandi cupiditate deposita
venerabilem parentum habitum et felicissima antiquitatis ornamenta conspicerent.
1 . Hoc ego exemplo etiam ceteros procedere consules volumus nec expendere eos sine effectu patimur.
2 . Cessante ergo ista spargendi vilitate amplissimi consules procedentes deinceps abstineant hoc errore
perdendi, optimoque consilio operi necessario proficiat, quod erat incompetenter proiciendum.
3 . Ad instaurationem itaque aquaeductuum huius amplissimae urbis centena pondo auri praestentur per singulos
consulatus, ut et consul patriae se dedisse noverit et data notum sit mansura esse perpetuo. * VALENTIN. ET
MARCIAN. AA. SPORACIO COM. DOMEST. ET CONS.*<A 452 >
12.3.3
Imperator Zeno . Nemini ad sublimen patriciatus honorem, qui ceteris omnibus anteponitur, adscendere liceat,
nisi prius aut consulatus honore potiatur aut praefecturae praetorio vel illyrici vel urbis administrationem aut
magistri militum aut magistri officiorum, in actu videlicet positus, gessisse noscatur, ut huiusmodi tantum
personis sive adhuc administrationem gerendo seu postea liceat ( quando hoc nostrae sederit maiestati) patriciam
consequi dignitatem.
1 . Quoniam vero gloriosissimae huic urbi, quae caput orbis terrarum est, omnifariam credimus consulendum,
universos, qui posthac honorarii consulatus insignibus principali munificentia decorantur, centum auri libras ad
reficiendum aquaeductum publicum ministrare censemus ad similitudinem eorum, qui per annale tempus
consularium editione munerum gloriantur. Nam ipsis quoque expedit, ut florentissima civitas centum auri
librarum munificentia sustentata honorarium quoque sentiat consulatum. * ZENO A. *<>
12.3.4
Imperator Zeno . Sancimus viris excellentissimis conaularibus omnibus, qui iam facti sunt vel postea fuerint,
procedendi quoque et re ipsa per annum gerendi consulatus, impetrato videlicet principali iudicio, legitimam
tribui facultatem, ita ut acta quam meruerint processione non novum aliquid vel quod nondum habeant adipisci,
sed consulatus ius, quod semel eis consularitas detulerat, processionis iterasse beneficio videantur et adoranda
nostra purpura vel in consequendis cunctis consulum honoribus et privilegiis ex anteriore tempore provectionis
ordinem sibimet noverint vindicandum.
1 . Hoc etiam observando, ut huiusmodi consul nec centum libras auri aquaeductibus huius inclitae civitatis pro
tenore sacrae constitutionis praebendas, quas cum esset consularis praestiterat, consul postea creatus persolvere
denuo compellatur. * ZENO A. SEBASTIANO PP. *<A XXX >
12.3.5
Imperator Justinianus . Sancimus viros excelsos patricios, quos in huiusmodi dignitatis apicem augusta
maiestatis rettulerit, ilico ab imperialibus codicillis praestitis patres familias effici ac potestate liberari paterna,
ne bideantur, qui a nobis loco patris honorantur, alieno iuri esse subiecti.
1 . Quis enim patiatur patrem quidem posse per emancipationis modum suis nexibus filium relaxare,
imperatoriam autem celsitudinem non valere eum quem sibi patrem elegit ab aliena eximere potestate? ne, si
contrarium approbetur, per quamcumque machinationem imperialis maiestas minui videatur.
2 . Et hoc quidem raro contingere satis certum est: nemo enim facile respexit filium familias in patriciatus
honorem provectum, quemadmodum in consulibus haec res usitata est.
3 . Sed ne quid in parte temporis tale eveniat et sine legibus inveniatur, ideo haec nobis visa sunt sancienda. *
IUST. A. IOHANNI PP. *<A 531-533>
12.4.0. De praefectis praetorio sive urbis et magistris militum in dignitatibus exaequandis.
599

