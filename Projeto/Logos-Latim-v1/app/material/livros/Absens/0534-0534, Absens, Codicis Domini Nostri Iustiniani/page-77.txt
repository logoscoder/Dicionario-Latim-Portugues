2.4.18
Imperatores Diocletianus, Maximianus . Transigere vel pacisci de crimine capitali excepto adulterio non
prohibitum est. In aliis autem publicis criminibus, quae sanguinis poenam non ingerunt, transigere non licet citra
falsi accusationem. * DIOCL. ET MAXIM. AA. ET CC. VALENTINIANO. *<A 293 S. III K. SEPT. AA.
CONSS.>
2.4.19
Imperatores Diocletianus, Maximianus . Sub praetextu instrumenti post reperti transactionem bona fide finitam
rescindi iura non patiuntur. Sane si eam per se vel per alium subtractis, quibus veritas argui potuit, decisionem
litis extorsisse probetur, si quidem actio superest, replicationis auxilio doli mali pacti exceptio removetur, si vero
iam perempta est, infra constitutum tempus tantum actionem de dolo potes exercere. * DIOCL. ET MAXIM.
AA. ET CC. IRENAEO. *<A 293 S. XIIII K. OCT. SIRMI AA. CONSS.>
2.4.20
Imperatores Diocletianus, Maximianus . Non minorem auctoritatem transactionum quam rerum iudicatarum esse
recta ratione placuit, si quidem nihil ita fidei congruit humanae, quam ea quae placuerant custodiri. Nec enim ad
rescindenum pactum sufficit, quod hoc secunda hora noctis intercessisse proponas, cum nullum tempus sanae
mentis maioris quinque et viginti annis consensum repudiet. * DIOCL. ET MAXIM. AA. ET CC. ANTISTIAE.
*<A 293 S. IIII K. OCT. AA. CONSS.>
2.4.21
Imperatores Diocletianus, Maximianus . Cum ea, quae transactionis causa dari aut retineri convenit, velut
emptorem eum quem accipere placuerat obtinere praescribitur, his quae simulate geruntur pro infectis habitis
frustra ficti pretii postulatur numeratio. * DIOCL. ET MAXIM. AA. ET CC. GEMINIANO. *<A 293 S. V
NON. OCT. IPSIS AA. CONSS.>
2.4.22
Imperatores Diocletianus, Maximianus . Si maior transegisti, ad rescindendam transactionem de dolo contestatio
non sufficit. * DIOCL. ET MAXIM. AA. ET CC.ALEXANDRO. *<A 293 S. K. DEC. AA. CONSS.>
2.4.23
Imperatores Diocletianus, Maximianus . Nec intentio creditorum archimedori, cui alios successisse profiteris, si
obligatus pro eo non fuisti, tenere potest. Sed haec integro negotio tractari convenerat: nam cum iam
quaestionem transactione decisam et a te dari placitam numeratam pecuniam proponas, huius indebiti soluti
praetextu improbe tibi petitionem decerni postulas, cum, etsi tantum in stipulationem fuisset deducta, indebiti
promissi velamento defendi non posses. * DIOCL. ET MAXIM. AA. ET CC. TATIANO. *<A 294 D. VIII ID.
MART. CC. CONSS.>
2.4.24
Imperatores Diocletianus, Maximianus . Si quidem ex causa transactionis acceptis his quae instrumento
continentur nihil amplius peti convenit, adversariam tuam exceptionis auxilio defendi perspicis. Sin vero certam
quantitatem quasi solam ab ea debitam reddere se debere sine litis decisione confessa est, tam eam quam
residuam debiti partem petere minime prohiberis. * DIOCL. ET MAXIM. AA. ET CC. VICTORINO. *<A 294
S. V NON. APRIL. SIRMI CC. CONSS.>
2.4.25
Imperatores Diocletianus, Maximianus . Si maiores quinque et viginti annis cum patruo sive avunculo vestro
transegistis vel ei debita donationis causa sine aliqua condicione remisistis, non idcirco, quod hoc huius
hereditatis captandae causa, id est spe futurae successionis, vos fecisse proponatis, aliis ei succedentibus
instaurari finita debent. * DIOCL. ET MAXIM. AA. ET CC. MARCELLAE ET CYRILLAE. *<A 294 S. II ID.
APRIL. CC. CONSS.>
2.4.26
Imperatores Diocletianus, Maximianus . Transactione matris filios eius non posse servos fieri notissimi iuris est.
* DIOCL. ET MAXIM. AA. ET CC. DIONYSIADAE. *<A 294 S. ID. APRIL. CC. CONSS.>
2.4.27
Imperatores Diocletianus, Maximianus . Sanam mente, licet aegram corpore recte transigere manifestum est, nec
postulare debueras improbo desiderio placita rescindi valitudinis corporis adversae velamento. * DIOCL. ET
MAXIM. AA. ET CC. CATONI. *<A 294 S. VII ID. MAI. CC. CONSS.>
2.4.28
Imperatores Diocletianus, Maximianus . Sive apud acta rectoris provinciae sive sint actis, scriptura intercedente
vel non, transactio interposita est, hanc servari convenit.
1 . Sed quoniam, ut certum quid accipias, convenisse te, licet sine scriptura, proponis nec huius rei causa
stipulationem secutam esse, quamvis ex pacto non potuit nasci actio, tamen rerum vindicatione pendente, si
exceptio pacti opposita fuerit, doli mali vel in factum replicatione usa poteris ad obsequium placitorum
adversarium urguere. * DIOCL. ET MAXIM. AA. ET CC. SAPPARUTAE. *<A 294 D. III NON. IUL. CC.
CONSS.>
2.4.29
77

