4.18.0. De constituta pecunia.
4.18.1
Imperator Gordianus . Si pro alieno debito te soluturum constituisti, pecuniae constitutae actio non solum
adversus te, sed etiam adversus heredes tuos perpetuo competit. * GORD. A. FELICI. *<A 294 D. VII K. IUL.
SIRMI CC. CONSS.>
4.18.2
Imperator Justinianus . Recepticia actione cessante, quae sollemnibus verbis composita inusitato recessit
vestigio, necessarium nobis visum est magis pecuniae constitutae naturam ampliare.
1 . Cum igitur praefata actio, id est pecuniae constitutae, in his tantummodo a veteribus conclusa est, ut exigeret
res quae in pondere numero mensura sunt, in aliis autem rebus nullam haberet communionem et neque in
omnibus casibus longaeva sit constituta, sed in speciebus certis annali spatio concluderetur, et dubitaretur, si pro
debito sub condicione vel in diem constituto eam possibile est fieri et si pure constituta pecunia contracta valeret,
hac apertissima lege definimus, ut liceat omnibus constituere non solum res quae pondere numero mensura sunt,
sed etiam alias omnes sive mobiles sive immobiles sive se moventes sive instrumenta vel alias quascumque res,
quas in stipulationem possunt homines deducere: et neque sit in quocumque casu annalis, sed ( sive pro se quis
constituat sive pro alio) sit et ipsa in tali vitae mensura, in qua omnes personales sunt actiones, id est in annorum
metis triginta: et liceat pro debito puro vel in diem vel condicionali constitui: et non absimilem penitus
stipulationi habeat dignitatem, suis tamen naturalibus privilegiis minime defraudata: sed et heredibus et contra
heredes competat, ut neque recepticiae actiones neque alio indigeat res publica in huiusmodi casibus adminiculo,
sed sit pecuniae constitutae actio per nostram constitutionem sibi in omnia sufficiens, ita tamen, ut hoc ei
inhaereat, ut pro debito fiat constitutum ( cum secundum antiquam recepticiam actionem exigebatur et si quid
non fuerat debitum), cum satis absurdum et tam nostris temporibus quam iustis legibus contrarium est permittere
per actionem recepticiam res indebitas consequi et iterum multas proponere condictiones, quae et pecunias
indebitas et promissiones corrumpi et restitui definiunt.
1a . Ut non erubescat igitur tale legum iurgium, hoc tantummodo constituatur, quod debitum est, et omnia, quae
de recepticia in diversis libris legislatorum posita sunt, aboleantur et sit pecunia constituta omnes casus
complectens, qui et per stipulationem possint explicari.
1b . Et neminem moveat, quod sub nomine pecuniae etiam omnes res exigi definimus, cum et in antiquis libris
prudentium, licet pecunia constituta nominabatur, tamen non pecuniae tantum per eam exigebantur, sed omnes
res quae pondere numero mensura constitutae sunt.
1c . Sed et possibile est omnes res in pecuniam converti. Si enim certa domus vel certus ager vel certus homo vel
alia res quae expressa est in constituendis rebus ponatur, quid distat a nomine ipsius pecuniae
1d . Sed ut et subtilitati eorum satisfiat, qui non sensum, sed vana nominum vocabula amplecti desiderant, ita
omnes res veniant in constitutam, tamquam fuisset ipsa pecunia constituta, cum etiam veteres pecuniae
appellatione omnes res significari definiunt et huiusmodi vocabulum et in libris iuris auctorum et in alia antiqua
prudentia manifestissime inventum est.
2 . His videlicet, quae argenti distractores et alii negotiatores indefense constituerint, in sua firmitate secundum
morem usque adhuc obtinentem durantibus. * IUST. A. IULIANO PP. *<A 531 D. X K. MART.
CONSTANTINOPOLI POST CONSULATUM LAMPADII ET ORESTAE VV. CC.>
4.18.3
Imperator Justinianus . Divi hadriani epistulam, quae de periculo dividendo inter mandatores et fideiussores
loquitur, locum habere et in his qui pecunias pro aliis simul constituunt necessarium est: aequitatis enim ratio
diversas species actionis excludere nullo modo debet. * IUST. A. IOHANNI PP. *<A 531 D. K. NOV.
CONSTANTINOPOLI POST CONSULATUM LAMPADII ET ORESTAE VV. CC.>
4.19.0. De probationibus.
4.19.1
Imperatores Severus, Antoninus . Ut creditor, qui pecuniam petit, numeratam implere cogitur, ita rursum debitor,
qui solutam adfirmat, eius rei probationem praestare debet. * SEV. ET ANT. AA. FAUSTINO. *<A 196 PP.
PRID. K. IUL. DEXTRO II ET PRISCO CONSS.>
4.19.2
Imperator Antoninus . Possessiones, quas ad te pertinere dicis, more iudiciorum persequere. Nec enim possessori
incumbit necessitas probandi eas ad se pertinere, cum te in probatione cessante dominium apud eum remaneat *
ANT. A. AULUZANO. *<A 215 PP. XV K. DEC. LAETO ET CEREALE CONSS.>
167

