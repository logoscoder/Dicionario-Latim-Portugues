[Here there is a Greek text. Sorry, it is not yet in the Library.]
1.1.8
Imperator Justinianus . Inter claras sapientiae mansuetudinis vestrae laudes, christianissime principum, puriore
luce tamquam aliquod sidus irradiat, quod amore fidei, quod caritatis studio, edocti ecclesiasticis disciplinis,
Romanae sedis reverentiam conservatis et ei cuncta subicitis et ad eius deducitis unitatem, ad cuius auctorem,
hoc est apostolorum primum, domino loquente praeceptum est: ' pasce oves meas '.
1. Quam esse omnium vere ecclesiarum caput et patrum regulae et principum statuta declarant et pietatis vestrae
reverentissimi testantur affatus. Patet igitur in vobis impletum fore, quod scripturae loquuntur: 'per me reges
regnant et potentes scribunt iustitiam'.
2. Nihil est enim, quod lumine clariore praefulgeat, quam recta fides in principe: nihil est, quod ita nequeat
occasui subiacere, quam vera religio. Nam cum auctorem vitae vel luminis utraque respiciant, recte et tenebras
respuunt et nesciunt subiacere defectui.
3. Quam ob rem, gloriosissime principum, votis omnibus exorabitur divina potentia, ut pietatem vestram in hoc
ardore fidei, in hac devotione mentis, in hoc integrae religionis studio sine defectu sui in tempora longiora
conservet: hoc enim et sanctis credimus ecclesiis expedire. Scriptum est enim: ' labiis regit rex ', et iterum: ' cor
regis in manu dei, et ubi voluerit, inclinabit illud'.
4. Hoc est enim, quod vestrum firmat imperium, hoc, quod vestra regna conservat. Nam pax ecclesiae, religionis
unitas, auctorem facti in sublime provectum grata sibi tranquillitate custodit.
5. Neque enim parva ei vicissitudo a potentia divina tribuitur, per quem nullis rugis ecclesia divisa secernitur,
nullis insertis maculis variatur. Scriptum est enim: ' quia cum rex iustus sederit supra sedem, non adversabitur
sibi quicquam malignum '.
6. Proinde serenitatis vestrae apices per Hypatium atque demetrium sanctissimos viros fratres et coepiscopos
meos reverentia consueta suscepimus: quorum etiam relatione comperimus, quod fidelibus populis
proposuissetis edictum amore fidei pro submovenda haereticorum intentione secundum apostolicam doctrinam,
fratrum et coepiscoporum nostrorum interveniente consensu. Quod, quia apostolicae doctrinae convenit, nostra
auctoritate confirmamus.
7. Textus autem epistulae talis est: <A. 533 D. VIII ID. IUN. CONSTANTINOPOLI DN. IUSTINIANO
PERPETUO AUGUSTO III CONSULE. > VICTOR IUSTINIANUS PIUS FELIX INCLITUS
TRIUMPHATOR SEMPER AUGUSTUS IOHANNI SANCTISSIMO ARCHIEPISCOPO ALMAE URBIS
ROMAE ET PATRIARCHAE.
8. Reddentes honorem apostolicae sedi et vestrae sanctitati, quod semper nobis in voto fuit et est, ut decet,
patrem honorantes vestram beatitudinem omnia, quae ad ecclesiarum statum pertinent, festinamus ad notitiam
deferre vestrae sanctitatis, quoniam semper magnum nobis fuit studium unitatem vestrae apostolicae sedis et
statum sanctarum dei ecclesiarum custodiri, qui hactenus obtinet et incommote permanet nulla intercedente
contrarietate.
9. Ideoque omnes sacerdotes universi Orientalis tractus et subicere et unire sedi vestrae sanctitatis properavimus.
10. Et in praesenti ergo quae hic commota sunt, quamvis manifesta et indubitata sint et secundum apostolicae
vestrae sedis doctrinam ab omnibus semper sacerdotibus firme custodita et praedicata, necessarium duximus, ut
ad notitiam vestrae sanctitatis perveniant.
11. Nec enim patimur quicquam, quod ad ecclesiarum statum pertinet, quamvis manifestum et indubitatum sit,
quod movetur, ut non etiam vestrae innotescat sanctitati , quia caput est omnium sanctarum ecclesiarum. Per
omnia enim, ut dictum est, properamus honorem et auctoritatem crescere vestrae sedis.
12. Manifestum igitur facimus vestrae sanctitati, quod pauci quidam infideles et alieni sanctae dei catholicae
atque apostolicae ecclesiae contradicere iudaice ausi sunt adversus ea, quae ab omnibus sacerdotibus secundum
vestram doctrinam recte tenentur et glorificantur atque praedicantur, denegantes dominum nostrum Ihesum
Christum, unigenitum filium dei et deum nostrum, incarnatum ex sancto spiritu et sancta atque gloriosa virgine
et dei genetrice Maria hominem factum atque crucifixum, unum esse sanctae et consubstantialis trinitatis,
coadorandum et conglorificandum patri et spiritui sancto, consubstantialem patri secundum divinitatem et
consubstantialem nobis eundem ipsum secundum humanitatem, passibilem carne, eundem ipsum impassibilem
deitate.
13. Recusantes enim dominum nostrum Ihesum Christum unigenitum filium dei et deum nostrum fateri unum
esse sanctae et consubstantialis trinitatis videntur nestorii malam sequentes doctrinam, secundum gratiam
dicentes eum filium dei et alium dicentes deum verbum et alium Christum.
14. Omnes vero sacerdotes sanctae catholicae atque apostolicae ecclesiae et reverentissimi archimandritae
sacrorum monasteriorum sequentes sanctitatem vestram et custodientes statum et unitatem sanctarum dei
ecclesiarum, quam habent ad apostolicam vestrae sanctitatis sedem, nihil penitus immutantes de ecclesiastico
statu, qui hactenus obtinuit atque obtinet, uno consensu confitentur et glorificant , praedicantes dominum
nostrum Ihesum Christum, unigenitum filium et verbum dei et deum nostrum, ante saecula et sine tempore de
patre natum, in ultimis diebus descendisse de caelis et incarnatum ex spiritu sancto et sancta atque gloriosa
7

