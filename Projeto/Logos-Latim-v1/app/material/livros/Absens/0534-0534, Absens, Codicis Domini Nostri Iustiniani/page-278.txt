Imperator Anastasius . Viros clarissimos sacri nostri palatii silentiarios circa latus nostrum militantes de tutelis et
curationibus excusari sancimus. * ANASTAS. A. ANTIOCHO PRAEPOSITO SACRI CUBICULI. *<A 499 D.
K. IAN. IOHANNE CONS.>
5.63.0. Si falsis adlegationibus excusatus sit.
5.63.1
Imperator Alexander Severus . Si absentibus necessariis personis vel his, qui sua sponte vos defendere volebant,
non competentibus adlegationibus, qui vobis tutores aut curatores dati erant , liberati esse a munere visi sunt, ne
eis circumvenisse iudicis religionem prosit, praeses provinciae audiet vos et, si iniustum decretum extorsisse eos
apparuerit, exinde ad eos periculum administrationis pertinere pronuntiabit, ex quo dati sunt. * ALEX. A.
LYSIMACHO ET DIOTIMO. *<A 223 PP. XII K. MAI. MAXIMO II ET AELIANO CONSS.>
5.63.2
Imperator Philippus . Tutores, quos postea quam bona pupillorum administraverunt a praeside provinciae quasi
re integra excusari se impetrasse adseveras, periculum administrationis evitare minime posse manifestum est. *
PHILIPP. A. ET PHILIPP. C. AULUZANO. *<A 245 PP. XIIII K. IUN. PHILIPPO A. ET TITIANO CONSS.>
5.63.3
Imperator Philippus . Si, ut proponis, pars diversa administratione tutelae seu curae tuae itemque fratris tui
ambitione potius quam iuris ratione se excusavit, periculo iniuncti muneris minime liberatus est. * PHILIPP. A.
ET C. OTANI. *< SINE DIE ET CONSULE.>
5.64.0. Si tutor rei publicae causa aberit.
5.64.1
Imperator Gordianus . Qui tutores vel curatores dati rei publicae causa afuturi sunt, ad tempus se excusare debent
a tutela, ne etiam medii temporis periculo obstringantur.
1 . Quod quidem et tu si fecisti, eius intervalli quo afuisti periculum non debes pertimescere. Quod si id
praetermisisti, ut priore loco is conveniatur qui administravit, de iure postulabis * GORD. A. GUTTIO. *<A
239 PP. ID. MART. GORDIANO A. ET AVIOLA CONSS.>
5.64.2
Imperator Gordianus . Certum est eos, qui rei publicae causa abesse desierunt, ab omni nova tutela anno vacare
debere. * GORD. A. REGINIO. *<A 241 PP. V K. MART. GORDIANO A. II ET POMPEIANO CONSS.>
5.65.0. De excusatione veteranorum.
5.65.1
Imperator Antoninus . Qui causaria missione sacramento post viginti stipendia solvuntur, et integram famam
retinent et ad publica privilegia veteranis concessa pertinent. * ANT. A. SATURNINO. *<A 213 PP. VII ID.
AUG. ANTONINO A. IIII ET BALBINO CONSS.>
5.65.2
Imperator Gordianus . Quod placuit veteranos tantummodo conveterani filiorum seu militum, et quidem unam
tutelam seu curam eodem tempore administrare compelli, eo pertinet, ut, si aliis dati fuerint, intra sollemnia
tempora causas excusationis apud competentem iudicem deferant. * GORD. A. CELERI VETERANO. *<A 239
PP. III K. IUL. GORDIANO A. ET AVIOLA CONSS.>
5.66.0. Qui numero liberorum se excusant.
5.66.1
Imperatores Severus, Antoninus . Qui ad tutelam vel curam vocantur, Romae quidem trium liberorum
incolumium numero, quorum etiam status non ambigitur, in italia vero quattuor, in provinciis autem quinque
habent excusationem. * SEV. ET ANT. AA. CLAUDIO HERODIANO. *<A 203 PP. NON. APRIL. GETA ET
PLAUTIANO CONSS.>
278

