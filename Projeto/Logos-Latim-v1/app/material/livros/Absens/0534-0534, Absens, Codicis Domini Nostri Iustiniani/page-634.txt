Imperator Constantinus . Equos, qui publico cursui deputati sunt, non lignis vel fustibus, sed flagellis
tantummodo agitari decernimus: poena non defutura contra eum, qui aliter fecerit. * CONST. A. AD
TITIANUM. *<A 316 D.PRID.ID.MAI.SABINO ET RUFINO CONSS.>
12.50.2
Imperator Constantinus . Praesidibus et rationalibus ceterisque, quibus propterea res publica et annonas et
alimenta pecoribus subministrat, usurpandi paraveredi licentia derogetur.
1 . Sed nec alia via eundi quisquam habeat facultatem, nisi per quam cursus publicus stare dignoscitur: excepta
videlicet tua sublimissima sede, cui cursus publicus et proficiscendi per eum licentia et ubi ratio exegerit praesto
est. * CONST. A. AD ACYNDINUM PP. *<A 326 PP.XV.K.MART.CONSTANTINO.A.VII ET
CONSTANTIO C.CONSS.>
12.50.3
Imperator Constantius . Evectiones ab omnibus postulentur, et tam iudices quam custodes publici cursus minime
transire patiantur, antequam seriem evectionis adspexerint.
1 . Quod si quis putaverit resistendum et sine evectione iter facere detegitur, vel ultra tempus quod evectioni
insertum est publico cursu uti conatus sit, ubi repertus fuerit, eundem iussimus detineri et, si quidem dignitate
praeditus sit, de eius nomine ad prudentiam tuam et ad illustrem virum comitem et magistrum officiorum referri.
Adversus ceteros vero protinus indignatio competens exercenda est, quos sinceritas tua pro loco graduque
militiae ibidem coerceri posse crediderit. * CONSTANTIUS A. AD TAURUM PP. *<A 357 D.VIII
K.IUL.MEDIOLANI CONSTANTIO A.VIIII ET IULIANO C.II CONSS.>
12.50.4
Imperator Julianus . Parhippum eum videri et habendum esse, si quis usurpato uno vel duobus veredis, quos
solos evectio continebit. Alterum tertiumve extra ordinem commoveat.
1 . Nihil autem interesse debet nec ad crimen vocari, utrum agens in rebus suo anne mulionis itineris subiugando,
modo evectionis datae formam et licentiam non excedat. * IUL. A. AD MAMERTINUM PP. *<A 362 D. V ID.
SEPT. MAMERTINO ET NEVITTA CONSS.>
12.50.5
Imperatores Valentinianus, Valens . Si quis per publicum cursum iter faciens cuiuscumque dignitatis vel militiae
ab itinere recto deverterit, poena in eum competens proferatur. * VALENTIN. ET VALENS AA. AD
SYMMACHUM CORRECTOREM LUCANIAE ET BRITTIORUM.*<A 365 D. VIII K. APRIL. MEDIOLANI
VALENTINIANO ET VALENTE AA. CONSS.>
12.50.6
Imperatores Valentinianus, Valens, Gratianus . Evictionum copiam senatui, cum proficiscendi ad nos necessitas
fuerit, serenitas nostra largita est, ita tamen, ut cum a nobis evocatur aut a clementiae nostrae veneratione
discedat.
1 . Si quis ergo posthac contra vetitum sibi cursum publicum illicita temeritate praesumpserit, motum in se
nostrae mansuetudinis excitabit. * VALENTIN. ET VALENS ET GRAT. AAA. AD AMPELIUM PU. *<A 371
D. III ID. DEC. TRIVERIS GRATIANO A. II ET PROBO CONSS.>
12.50.7
Imperatores Valentinianus, Valens, Gratianus . In omnibus provinciis veredorum pars quarta reparetur.
1 . Stabula autem ut impensis publicis extruantur, contra rationem est, cum provincialium sumptu, in quorum
locis stabula constituta sunt, citius arbitremur apparanda et utilius tam publico quam his, quos stercus animalium
pro suo solacio habere concedimus. * VALENTIN. ET VALENS ET GRAT. AAA. AD HESPERIUM PP. *<A
377 D. III K. MART. TRIVERIS GRATIANO A. IIII ET MEROBAUDE CONSS.>
12.50.8
Imperatores Valens, Gratianus, Valentinianus . Ut agendi itineris possit esse moderatio, deni veredi per dies
singulos ex utraque parte dimittantur: poena quinque librarum auri minime defutura contra eos, qui statuta nostra
neglexerint. * VALENS GRAT. ET VALENTIN. AAA. AD AUSONIUM PP. *<A 378 D. XII K. MAI.
TRIVERIS VALENTE VI ET VALENTINIANO II AA. CONSS.>
12.50.9
Imperatores Gratianus, Valentinianus, Theodosius . Iudicibus faciendae evectionis copiam denegamus, cum id
tantum nostro numini et tuae sedi nec non viro illustri magistro officiorum sit reservandum, cum neque praefecto
urbis neque magistris militum neque ducibus neque vicariis nec cuiquam alii praeter memoratas duas potestates
hoc a nobis concessum sit.
1 . His enim tantum ambulandi facultatem iudices ex suo arbitrio praebituri sunt, quos in transmissione
publicarum functionum prosecutores viderint constitutos: scituri, si definitionem nostram excesserint, se quidem
viginti quinque auri libris, officia vero quinquaginta esse multandos. * GRAT. VALENTIN. ET THEODOS.
AAA. FLORO PP. *<A 382 D. X K. AUG. CONSTANTINOPOLI ANTONIO ET SYAGRIO CONSS.>
12.50.10
634

