Imperator Antoninus . Eius, qui per contumaciam absens, cum ad agendam causam vocatus esset, condemnatus
est negotio prius summatim perscrutato, appellatio recipi non potest. * ANT. A. SABINO. *<A 213 PP. NON.
IUL. ANTONINO A. IIII ET BALBINO CONSS.>
7.65.2
Imperator Constantius . Observare curabis, ne quis homicidarum veneficorum maleficorum adulterorum itemque
eorum, qui manifestam violentiam commiserunt, argumentis convictus, testibus superatus, voce etiam propria
vitium scelusque confessus audiatur appellans.
1 . Sicut enim haec ita observari disposuimus, ita aequum est testibus productis, instrumentis prolatis aliisque
argumentis praestitis, si sententia contra eum lata sit et ipse, qui condemnatus est aut minime voce sua confessus
sit aut formidine tormentorum tentus contra se aliquid dixerit, provocandi licentiam ei non denegari. *
CONSTANTIUS A. AD HIEROCLEM. *<A 344 D. V ID. DEC. LEONTIO ET SALLUSTIO CONSS.>
7.65.3
Imperatores Valentinianus, Valens . Nulli officialium a sententia proprii iudicis provocatio tribuatur nisi in eo
tantum negotio, quod ratione civili, super patrimonio forte, apud proprium iudicem inchoarit, scilicet ut in eo
tantum negotio a sententia eius, cui paret iudici, quisquis velit officialis appellet, quod per procuratorem persequi
iure tribuitur. * VALENTIN. ET VALENS AA. AD MODESTUM PP. *<A 373 D. IIII ID. IUN. CYZICO
VALENTINIANO ET VALENTE AA. CONSS.>
7.65.4
Imperatores Valentinianus, Valens, Gratianus . Abstinendum prorsus appellatione sancimus, quotiens fiscalis
calculi satisfactio postulatur aut tributariae functionis sollemne munus exposcitur aut publici vel etiam privati,
dummodo evidentis atque convicti redhibitio debiti flagitatur, ut necessario in contumacem vigor iudiciarius
excitetur. * VALENTIN. ET VALENS ET GRAT. AAA. AD OLYBRIUM PU. *<A 368 PP. ROMAE XV K.
SEPT VALENTINIANO ET VALENTE II AA. CONSS.>
7.65.4a
Imperatores Valentinianus, Valens, Gratianus . Si clericus ante definitivam sententiam frustratoriae dilationis
causa ad appellationis auxilium convolaverit, multam quinquaginta librarum argenti, quam contra huiusmodi
appellatores sanctio generalis imponit, cogatur expendere. Hoc autem non fisco nostro volumus accedere, sed
pauperibus fideliter erogari * VALENTIN. ET VALENS ET GRAT. AAA. AD CLAUDIUM PU. *<A 369 D.
VIII ID. IUL. VALENTINIANO NP. ET VICTORE CONSS.>
7.65.5
Imperatores Valens, Gratianus, Valentinianus . Ab exsecutione appellari non posse satis et iure et
constitutionibus cautum est, nisi forte exsecutor sententiae modum iudicationis excedat.
1 . A quo si fuerit appellatum, exsecutione suspensa decernendum putamus, ut, si res mobilis est, ad quam
restituendam exsecutoris opera fuerit indulta, appellatione suscepta possessori res eadem detrahatur et idoneo
collocetur reddenda ei parti, pro qua sacer cognitor iudicaverit.
2 . Quod si de possessione vel de fundis exsecutio concessa erit et eam suspenderit provocatio, fructus omnes,
qui tempore interpositae provocationis capti vel postea nati erunt, in deposito collocentur, iure fundi penes eum
qui appellaverit constituto.
3 . Sciant autem se provocatores vel ab exsecutione appellantes vel ab articulo, si eos perperam intentionem
cognitoris suspendisse claruerit, quinquaginta librarum argenti animadversione multandos. * VALENS GRAT.
ET VALENTIN. AAA. AD THALASSIUM PROCONS. AFRICAE.*<A 378 D. III K. FEBR. TREVIRIS
VALENTE VI ET VALENTINIANO II AA. CONSS.>
7.65.6
Imperatores Gratianus, Valentinianus, Theodosius . Quisquis, ne voluntas diem functi testamento scripta
reseretur, vel ne hi, quos scriptos patuerit heredes, in possessionem mittantur, ausus fuerit provocare
interpositamque appellationem is cuius de ea re notio erit recipiendam esse crediderit, viginti librarum argenti
multa et litigatorem, qui tam importune appellaverit, et iudicem, qui tam ignave coniventiam adhibuerit,
involvat. * GRAT. VALENTIN. ET THEODOS. AAA. AD HYPATIUM PU. *<A 379 D. NON. APRIL.
TRIVERIS AUSONIO ET OLYBRIO CONSS.>
7.65.7
Imperatores Gratianus, Valentinianus, Arcadius . Ante sententiae tempus et ordinem eventus nec a discussore
nec a rationali appellare liceat. * GRAT. VALENTIN. ET ARCAD. AAA. AD PELAGIUM COM. RER. PRI
*<A 385 D. XV K. MART. MEDIOLANI ARCADIO A. ET BAUTONE CONSS.>
7.65.8
Imperatores Arcadius, Honorius . Et publicarum necessitatum et privati aerarii deposcit utilitas, ne commoda,
quae domui nostrae debentur, callidis debitorum artibus differantur. Quamobrem eorum appellatione reiecta, qui
aperte manifesteque convicti sunt, hoc observari praecepti huius auctoritate censemus, ut ei, quem constiterit
esse publicum debitorem, appellationis beneficium denegetur * ARCAD. ET HONOR. AA. APOLLODORO
413

