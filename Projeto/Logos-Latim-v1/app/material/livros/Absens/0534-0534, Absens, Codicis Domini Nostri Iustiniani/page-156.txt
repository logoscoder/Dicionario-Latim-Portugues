Imperator Justinianus . Si quis iusiurandum intulerit et necdum eo praestito postea, utpote sibi adlegationibus
abundantibus, hoc revocaverit, sancimus nemini licere penitus iterum ad sacramentum recurrere ( satis enim
absurdum est redire ad hoc, cui renuntiandum putavit, et, cum desperavit aliam probationem, tunc denuo ad
religionem convolare) et iudices nullo modo eos audire ad tales iniquitates venientes.
1 . Si quis autem sacramentum intulerit et hoc revocare maluerit, licere quidem ei hoc facere et alias probationes,
si voluerit, praestare, ita tamen, ut huiusmodi licentia usque ad litis tantummodo terminum ei praestetur.
2 . Post definitivam autem sententiam, quae provocatione suspensa non sit vel quae, postquam fuerit appellatum,
corroborata fuerit, nullo modo revocare iuramentum et iterum ad probationem venire cuidam concedimus, ne
repetita lite finis negotii alterius causae fiat exordium. * IUST. A. DEMOSTHENI PP. *<A 529 D. XV K. OCT.
CHALCEDONE DECIO VC. CONS.>
4.1.12
Imperator Justinianus . Generaliter de omnibus iuramentis, quae in litibus offeruntur vel a iudice vel a partibus,
definiendum est. Cum enim iam increbuit iudices in plenissima definitione sacramentum imponere, evenit, ut
provocatione lite suspensa hi quidem, qui iusiurandum praestare iussi sunt, ab hac forte luce subtrahantur,
probationes autem rerum cadant, cum multum discrepat iuramentum hereditarium a principali sacramento.
Necessitate itaque rerum coacti et probationibus pinguius subvenientes ad huiusmodi venimus sanctione
1 . Omne igitur iuramentum, sive a iudicibus sive a partibus illatum vel in principio litis vel in medio vel in ipsa
definitiva sententia, sub ipso iudice detur non expectata vel ultima definitione vel provocationis formidine.
1a . Sed iuramento illato, cum hoc a partibus fuerit factum et a iudice approbatum vel ex auctoritate iudicis
cuicumque parti illatum, si quidem is cui imponitur sacramentum nihil ad hoc fuerit reluctatus, et hoc praestetur
vel referatur, necessitate imponenda ei cui refertur relationis subire sacramentum, vel, si hoc recusaverit, quasi
illato sacramento praestito causa vel capitulum decidatur, nullo loco provocationi relinquendo. Quis enim
ferendus est ad appellationis veniens auxilium in his, quae ipse facienda procuravit
2 . Sin autem is, cui sacramentum illatum est vel a parte vel a iudice, hoc subire minime voluerit, licentiam
quidem habeat sacramentum recusare, iudex autem, si hoc omnimodo praestandum existimaverit, sic causam
dirimat, quasi volente eo sacramentum sit recusatum, et ita cetera sive capitula sive totius negotii summa
examinentur et lis suo marte percurrat, nullo ei obstaculo obviante.
2a . Ipse autem, qui sacramentum sibi illatum dare recusaverit, vel hoc attestetur vel, si forte non audeat, habeat
sibi in ultima provocatione repositum auxilium.
2b . Et si iudex appellationi praesidens bene quidem illatum iusiurandum, non rite autem recusatum
pronuntiaverit, res secundum quod iudicatum est permanebit.
2c . Sin autem non rite quidem illatum, recte autem recusatum sacramentum pronuntiaverit, tunc ei licebit
emendare sententiam iudicis, quae quasi ex recusato sacramento processit, et nihil penitus nec praeiudicii nec
iniusti dispendii cuicumque incurret, sed et causae cursus ab initio usque ad novissimum terminum non
impediatur et lis aequa lance trutinabitur.
3 . Sive autem illatum iuramentum fuerit praestitum sive recusatum, ipsi parti quae hoc intulit nullum
provocationis remedium in hoc servabitur, cum nimis crudele est parti quae hoc detulit propter hoc ipsum, quod
iudex eius petitionem secutus est, superesse provocationem.
4 . His de praesentibus personis statutis nec absentes nos fugiunt, sed etiam eos huic legi subiugamus.
4a . Et si persona non praesens inveniatur, cui sacramentum illatum est, lite forte per procuratorem ventilata,
necesse est vel ipsam principalem personam datis certis indutiis ad iudicem venire, ut ea quae de sacramentis
statuta sunt impleat vel, si iudex existimaverit in provincia ubi degit sub actorum testificatione iuramentum ab ea
vel dari vel referri vel recusari, hoc procedere, ut singulis casibus eventus iam definitus imponatur.
4b . Licentia concedenda etiam parti alteri vel per se vel per procuratorem super hoc ipsum ordinatum adesse his,
quae de iuramento aguntur, vel si neutrum facere maluerit, et ex una parte, sub fide tamen gestorum, iuramentum
praestari vel referri vel recusari.
4c . Expensis propter huiusmodi causam praestandis officio iudicis trutinandis, an ab utraque parte vel altera
oportet eas dependi.
4d . Nullo tamen ex hoc litibus impedimento generando, sed, donec ea procedunt, aliis vel capitulis vel litis
membris a iudice eximinandis et, postquam fuerint ei intimata gesta super iuramento subsecuta, tunc iterum ad
hoc capitulum iudice redeunte et eo adimpleto ad cetera perveniente.
4e . Omnibus aliis, quae de praesentibus sancita sunt, et in absentium parte observandis.
5 . In omnibus autem casibus, in quibus sacramenta praestantur, observationem iudicialem permanere censemus
secundum personarum qualitatem, sive sub ipso iudice praestari oportet iuramentum sive in domibus, sive sacris
scripturis tactis sive in sacrosanctis oratoriis.
6 . Similique modo in sua firmitate manere, quae de calumniae iureiurando vel relato sacramento legibus cauta
sunt vel a nobis vel a retro divis principibus inducta. Non enim, ut aliquid derogetur antiquioribus legibus, haec
prolata sunt, sed ut, si quid deesse eis videbatur, hoc repleatur * IUST. A. DEMOSTHENI PP. *<A 529 D. III K.
NOV. DECIO VC. CONS.>
4.1.13
156

