3.28.13
Imperator Gordianus . Cum duobus heredibus institutis, uno ex quinque, altero ex septem unciis, adversus eum
qui ex septem unciis heres scriptus fuerat iusta querella contendisse, ab altero autem victum fuisse adlegas, pro
ea parte, qua resolutum est testamentum, cum iure intestati qui obtinuit succedat, neque legata neque
fideicommissa debentur, quamvis libertates et directae competant et fideicommissariae praestari debeant. *
GORD. A. PRISCIANO. *<A 239 PP. III K. FEBR. GORDIANO A. ET AVIOLA CONSS.>
3.28.14
Imperator Gordianus . Eum, qui inofficiosi querellam delatam non tenuit, a falsi accusatione non submoveri
placuit. Idem observatur et si e contrario falsi crimine instituto victus postea de inofficioso actionem exercere
maluerit * GORD. A. PRISCO. *<A 239 PP. VI K. DEC. GORDIANO A. ET AVIOLA CONSS.>
3.28.15
Imperator Philippus . Filiam praeteritam a matre ad successionem eius citra inofficiosi querellam adspirare non
posse explorati iuris est. * PHILIPP. A. ET PHILIPP. C. APHRODISIAE. *<A 245 PP. V K. AUG. PHILIPPO
A. ET TITIANO CONSS.>
3.28.16
Imperatores Valerianus, Gallienus . Contra maiores viginti quinque annorum duplicem actionem inferentes,
primam, quasi testamentum non iure sit perfectum, alteram, quasi inofficiosum, licet iure perfectum, praescriptio
ex prioris iudicii mora quinquennalis temporis non nascitur, quae officere non cessantibus non potest. * VALER.
ET GALLIEN. AA. ET VALER. NOB. C. THEODOTAE. *<A 258 PP. ID. AUG. TUSCO ET BASSO
CONSS.>
3.28.17
Imperatores Carinus, Numerianus . Cum filium tuum te praeterita sororem heredem instituisse proponas,
inofficiosi querellam apud praesidem provinciae persequi potes. * CARINUS ET NUMER. AA. FLORAE. *<A
284 PP. PRID. ID. FEBR. CARINO II ET NUMERIANO AA. CONSS.>
3.28.18
Imperatores Diocletianus, Maximianus . Cum te pietatis religionem non violasse, sed mariti coniugium quod
fueras sortita distrahere noluisse ac propterea offensum atque iratum patrem ad exheredationis notam prolapsum
esse dicas, inofficiosi testamenti querellam inferre non vetaberis. * DIOCL. ET MAXIM. AA. FAUSTINAE.
*<A 286 PP. NICOMEDIAE XVI K. MART. MAXIMO II ET AQUILINO CONSS.>
3.28.19
Imperatores Diocletianus, Maximianus . Si filia tua turpiter et cum flagitiosa foeditate vivit, ut a successione tua
eam excludendam putes, si non inconsulto calore, sed ex meritis eius ad id odium incitatus es, postremi iudicii
liberum arbitrum habebis. * DIOCL. ET MAXIM. AA. APOLLINARI. *<A 293 D. XV K. IUL. SIRMI IPSIS V
ET IIII AA. CONSS.>
3.28.20
Imperatores Diocletianus, Maximianus . Filia in orbitate patris relicta cum marito, cui matre volente nupsit,
colens concordiam iustas offensionis post eiusdem matris paenitentiam causas non praestat nec ex momentariis
voluntatibus matris nupta atque vidua esse iure compellitur. * DIOCL. ET MAXIM. AA. ET CC. SABINIANO.
*<A 294 D. NON. IAN. SIRMI CC. CONSS.>
3.28.21
Imperatores Diocletianus, Maximianus . Fratris vel sororis filii, patrui vel avunculi, amitae etiam et materterae
testamentum inofficiosum frustra dicunt, cum nemo eorum qui ex transversa linea veniunt exceptis fratre et
sorore ad inofficiosi querellam admittatur. De falso sane per accusationem criminis queri non prohibentur *
DIOCL. ET MAXIM. AA. ET CC. ALEXANDRO. *<A 294 D. VI ID. FEBR. CC. CONSS.>
3.28.22
Imperatores Diocletianus, Maximianus . Si maritus tuus facto testamento te quidem ex asse scripsit heredem,
filia autem quam habuit in potestate exheredata facta minime probetur nihilque ei relictum est neque iustas
causas offensae praestitisse convincatur, eam de inofficioso testamento patris querentem totam hereditatem
obtinere posse non ambigitur.
1 . Quod si iam obtinuit vel postea vincat, quodcumque maritus mortis suae tempore debuisse tibi perhibetur,
idem ab ea reddi oportet. * DIOCL. ET MAXIM. AA. ET CC. STATILLAE. *<A 294 D. ID. FEBR. SIRMI
CC. CONSS.>
3.28.23
Imperatores Diocletianus, Maximianus . Testamenti factionem per testationem vos interdixisse matri profitentes
iustitiam offensae manifeste testamini. * DIOCL. ET MAXIM. AA. ET CC. PHILIPPAE. *<A 294 D. V ID.
SEPT. CC. CONSS.>
3.28.24
Imperatores Diocletianus, Maximianus . Testamentum militis filii familias in castrensi peculio factum neque a
patre neque a liberis eius per inofficiosi querellam rescindi potest. * DIOCL. ET MAXIM. AA. ET CC.
SUCCESSO. *<A 294 D. III NON. DEC. NICOMEDIAE CC. CONSS.>
130

