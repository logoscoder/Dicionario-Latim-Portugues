respondere decernimus, ita ut huiusmodi viri sedendi quidem in cognitionibus dicendis minime sibi vindicent
facultatem.
2a . Sciant autem ipsi quoque nec de se vel suis facultatibus iudicaturos aliquid nec probatis criminibus, nisi
prius ad nostram pietatem rettulerint, posse statuere.
3 . Quotiens autem viri illustres in provinciis constituti ( non hi tamen, quorum cognitio ad nostram maiestatem
vel ad vice nostri numinis auditurum pertineat) in querimoniam fuerint criminalem vocati, et sedendi, cum
celebratur cognitio, in secretariis iudicantium ius consequantur et iudices patefactis quoque criminibus ferendis
contra huiusmodi viros vel facultates eorum sententiis abstineant, dum nostrae pietatis ad suas meruerint
relationes responsum: supplicio videlicet, quod accusatoribus patefacta eorum calumnia ingerendum est, nec
apud provinciales iudices, si non, sicut superius dictum est, similem dignitatem habeant, differendo. * ZENO A.
ARCADIO PP. *<A 485 - 486? D. CONSTANTINOPOLI. >
3.25.0. In quibus causis militantes fori praescriptione uti non possunt.
3.25.1
Imperatores Theodosius, Valentinianus . Omnes omnino domesticos et agentes in rebus et quaecumque alia
praetenditur militia vel dignitas sub moderatoribus provinciarum pro functionibus publicis respondere nulla fori
praescriptione valitura sancimus, si hac qui exiguntur publica debita uti temptaverint.
1 . Immo et in aliis privatis actionibus occupatos volumus respondere, qui per provincias negotiantur vel
conductorum vocabulis, cum non armata militia praediti sunt, defenduntur, sive domorum divinarum sive
virorum potentium seu cuiuslibet condicionis sunt conductores, nisi forte commeatum ad rem propriam
componendam unius anni indutias ostenderint se accepisse.
2 . Eadem forma servanda in his etiam, qui mercandi et militandi sacra beneficia meruerunt, ut etiam ipsi
rectoribus provinciarum respondeant. * THEODOS. ET VALENTIN. AA. FLORENTIO PP. *<A 439 D. XIII
K. FEBR. CONSTANTINOPOLI THEODOSIO A. XVII ET FESTO CONSS.>
3.26.0. Ubi causae fiscales vel divinae domus hominumque eius agantur.
3.26.1
Imperatores Severus, Antoninus . Non defensae mortis quaestionem apud procuratores nostros non oportere
tractari quis ignorat, nec bona fisco peti posse, quam si de crimine constiterit apud eum , cui convictis poenam
inrogare licet? plane defunctis homicidii reis apud procuratores quoque causam agendam esse ratio permittit. *
SEV. ET ANT. AA. DIOSCORO. *<A 197 PP. VII ID. MAI. LATERANO ET RUFINO CONSS.>
3.26.2
Imperatores Severus, Antoninus . Non animadvertimus, cur causam ad officium procuratorum nostrorum
pertinentem ad proconsulis notionem advocare velis. Nam cum hoc quaeratur, an pater tuus mortem sibi
consciverit metu alicuius poenae ac propterea bona fisco debeant vindicari, iam non de crimine aut poena mortui,
sed de bonis quaerendum est * SEV. ET ANT. AA. ARISTAE. *<A 207 D. XII K. OCT. APRO ET MAXIMO
CONSS.>
3.26.3
Imperator Antoninus . Procurator meus, qui vice praesidis provinciae non fungitur, sicut exigere poenam
desertae accusationis potest, ita iudicare, ut ea inferatur sententia sua, non potest. * ANT. A. HELIODORO. *<A
215 D. X K. SEPT. LAETO ET CEREALE CONSS.>
3.26.4
Imperator Alexander Severus . Cum vendente procuratore meo emisse te praedia dicas, pretium eorum
necessario solvere debes.
1 . Cum his, quibus mandantibus eadem praedia emisse te et tradidisse dicas, agente te procurator meus, si eius
audientiam elegeris, cognoscet, ut pecuniam quae pretii nomine tibi debetur et usuras quae fisco solvendae sunt
consequi possis. * ALEX. A. MAXIMAE. *<A 233 PP. IIII ID. OCT. MAXIMO ET PATERNO CONSS.>
3.26.5
Imperator Constantinus . Ad fiscum pertinentes causas rationalis decidat, omnibus concussionibus prohibendis. *
CONST. A. AD URSUM. *<A 315 D. NON. FEBR. CONSTANTINO A. IIII ET LICINIO IIII CONSS.>
3.26.6
Imperatores Constantius, Constans . Si quis adversus conductorem nostrum aliquid agendum crediderit, viro
illustri comiti rerum privatarum referri oportet, ne et iudici existimationis et officio eius salutis discrimen
immineat. * CONSTANTIUS A. AD ITALICUM. *<D. K. FEBR..... CONSS.>
127

