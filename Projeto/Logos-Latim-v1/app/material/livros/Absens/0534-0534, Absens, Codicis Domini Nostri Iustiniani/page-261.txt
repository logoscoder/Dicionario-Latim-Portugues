5.36.2
Imperator Alexander Severus . Potuit quidem et debuit competens iudex in locum excusati curatoris, licet
pupillus alios quoscumque haberet tutores, dare. Quamvis autem curator cum aliis in locum eius substitutus sis,
tamen periculo administrationis ultra pubertatis tempora non adstringeris * ALEX. A. VALENTINO. *<A 228
PP. V ID. IUN. MODESTO ET PROBO CONSS.>
5.36.3
Imperator Alexander Severus . Propter late diffusum ( id est in diversis locis constitutum) patrimonium, vel quod
solus administrationi non sufficias, an tibi tutelam administranti adiungi aliquos curatores oporteat, praeses
provinciae, si te non sufficientem deprehenderit, aestimabit. * ALEX. A. HYLAE. *<A 231 PP. VIII ID. DEC.
POMPEIANO ET PELIGNO CONSS.>
5.36.4
Imperatores Valerianus, Gallienus. Licet tutorem habenti tutor dari non potest, tamen certis ex causis alius
idoneus substitui sententia competentis iudicis solet, id est in locum suspecti, qui convictus ac remotus est, et in
locum excusati vel defuncti vel relegati tutoris. * VALER. ET GALLIEN. AA. EUPLOIO. *<A 260 PP. ID.
MART. SAECULARE II ET DONATO CONSS.>
5.36.5
Imperatores Diocletianus, Maximianus . Cum ob augmentum facultatum curatores adiungi solent, non prius
tutores dati administratione eorum liberantur.
1 . Sane si is qui administravit tempore finitae tutelae fuit solvendo, secuti temporis periculum ad te pertinere
non potuisse manifestum est. * DIOCL. ET MAXIM. AA. ET CC. ZENONI. *<A 294 D. III K. APRIL. CC.
CONSS.>
5.37.0. De administratione tutorum et curatorum et de pecunia pupillari feneranda vel deponenda.
5.37.1
Imperatores Severus, Antoninus . Frustra times administrare res adulescentis, cuius curator es, ne ex hoc aliquis
existimet commune periculum prioris temporis te recepisse: sed ea, quae agenda putas, age et, quod magis
interest omnium partium, insta, ut iudex inter te et tutores datus quam primum partibus suis fungatur. * SEV. ET
ANT. AA. MODESTO. *<A 206 PP. XII K. OCT. ALBINO ET AEMILIANO CONSS.>
5.37.2
Imperatores Severus, Antoninus . Adversus curatorem adulescentis, cui collegae dati estis, quamdiu
administratio communis durat, exerceri iudicium non potest. * SEV. ET ANT. AA. TIMONI ET
HELPIDOPHORO. *<A 207 PP. II K. MAI. APRO ET MAXIMO CONSS.>
5.37.3
Imperator Antoninus . Sumptus in pupillum tuum necessario et ex honestis iustisque causis iudici, qui super ea re
cogniturus est, si probabuntur facti, accepto ferentur, etiamsi praetoris decretum de dandis eis non sit
interpositum. Nam quod a tutoribus sive curatoribus bona fide erogatur, potius iustitia quam aliena auctoritate
firmatur * ANT. A. EUMUSO. *<A 212 D. XIIII K. SEPT. DUOBUS ASPRIS CONSS.>
5.37.4
Imperator Antoninus . Nisi eam pecuniam, quam constiterit libertum paternum tutorem filiae tuae rationi eius
debere, vel deposuerit vel in praediorum comparationem converterit, remittetur ad praefectum urbis, secundum
ea quae constituta sunt arbitrio eius puniendus. * ANT. A. PROCULAE. *<A 213 PP. XII K. OCT. ANTONINO
A. IIII ET BALBINO CONSS.>
5.37.5
Imperator Antoninus . Frustra tutores quondam adulescentium, quorum curam administras, iudicatum facere
detractant, cum exacta pecunia possit auctoritate praesidis in depositi causam haberi. * ANT. A. RUFINO. *<A
215 PP. K. IUL. LAETO II ET CEREALE CONSS.>
5.37.6
Imperator Alexander Severus . Non est ignotum tutores vel curatores, si nomine pupillorum vel adultorum
scientes calumniosas instituunt actiones, eo nomine condemnari oportere, ne sub praetextu nominis eorum
propter suas simultates secure lites suas exercere posse existiment. * ALEX. A. PACONIO. *<A 223 PP. VI ID.
MAI. MAXIMO II ET AELIANO CONSS.>
5.37.7
Imperator Alexander Severus . Tutelam pupillorum tuorum sic administrare debes, ne aedificium, quod his
relictum est, contra formam alienandi testamento datam vendas. * ALEX. A. VALERIO. *<A 223 PP. VI ID.
IUL. MAXIMO II ET AELIANO CONSS.>
5.37.8
261

