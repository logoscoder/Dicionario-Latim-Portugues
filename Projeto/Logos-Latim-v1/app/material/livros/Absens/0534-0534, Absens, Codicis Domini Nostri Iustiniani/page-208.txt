constitutione iam fueras adeptus, litigare debuisti, sed libertatem quam obtinueras defendere. * ALEX. A.
PATRI CENSI. *<A 222 PP. VI ID. NOV. ALEXANDRO A. CONS.>
4.57.2
Imperator Alexander Severus . Si ea lege chreste servum, sed naturalem filium venumdedit, ut emptor eum
manumitteret, quamvis non est manumissus, ex constitutione divorum Marci et Commodi ad Aufidium
Victorinum liber est. * ALEX. A. EUTYCHIANO. *<A 222 PP. NON. DEC. ALEXANDRO A. CONS.>
4.57.3
Imperator Alexander Severus . Si iusta saturnino puellam nomine firmam agentem tunc annos septem hac lege
vendiderit, ut, cum haberet annos viginti quinque, libera esset, quamvis factum ab emptore praestandae libertatis
pacto non sit insertum, sed ut libera esset expressum, tamen constitutioni divorum marci et commodi locus est.
1 . Ideoque impleto vicensimo quinto anno firma libera facta est nec obest ei, quod vicensimo septimo anno
manumissa est, quae iam ex constitutione libera erat : et is, quem post vicensimum quintum annum ex te
conceptum enixa est, ingenuus est. * ALEX. A. FULCINIO MAXIMO. *<A 224 PP. X K. FEBR. IULIANO ET
CRISPINO CONSS.>
4.57.4
Imperator Gordianus . Si is, qui pretium pro te acceperat, ut statuto tempore te libertate donaret, moram
repromissae libertati praestitit, ex eo te liberam esse factam manifestum est, ex quo, cum posset dari libertas, non
est praestita. Et ideo ex te natos ingenuos videri procreatos non est incertae opinionis * GORD. A. CORNELIAE
IUCUNDAE. *<A 240 PP. VI K. MAI. SABINO ET VENUSTO CONSS.>
4.57.5
Imperator Gordianus . Ea quidem mancipia, quorum venditio eam legem accepit, ne ad libertatem perducantur,
etiamsi manumittantur, nancisci libertatem non possunt. Neque enim condicio, quae personae eius cohaesit,
immutari facto eius qui ea lege comparavit potest
1 . Nec tamen, poenae exactio si qua addita est condicioni non servatae, iustam exigendi tribuit causam.
2 . Qua igitur ratione te poterit vocare ad officium procuratoris, qui eam legem venditioni dedit, perspici non
potest, cum nec in privatorum contractibus fiscus se interponere debeat et litterae ad te missae personae factum,
si non ipse manumiseris, non contineant. * GORD. A. AURELIO MARINO. *<A 240 PP. XVI K. SEPT.
SABINO ET VENUSTO CONSS.>
4.57.6
Imperatores Diocletianus, Maximianus . Si puellam ea lege vendidisti, ut manumitteretur et, si manumissa non
esset, centum aurei praestarentur, non servata fide nihilo minus eam raptam e vestigio servitutis ad libertatem,
quae praestari potuit, constitit, nec pecunia quasi rupta fide suscepta recte petetur, cum non mutata venditoris
voluntate condicionis potestate post manumittentis factum repraesentari optima ratione placuit. * DIOCL. ET
MAXIM. AA. ET CC. HELVIDIAE RUFINAE. *<A 293 S. XVI K. IUN. IPSIS AA. CONSS.>
4.58.0. De aediliciis actionibus.
4.58.1
Imperator Antoninus . Si non simpliciter, sed consilio fraudis servum tibi nescienti fugitivum vel alio modo
vitiosum quis vendidit isque fugitivus abest, non solum in pretium servi venditorem conveniri, sed etiam
damnum quod per eum tibi accidit competens iudex, ut iam pridem placuit, praestari iubebit. * ANT. A.
DECENTIO VEROMILIO. *<A 214 PP. IIII K. IUN. MESSALA ET SABINO CONSS.>
4.58.2
Imperator Gordianus . Cum proponas servum, quem pridem comparasti, post anni tempus fugisse, qua ratione eo
nomine cum venditore eiusdem congredi quaeras, non possum animadvertere : etenim redhibitoriam actionem
sex mensum temporibus vel quanto minoris anno concludi manifesti iuris est. * GORD. A. PETILIO MAXIMO.
*<A 239 PP. K. DEC. GORDIANO A. ET AVIOLA CONSS.>
4.58.3
Imperatores Diocletianus, Maximianus . Si apud priorem dominum fugisse mancipium non doceatur, fuga post
venditionem interveniens ad damnum emptoris pertinet.
1 . Sin autem venditor non vitiosum etiam in posterum fieri servum temere promiserit, quamvis hoc impossibile
esse videtur, secundum fidem tamen antecedentis vel in continenti secuti pacti experiri posse non ambigitur :
posteriores enim casus non venditoris, sed emptoris periculum spectant.
2 . Verum cum servum quem comparaveras ad eum qui distraxerat redisse contendis, iudex competens perspectis
omnibus pro repertae rei qualitate proferre curabit sententiam. * DIOCL. ET MAXIM. AA. AURELIO
MUCIANO. *<A 286 PP. XV K. MAI. MAXIMO II ET AQUILINO CONSS.>
4.58.4
208

