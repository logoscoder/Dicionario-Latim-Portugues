6 . In quindecim autem paschalibus diebus compulsio et annonariae functionis et omnium publicorum
privatorumque debitorum differatur exactio. * VALENTIN. THEODOS. ET ARCAD. AAA. ALBINO PU. *<A
389 D. VII ID. AUG. ROMAE TIMASIO ET PROMOTO CONSS.>
3.12.7
Imperatores Valentinianus, Theodosius, Arcadius . Actus omnes seu publici seu privati diebus quindecim
paschalibus conquiescant. In his tamen emancipandi et manumittendi cuncti licentiam habeant, et super his acta
non prohibeantur * VALENTIN. THEODOS. ET ARCAD. AAA. TATIANO PP. *<A 392 D. VI K. IUN.
CONSTANTINOPOLI ARCADIO A. II ET RUFINO CONSS.>
3.12.8
Imperatores Honorius, Theodosius . Provinciarum iudices moneantur, ut in quaestionibus latronum et maxime
isaurorum nullum quadragesimae nec venerabilem pascharum diem existiment excipiendum, ne differatur
sceleratorum proditio consiliorum, quae per latronum tormenta quaerenda est, cum facillime in hoc summi
numinis speretur venia, per quod multorum salus et incolumitas procuratur. * HONOR. ET THEODOS. AA.
ANTHEMIO PP. *<A 408 D. V K. MAI. CONSTANTINOPOLI BASSO ET PHILIPPO CONSS.>
3.12.9
Imperatores Leo, Anthemius . Dies festos, dies maiestati altissimae dedicatos nullis volumus voluptatibus
occupari nec ullis exactionum vexationibus profanari.
1 . Dominicum itaque diem semper honorabilem ita decernimus venerandum, ut a cunctis exsecutionibus
excusetur, nulla quemquam urgueat admonitio, nulla fideiussionis flagitetur exactio, taceat apparitio, advocatio
delitescat, sit idem dies a cognitionibus alienus, praeconis horrida vox silescat, respirent a controversiis
litigantes, habeant foederis intervallum, ad se veniant adversarii non timentes, subeat animos vicaria paenitudo,
pacta conferant, transactiones loquantur.
2 . Nec tamen haec religiosi diei otia relaxantes obscaenis quemquam patimur voluptatibus detineri. Nihil eodem
die sibi vindicet scaena theatralis aut circense certamen aut ferarum lacrimosa spectacula: etiam si in nostrum
ortum aut natalem celebranda sollemnitas inciderit, differatur
3 . Amissionem militiae, proscriptionem patrimonii sustinebit, si quis umquam hoc die festo spectaculis interesse
vel cuiuscumque iudicis apparitor praetextu negotii publici seu privati haec quae hac lege statuta sunt crediderit
temeranda. * LEO ET ANTHEM. AA. ARMASIO PP. *<A 469 D. V ID. DEC. CONSTANTINOPOLI
ZENONE ET MARCIANO CONSS.>
3.13.0. De iurisdictione omnium iudicum et de foro competenti.
3.13.1
Imperatores Severus, Antoninus . Non quidem fuit iudex procurator noster in lite privatorum: sed cum ipsi eum
iudicem elegeritis et is consentientibus adversariis sententiam tulerit, intellegitis vos adquiescere debere rei ex
consensu vestro iudicatae, cum et procurator iudicandi potestatem inter certas habeat personas, et vos
incongruum eum esse vobis iudicem scientes tamen audientiam eius elegistis.
1 . Quod et in aliis similibus iudiciis tam in actionem proponentis quam in exceptionem opponentis persona
locum habebit. * SEV. ET ANT. AA. SEVERO ET ALIIS. *<A 214 D. II ID. IAN. MESSALA ET SABINO
CONSS.>
3.13.2
Imperatores Diocletianus, Maximianus . Iuris ordinem converti postulas, ut non actor rei forum, sed reus actoris
sequatur: nam ubi domicilium habet reus vel tempore contractus habuit, licet hoc postea transtulerit, ibi tantum
eum conveniri oportet. * DIOCL. ET MAXIM. AA. ET CC. ALEXANDRO. *<A 293 PP. VI K. SEPT. AA.
CONSS.>
3.13.3
Imperatores Diocletianus, Maximianus . Privatorum consensus iudicem non facit eum, qui nulli praeest iudicio,
nec quod is statuit rei iudicatae continet auctoritatem. * DIOCL. ET MAXIM. AA. ET CC. IUDAE. *<A 293 S.
VI K. IAN. AA. CONSS.>
3.13.4
Imperator Constantinus . Nemo post litem contestatam ordinariae sedis declinet examen, nec prius praefecti
praetorio aut comitis orientis vel alterius spectabilis iudicis imploret auxilium, sed appellatione legibus facta ad
sacrum auditorium veniat. * CONST. A. AD UNIVERSOS PROVINCIALES. *<A 331 PP. K. OCT. BASSO
ET ABLABIO CONSS.>
3.13.5
Imperatores Arcadius, Honorius . In criminali negotio rei forum accusator sequatur.
1 . Is vero, qui suam causam sive criminalem sive civilem sine caelesti oraculo in vetito vocabit examine aut
exsecutionem poposcerit militarem, actor quidem propositi negotii actione multetur, reus vero pro condemnato
122

