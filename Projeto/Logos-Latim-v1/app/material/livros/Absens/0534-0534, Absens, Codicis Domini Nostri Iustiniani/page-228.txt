4 . Testandi sane ita demum habeat facultatem, ut his tantum personis pro iuris ac legum quod voluerit arbitrio
relinquat, quas succedere imperialis praecepti tenore mandavimus: ita tamen, ut hereditate defuncti penitus
arceatur, si quis ex his quos memoravimus in contrahendis incestis nuptiis consilium inisse monstrabitur,
successuro in locum illius, qui post eum gradum proximus invenitur.
5 . Ea sane, quae de viris cavimus, etiam de feminis, quae praedictorum sese consortiis commaculaverint,
custodiantur.
6 . Memoratis vero personis non extantibus fisco locus pateat. * ARCAD. ET HONOR. AA. EUTYCHIANO
PP. *<A 396 D. VI ID. DEC. CONSTANTINOPOLI ARCADIO IIII ET HONORIO III AA. CONSS.>
5.5.7
Imperatores Valentinianus, Marcianus . Humilem vel abiectam feminam minime eam iudicamus intellegi, quae,
licet pauper, ab ingenuis tamen parentibus nata sit.
1 . Unde licere statuimus senatoribus et quibuscumque amplissimis dignitatibus praeditis, ex ingenuis natas
quamvis pauperes in matrimonium sibi adsciscere, nullam que inter ingenuas ex divitiis et opulentiore fortuna
esse distantiam.
2 . Humiles vero abiectasque personas eas tantummodo mulieres esse censemus: ancillam ancillae filiam,
libertam, libertae filiam, scaenicam vel scaenicae filiam, tabernariam vel tabernarii vel lenonis aut harenarii
filiam, aut eam quae mercimoniis publice praefuit: ideoque huiusmodi inhibuisse nuptias senatoribus harum
feminarum, quas nunc enumeravimus. * VALENTIN. ET MARCIAN. AA. PALLADIO PP. *<A 454 D. PRID.
NON. APRIL. CONSTANTINOPOLI AETIO ET STUDIO VV. CC. CONSS.>
5.5.8
Imperator Zeno . Licet quidam aegyptiorum idcirco mortuorum fratrum sibi coniuges matrimonio copulaverint,
quod post illorum mortem mansisse virgines dicebantur, arbitrati scilicet, quod certis legum conditoribus placuit,
cum corpore non convenerint, nuptias re non videri contractas, et huiusmodi conubia tunc temporis celebrata
firmata sunt, tamen praesenti lege sancimus, si quae huiusmodi nuptiae contractae fuerint, earumque contractores
et ex his progenitos antiquarum legum tenori subiacere nec ad exemplum aegyptiorum, de quibus superius
dictum est, eas videri fuisse firmatas vel esse firmandas. * ZENO A. EPINICO PP. *<A 475 D. K. SEPT.
CONSTANTINOPOLI POST CONSULATUM LEONIS IUNIORIS.>
5.5.9
Imperator Zeno . Ab incestis nuptiis universi qui nostro reguntur imperio noverint temperandum. Nam rescripta
quoque omnia vel pragmaticas formas aut constitutiones impias, quae quibusdam personis tyrannidis tempore
permiserunt scelesto contubernio matrimonii nomen imponere, ut fratris filiam vel sororis et eam, quae cum
fratre quondam nuptiali iure habitaverat, uxorem legitimam turpissimo consortio liceret amplecti, aut ut alia
huiusmodi committerentur, viribus carere decernimus, ne dissimulatione culpabili nefanda licentia roboretur *
ZENO A. SEBASTIANO PP. *<A 476-484 >
5.6.0. De interdicto matrimonio inter pupillam et tutorem seu curatorem liberosque eorum.
5.6.1
Imperatores Severus, Antoninus . Senatus consulti auctoritatem, quo inter pupillam et tutoris filium conubium
saluberrime sublatum est, circumveniri rusticitatis et imperitiae velamentis non oportet. * SEV. ET ANT. AA.
MARIO. *<A 215 PP. VII ID. FEBR. LAETO II ET CEREALE CONSS.>
5.6.2
Imperator Alexander Severus . Mater pupillae cum tutore filiae suae vel filio tutoris nuptias contrahere non
prohibetur. * ALEX. A. BURRIO. *<A 223 PP. NON. NOV. MAXIMO II ET AELIANO CONSS.>
5.6.3
Imperator Gordianus . Cum proponas ei, quam matrimonio tuo iunctam suggeris, post liberos susceptos
curatorem patrem tuum datum, quem contendis nec te in potestate habuisse: cum rite contractum matrimonium
ex post facto vitiari non potuerit, iusta interpretatione metuere non debes, ne liberi quos habetis non ex iusto
matrimonio suscepti videantur.
1 . Ut autem omnis scrupulus auferatur, insistere pater tuus debet nec non et uxor tua, ut alius loco eius detur:
habebit enim facultatem repetendae rationis negotiorum gestorum ab eo qui fuerit substitutus. * GORD. A.
ROGATIANO. *<>
5.6.4
Imperator Philippus . Libertinum, qui filio suo naturali, quem in servitute susceperat, postea manumisso
pupillam suam eandemque patroni sui filiam in matrimonio collocavit, ad sententiam amplissimi ordinis, qui
huiusmodi nuptiis interdicendum putavit, pertinere dubitari non oportet. * PHILIPP. A. HYGIAE. *<>
5.6.5
228

