constitutae annali tempore coartatae sunt * IUST. A. MENAE PP. *<A 529 D. K. APRIL.
CONSTANTINOPOLI DECIO VC. CONS.>
1.21.0. Ut lite pendente vel post provocationem aut definitivam sententiam nulli liceat imperatori supplicare.
1.21.1
Imperator Alexander Severus . Licet, postquam supplicasti, priusquam rescriptum impetrares, praeses provinciae
vir clarissimus pronuntiaverit, cum tamen a sententia non provocaveris, rescriptum, quod postea secutum esse
suggeris, ad retrahenda quae decreto terminata sunt non patrocinatur. * ALEX. A. CAPERIO. *<A 232 D. K.
MART. LUPO ET MAXIMO CONSS.>
1.21.2
Imperator Constantinus . Supplicare causa pendente non licet, nisi vel actorum vel pronuntiationis editio
denegetur. Qui autem terminatam rescripto vel consultatione quaestionem exquisito suffragio refricare conabitur,
in omnem litis aestimationem adversario suo protinus condemnetur: omni venia deneganda, si quis contra haec
supplicare temptaverit. * CONST. A. PETRONIO PROBIANO SUO SALUTEM. *<A 316 D. ID. AUG.
ARELATO. PP. ID. OCT. THEVESTE SABINO ET RUFINO CONSS.>
1.21.3
Imperator Constantinus . Qui licitam provocationem omiserit, perpetuo silere debebit nec a nobis impudens
petere per supplicationem auxilium. Quod si fecerit, desiderio suo carebit et ignominiae poena notabitur. *
CONST. A. AD PROVINCIALES. *<A 331 D. K. AUG. PP. K. SEPT. CONSTANTINOPOLI BASSO ET
ABLABIO CONSS.>
1.22.0. Si contra ius utilitatemve publicam vel per mendacium fuerit aliquid postulatum vel impetratum.
1.22.1
Imperatores Diocletianus, Maximianus . Non idcirco minus is, cui a nostro rescripto cognitio delata est, iudicare
potest, quod ex gestis quaedam in precibus omissa proponis. * DIOCL. ET MAXIMIN. AA. ET CC.
GREGORIO. *<A 293 D. V NON. MAI. DIOCLETIANO V ET MAXIMINIANO IIII AA. CONSS.>
1.22.2
Imperatores Diocletianus, Maximianus . Praescriptione mendaciorum opposita, sive in iuris narratione
mendacium reperiatur sive in facti sive in tacendi fraude, pro tenore veritatis, non deprecantis adfirmatione,
datum iudicem cognoscere debere et secundum hoc de causa convenit ferre sententiam. * DIOCL. ET MAXIM.
AA. ET CONSTANT. ET MAXIMIN. CC. STATIAE.*<A 294 D. K. DEC. SIRMI CC. CONSS.>
1.22.3
Imperator Constantinus . Puniri iubemus decem librarum auri multa iudices, qui vetuerunt precum argui
falsitatem. * CONST. A. AD BASSUM. *<A 313 D. K. OCT. CONSTANTINO A. III ET LICINIO C. III
CONSS.>
1.22.4
Imperator Constantinus . Etsi non cognitio, sed exsecutio mandatur, de veritate precum inquiri oportet, ut, si
fraus intervenit, de omni negotio cognoscatur. * CONST. A. AD BARBARUM POMPEIANUM
CONSULAREM CAMPANIAE. *<A 333 D. III ID. NOV. AQUIS DALMATIO ET ZENOPHILO CONSS.>
1.22.5
Imperatores Theodosius, Valentinianus . Etsi legibus consentaneum sacrum oraculum mendax precator attulerit,
careat penitus impetratis et, si nimia mentientis invenitur improbitas, etiam severitati subiaceat iudicantis. *
THEODOS. ET VALENTIN. AA. AD SENATUM. *<A 426 D. VIII ID. NOV. RAVENNAE THEODOSIO
XII ET VALENTINIANO II AA. CONSS.>
1.22.6
Imperator Anastasius . Omnes cuiuscumque maioris vel minoris administrationis universae nostrae rei publicae
iudices monemus, ut nullum rescriptum, nullam pragmaticam sanctionem, nullam sacram adnotationem, quae
generali iuri vel utilitati publicae adversa esse videatur, in disceptatione cuiuslibet litigii patiantur proferri, sed
generales sacras constitutiones modis omnibus non dubitent observandas. * ANASTAS. A. MATRONIANO PP.
*<A 491 ? D. K. IUL. CONSTANTINOPOLI.>
1.23.0. De diversis rescriptis et pragmaticis sanctionibus.
47

