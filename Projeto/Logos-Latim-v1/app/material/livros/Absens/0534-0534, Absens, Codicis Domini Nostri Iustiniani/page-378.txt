3 . Scire vero eos volumus, qui aliquem ad servitutem vocant, quod, si post primam accusationem in quocumque
iudicio vel ex divali iussione factam et admonitionem ei oblatam, qui servus esse dicitur, in alio iudicio eum
accusaverint ( praeterquam si eius occasionem ipse qui servus esse dicitur praestiterit), etsi domini sint, suo iure
privabuntur. * IUST. A. MENAE PP. *<A 528 D. III ID. DEC. DN. IUSTINIANO PP. A. II CONS.>
7.17.2
Imperator Justinianus . Expeditam antea quaestionem, in praesenti autem ex nostra lege, quam de adsertione
tollenda posuimus, in quandam difficultatem incidere periclitantem, compendioso remedio fulciendam esse
censemus.
1 . Cum enim per adsertores super libertate iudicium agitabatur, si in medio adsertore litem agente adsertus ab
hac luce fuerit subtractus, necessitas imponebatur nihilo minus adsertori litem implere, ut emptor, si victus erat et
pro libertate fuerat pronuntiatum, habeat regressum adversus venditorem, ut ei quasi liberae personae venditor
reddat id, quod emptionali instrumento continebatur vel natura contractus exigebat.
2 . In praesenti autem, quia adsertorum vana nomina reiecta sunt, si persona pro cuius condicione lis agitur,
mortua fuerit, quemadmodum iudicium potest adimpleri una tantummodo persona in iudicium veniente?
3 . Sancimus itaque in praesenti casu licentiam esse emptori adversus suum auctorem venire, quatenus vel
ostendat venditor servum se vendidisse vel, si non potuerit , quasi libera persona vendita evictionis periculum ad
eum revertatur. * IUST. A. IOHANNI PP. *<A 531 D. K. SEPT.>
7.18.0. Quibus ad libertatem proclamare non licet et de rebus eorum, qui ad libertatem proclamare non
prohibentur.
7.18.1
Imperator Gordianus . Dispar causa est eius, qui dissimulata condicione sua distrahi se passus est, et eius qui
pretium participatus est. Nam superiori quidem non denegatur libertatis defensio, posteriori autem, et si civis
romanus sit et participatus est pretia, libertas denegatur
1 . Eandemque et in eo distinctionem adhibendam, cui fideicommissaria libertas debetur, meritissimo iuris
auctores responderunt. * GORD. A. PROCULO. *<A 239 PP. K. MAI. GORDIANO A. ET AVIOLA CONSS.>
7.18.2
Imperatores Diocletianus, Maximianus . De latronum familia descendentibus ex largitione principali vel
auctoritate fiscali servis factis retro principes libertatem denegari decreverunt. * DIOCL. ET MAXIM. AA. ET
CC. MELANAE. *<>
7.18.3
Imperator Constantinus . Si quis in libertatem proclamaverit, id, quod apud se esse eius qui se dominum dicit
profitebitur, quoniam de eo non dubitatur, reddi ac referri iudex protinus pronuntiabit.
1 . Quod vero petitur, si fuerit negatione dubium, per cautionem conservabitur ac petitio differetur, ut, si fuerit
approbata libertas, ( quoniam et ipsis, qui his rem commiserunt, medendum est) gestarum rerum ab eodem ratio
atque omne quod debebitur reposcatur, ut servitute depulsa qui pro domino quondam fuerat habeat, quod ut
servo dominii iure largitus est et quae ex earum rerum quaestu ac fructibus conciliata sunt et quae de furtivis
compendiis obscure capta ac parata sunt, cum liberum esse non oporteat, quod apud servum dominus peculii
nomine collocaverat.
2 . Ea vero, quae testamento vel donatione quaesita sunt aut quae ex earum rerum emolumentis empta
confectaque sunt, eidem ingenuo deputentur. Quae tamen universa exacto libertatis iudicio, quae a supra dictis
rebus discernantur, in sequestro esse oportet, ut his ab utroque deductis atque in medio iure collocatis ad eorum
proprietatem uterque contendat * CONST. A. AD MAXIMUM PU. *<A 323 D. XV K. IUN. THESSALONICA
SEVERO ET RUFINO CONSS.>
7.19.0. De ordine cognitionum.
7.19.1
Imperator Alexander Severus . Cum et ipse confessus es status controversiam pati, qua ratione postulas,
priusquam de condicione constaret tua, accusandi tibi tribui potestatem contra eum, qui te servum esse
contendit? cum igitur, sicut adlegas, statu generis fretus es , iuxta ius ordinarium praesidem pete, qui cognita
prius liberali causa ex eventu iudicii, quid de crimine statuere debeat, non dubitabit. * ALEX. A. VITALIO. *<A
223 PP. V ID. M... MAXIMO II ET AELIANO CONSS.>
7.19.2
378

