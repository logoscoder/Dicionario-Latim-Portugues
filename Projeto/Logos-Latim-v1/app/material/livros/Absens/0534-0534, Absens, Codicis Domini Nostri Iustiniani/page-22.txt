usum fructum, dum superest, ab eadem ecclesia consequatur, ecclesia vero omnem proprietatem et plenam
possessionem earundem rerum nostro habeat beneficio: nemine vel iudice vel alia quacumque persona hoc
audente contemnere.
5 . Poenas autem, quas praediximus, id est mortis et bonorum amissionis, constituimus non tantum adversus
raptores, sed etiam contra eos, qui hos comitati in ipsa invasione et rapina fuerint. Ceteros autem omnes, qui
conscii et ministri huiusmodi criminis reperti et convicti fuerint vel eos susceperint vel quamcumque opem eis
intulerint, sive masculi sive feminae sunt, cuiuscumque condicionis vel gradus vel dignitatis, poenae
tantummodo capitali subicimus, ut huic poenae omnes subiaceant, sive volentibus sive nolentibus
sanctimonialibus virginibus seu aliis supra dictis mulieribus tale facinus fuerit perpetratum. * IUST. A.
HERMOGENI MAG. OFF. *<A 533 D. XV K. DEC. CONSTANTINOPOLI DN. IUSTINIANO PP. A. III
CONS.>
1.3.54
Imperator Justinianus . Deo nobis auxilium praebente omnia, quae pro honore sanctae catholicae ecclesiae ad dei
placitum fieri properamus, legibus constituere et operibus adimplere desideramus.
1. Et iam quidem multa cum eius auxilio statuimus, quae ecclesiasticae doctrinae statui conveniunt, in praesenti
autem hoc pia deliberatione duximus corrigendum, quod hactenus contra dei timorem fiebat.
2 . Cognitum etenim nobis est, quod, si quis sponsus vel sponsa post datas aut acceptas arras voluisset se divino
deputare servitio et a saeculari conversatione recedere ac sanctimonialem vitam vivere atque in dei timore
permanere, compellebatur vir quidem ea quae arrarum nomine dederat amittere, sponsa vero duplum id quod
acceperat reddere. Quod nostrae mansuetudini satis religioni esse contrarium visum est.
3 . Unde per praesentem legem in perpetuum valituram iubemus, ut, si quis sponsus vel sponsa desideraverit
saeculi istius vitam contemnens in sanctimonialium conversatione vivere, sponsus quidem omnia, quae arrarum
nomine futuri causa coniugii dedisset, sine ulla imminutione recipiat, sponsa autem non duplum, sicut hactenus,
sed hoc tantum sponso restituat, quod arrarum acceperat nomine, et nihil amplius reddere compellatur, nisi quod
probata fuerit accepisse.
4 . Nam et maritis et uxoribus qui saeculo renuntiant iam anteriore lege a nobis provisum est, ut, sive maritus
sive uxor religionis causa a coniugio recesserit et solitariam vitam elegerit, unusquisque eorum res suas recipiat,
quas vel pro dote vel ante nuptias donatione praestiterat, et hoc tantummodo lucri nomine consequatur ab eo qui
solitariam vitam elegerit, quod debuit legitime vel ex pacto per casum mortis exigere. <A >
5 . Hoc etiam cognitum nobis correctione nostra dignum esse iudicamus, ut, si quis in parentium potestate
constitutus vel constituta vel forsitan huiusmodi iure absolutus vel absoluta elegerit se vel monasterio vel clero
sociare et reliquum vitae suae tempus sanctimonialiter degere voluerit, non liceat parentibus vel easdem personas
quocumque modo abstrahere vel propter hanc tantummodo causam quasi ingratum a sua hereditate vel
successione repellere, sed necesse sit eis omnimodo, cum ultimam voluntatem suam sive per scripturam sive alio
legitimo modo conficiant, quartam quidem portionem secundum leges nostras eis relinquere; sin autem amplius
voluerit largiri, hoc eius voluntati concedimus.
6 . Sin vero ultimam voluntatem parentes neque testamento neque alio ultimo elogio declarasse monstrati fuerint,
omnem parentium substantiam heredes, quibus ab intestato competit, secundum leges nostras sibi defendant:
nullo eis impedimento ex sanctimoniali conversatione generando, sive soli sive cum aliis ad successionem
vocantur.
7 . Huius perpetuae nostrae legis beneficia eos volumus obtinere, qui in monasterio vel clericatu perseveraverint.
Nam si qui eorum, de quibus praesentem legem posuimus, sanctimonialem vitam elegerint, ad saecularem autem
conservationem remeaverint, iubemus omnes eorum res ad iura eius ecclesiae vel monasterii a quo recesserint
pertinere.
8 . His ita dispositis repetita lege iubemus, ut nullus iudaeus vel paganus vel haereticus servos christianos habeat.
Quod si inventi in tali reatu fuerint, sancimus servos modis omnibus liberos esse secundum anteriorem
nostrarum legum tenorem.
9 . In praesenti autem hoc amplius decernimus, ut, si suis de praedictis iudaeis vel paganis vel haereticis habuerit
servos nondum catholicae fidei sanctissimis mysteriis imbutos, et praedicti servi desideraverint ad orthodoxam
fidem venire, postquam catholicae ecclesiae sociati fuerint, in libertatem modis omnibus ex praesenti lege
eripiantur: et eos tam iudices provinciarum quam sacrosanctae ecclesiae defensores nec non beatissimi episcopi
defendant, nihil pro eorum pretio penitus accipientibus dominis.
10 . Quod si forte posthac etiam ipsi domini eorum ad orthodoxam fidem conversi fuerint, non liceat eis ad
servitutem reducere illos, qui eos ad fidem orthodoxam praecesserunt: sed si quis talia usurpaverit, poenis
gravissimis subiacebit.
11 . Haec igitur omnia, quae pietatis intuitu nostra sanxit aeternitas, omnes iudices et religiosissimi antistites sive
Africanae dioeceseos, in qua maxime huiusmodi vitia frequentari cognovimus, sive aliarum provinciarum naviter
et studiosissime observare procurent. Nam contemptores non solum pecuniaria multa, sed et capitis supplicio
ferientur. * IUST. A. IOHANNI PP. *<A >
1.3.55
22

