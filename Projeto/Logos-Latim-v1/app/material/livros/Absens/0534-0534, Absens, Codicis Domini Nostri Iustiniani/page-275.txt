Imperator Justinianus . Veterem dubitationem amputantes, per quam testamentarii quidem vel per inquisitionem
dati tutoris et unius auctoritas sufficiebat, licet plures fuerant, non tamen diversis regionibus destinati, legitimi
autem vel simpliciter dati omnes consentire compellebantur, sancimus, si plures tutores fuerint ordinati, sive in
testamento paterno sive ex lege vocati sive a iudice vel ex inquisitione vel simpliciter dati, et unius tutoris
auctoritatem omnibus tutoribus sufficere, ubi non divisa est administratio vel pro regionibus vel pro substantiae
partibus: ibi etenim necesse est singulis pro suis partibus vel regionibus auctoritatem pupillo praestare, quia in
hoc casu non absimiles esse testamentariis et per inquisitionem datis legitimos et simpliciter datos iubemus eo,
quod fideiussionis onere praegravantur et subsidiariae actionis adminiculum speratur.
1 . Sed haec omnia ita accipienda sunt, si non res quae agitur solutionem faciat ipsius tutelae, ut puta si pupillus
in adrogationem se dare desiderat. Etenim absurdum est solvi tutelam nec consentiente, sed forsitan et ignorante
eo, qui tutor fuerat ordinatus
2 . Tunc etenim, sive testamentarii sive per inquisitionem dati sive legitimi sive simpliciter creati sunt, necesse
est omnes suam auctoritatem praestare, ut, quod omnes similiter tangit, ab omnibus comprobetur.
3 . Quae omnia simili modo et in curatoribus observari oportet. * IUST. A. IOHANNI PP. *<A 531 D. K. SEPT.
CONSTANTINOPOLI POST CONSULATUM LAMPADII ET OREST IS VV. CC.>
5.60.0. Quando curatores vel tutores esse desinant.
5.60.1
Imperator Antoninus . Si curatores tutoribus adiuncti sunt, pubertate pupilli tam tutorum quam curatorum
adiunctorum officium finiri ideoque alios propter aetatis infirmitatem curatores esse dandos manifestissimum est.
* ANT. A. HERMILLAE. *<A 213 PP. IIII K. AUG. ROMAE ANTONINO A. IIII ET BALBINO CONSS.>
5.60.2
Imperatores Diocletianus, Maximianus . Tutoris officium ex sola voluntate pupilli non finiri certissimum est. *
DIOCL. ET MAXIM. AA. ET CC. MENIPPO. *<A 294 S. XIII K. FEBR. CC. CONSS.>
5.60.3
Imperator Justinianus . Indecoram observationem in examinanda marum pubertate resecantes iubemus:
quemadmodum feminae post impletos duodecim annos omnimodo pubescere iudicantur, ita et mares post
excessum quattuordecim annorum puberes existimentur, indagnatione corporis inhonesta cessante. * IUST. A.
MENAE PP. *<A 529 D. VIII ID. APRIL. CONSTANTINOPOLI DECIO VC. CONS.>
5.61.0. De actore a tutore seu curatore dando.
5.61.1
Imperator Alexander Severus . Neque tutores neque curatores ex sua persona in re pupilli vel adulescentis
procuratorem facere possunt, sed actorem constituere debent.
1 . Pupillus autem vel pupilla vel adultus vel adulta tam ad agendum quam ad defendendum, tutore seu curatore
interveniente, procuratorem ordinare possunt.
2 . Ipsi etiam tutores et curatores post litis contestationem a se factam ad exemplum procuratorum, qui litem
contestati sunt, dare procuratores non prohibentur. * ALEX. A. SEBASTIANO. *<A 229 PP. PRID. ID. MAI.
ALEXANDRO A. III ET DIONE CONSS.>
5.61.2
Imperatores Diocletianus, Maximianus . Si sui iuris constituti filii tui matri successerunt, licet te tutorem eorum
esse probetur, tamen non per procuratorem, sed actorem decreto constitutum a te res eorum te absente peti
convenit. * DIOCL. ET MAXIM. AA. ET CC. ALPHOCRATIONI. *<A 294 S. NON. IAN. SIRMI CC.
CONSS.>
5.62.0. De excusationibus et temporibus earum.
5.62.1
Imperatores Severus, Antoninus . Falsa suasione credis te propterea, quod spado sis, immunitatem a tutelis
habere. * SEV. ET ANT. AA. AVIOLAE. *<A 204 PP. K. MAI. CILONE ET LIBONE CONSS.>
5.62.2
275

