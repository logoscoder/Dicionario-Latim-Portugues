Imperator Justinianus . Supervacuam observationem veterum legum, per quam voluntates testatorum ad effectum
duci impediebantur, amputamus praecipientes nullum valere, dicendo poenae nomine quaedam esse relicta vel
adempta in supremis testantium voluntatibus, ea infirmare, sed licere testanti pro implenda sua voluntate vel
pecunias dari praecipere vel aliam pecuniariam poenam inferre quibus voluerit, tam in adimendis hereditatibus
vel legatis vel fideicommissis vel libertatibus, quam in praecipiendo ad alias personas ea transferri ab eo, cui
relicta ab initio sunt, vel aliquid aliis ab eo dari, si minus dispositionibus suis heres vel legatarius vel libertate
donatus paruerit.
1 . Quod si aliquid facere vel legibus interdictum vel alias probrosum vel etiam impossibile iussus aliquis eorum
fuerit, tunc sine ullo damno etiam neglecto testatoris praecepto servabitur. * IUST. A. MENAE PP. *<A 528 D.
K. IAN. CONSTANTINOPOLI DN. IUSTINIANO A. PP. II CONS.>
6.42.0. De fideicommissis.
6.42.1
Imperator Antoninus . Si probaveris demetrium petisse de matre heredeque sua, ut tibi alimenta menstrua et
vestiarium annuum praestaret, eamque secutam voluntatem filii sui per multum temporis, id est non minus in tali
causa triennio, ea praestitisse: ut in futurum quoque ea praestentur et, si qua in praeteritum praestita non sunt,
exsolvantur, impetrabis. * ANT. A. DEMETRIO. *<A 212 PP.XVII K.SEPT.DUOBUS ASPRIS CONSS.>
6.42.2
Imperator Antoninus . Etsi inutiliter fideicommissum relictum est, tamen si heredes comperta voluntate defuncti
praedia ex causa fideicommissi avo tuo praestiterunt, frustra ab heredibus de ea re quaestio tibi movetur, cum
non ex ea sola scriptura, sed ex conscientia relicti fideicommissi satis defuncti voluntati factum esse videatur. *
ANT. A. EUPATRIO. *<A 215 PP.VI K.AUG.LAETO II ET CEREALE CONSS.>
6.42.3
Imperator Antoninus . Cum secundum voluntatem defunctae chrysidem puellam ab heredibus manumissam
eamque, priusquam ei restitueretur hereditas, intestatam vita functam proponas, ad manumissores eius successio
pertinet. Qui si adierint eius hereditatem, confusis actionibus fideicommisso sunt liberati * ANT. A. RUFINO.
*<A 215 PP.V ID. DEC.LAETO II ET CEREALE CONSS.>
6.42.4
Imperator Alexander Severus . Voluntas patris prohibentis liberos fundos extra familiam vendere vel pignori
dare fratrem sorori donare prohibuisse non videtur. * ALEX. A. VICTORINO. *<A 223 PP.V K.IUL.MAXIMO
II ET AELIANO CONSS.>
6.42.5
Imperator Alexander Severus . Si frater tuus, posteaquam patri heres extitit, pubes iam sine liberis decessit, ex
pupillari substitutione tibi hereditas eius delata non est. Sed si verbis fideicommissi aliqua parte testamenti
confirmata est, fideicommissum ab heredibus petere non prohiberis * ALEX. A. REGINAE. *<A 224 PP.XV
K.FEBR.IULIANO ET CRISPINO CONSS.>
6.42.6
Imperator Alexander Severus . Praedia obligata per legatum vel fideicommissum relicta heres luere debet,
maxime cum testator condicionem eorum non ignoravit aut, si scisset, legaturus tibi aliud, quod non minus esset,
fuisset.
1 . Sin vero a creditore distracta sunt, pretium heres exsolvere cogetur, nisi contraria defuncti voluntas ab herede
ostendatur. * ALEX. A. NILO. *<A 224 PP.XVI K.MART. IULIANO ET CRISPINO CONSS.>
6.42.7
Imperator Alexander Severus . Voluntatis defuncti quaestio in aestimatione iudicis est. * ALEX. A. SEPTIMO.
*<A 225 PP.XV K.MART.FUSCO II ET DEXTRO CONSS.>
6.42.8
Imperator Alexander Severus . Qui fideicommissariam libertatem meruit, legata seu fideicommissa a defuncto
sibi data suo iure persequitur. * ALEX. A. MASCELLO. *<A 225 PP.XV K.IUN.FUSCO II ET DEXTRO
CONSS.>
6.42.9
Imperator Gordianus . Ab eo, qui neque legatum neque fideicommissum neque hereditatem vel mortis causa
donationem accepit, nihil per fideicommissum relinqui potest. * GORD. A. PAULINAE. *<A 238 PP. XVII K.
OCT. PIO ET PONTIANO CONSS.>
6.42.10
Imperator Gordianus . Verbum " volo" licet desit, tamen quia additum perfectum sensum facit, pro adiecto
habendum est. * GORD. A. FIRMO. *<A 239 PP. III ID. DEC. GORDIANO A. ET AVIOLA CONSS.>
6.42.11
332

