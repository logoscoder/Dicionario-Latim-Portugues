12.4.1
Imperatores Valentinianus, Valens, Gratianus . Praefectum urbis praefectum praetorio magistros equitum ac
peditum indiscretae ducimus dignitatis, usque adeo videlicet, ut, cum ad privatam secesserint vitam, eum loco
velimus esse potiorem, qui alios promotionis tempore et codicillorum adeptione praecesserit. * VALENTIN.
VALENS ET GRAT. AAA. AD AMPLEIUM PU. *<A 372 D.III NON.IUL.NASONACI.ACC.III
NON.SEPT.MODESTO ET ARINTHEO CONSS.>
12.4.2
Imperatores Gratianus, Valentinianus, Theodosius . Quisquis magisterium equitum peditumque susceperit et
gesserit ante captam a quoquam praefecturam, is, cum privatus erit et honorem deposuerit, ex praefectis qui
provecti fuerint praeferatur.
1 . Si igitur sedes prior ante provectis, locus conspectior, decernendi loquendique facultas antiquior, cui est
splendor adepti magistratus vetustior. * GRAT. VALENTIN. ET THEODOS. AAA. RESTITUTO PU. *<A 380
D.VIII K.IUL.THEOSSALONICAE GRATIANO V ET THEODOSIO AA.CONSS.>
12.5.0. De praepositis sacri cubiculi et de omnibus cubiculariis et privilegiis eorum.
12.5.1
Imperatores Honorius, Theodosius . Sacri cubiculi praepositi ea dignitate fungantur, qua sunt praediti, qui
eminentissimam praetorianam vel urbanam meruerint praefecturam aut certe militarem magisteriam potestatem,
ita ut sit inter eos post depositas administrationes nulla discretio, sive nostrae serenitatis adoraturi admittuntur
imperium sive pro suo arbitrio sollemnes festivitates et coetus vel salutationes vel quaelibet alia officia
frequentent, ut in sedibus et in concessu is eis ordo servetur, quem ordo provectionis ostenderit, sub habitu ipsis
videlicet consueto, cum manifeste decretum sit eum esse qui praecesserit potiorem, vel illum subsequi, quem
recentius probavit examen. * HONOR. ET THEODOS. AA. FLORENTIO PU. *<A 422 D. VIII ID. NOV.
CONSTANTINOPOLI HONORIO XIII ET THEODOSIO X AA. CONSS.>
12.5.2
Imperatores Theodosius, Valentinianus . Hac nostrae mansuetudinis aeterna lege sancimus, ut omnes cubicularii,
qui de nostro cubiculo exeunt, antequam primum locum obtineant, excepto castrensi et comite domorum his
privilegiis perfruantur, id est ut nec possessiones eorum angarias sive parangarias vel etiam paraveredos in
posterum dispositione tui culminis vel alicuius calumnia dare cogantur, ne sordidis adstricti muneribus decus
ministerii, quod militando videbantur adepti, otii tempore et quietis amittant.
1 . Domos quoque eorum vel in hac sacratissima urbe vel in qualibet alia positas civitate ab omni hospitum
cuiuslibet dignitatis inquietudine vindicamus.
2 . Provinciarum rectoribus eorumque apparationibus denarum librarum auri dispendio feriendis, si
mansuetudinis nostrae statuta dissimulare et ex aliqua parte violare temptaverint. * THEODOS. ET VALENTIN.
AA. PROCULO PU. *<A 428 >
12.5.3
Imperatores Leo, Anthemius . Cubicularios tam sacri cubiculi mei quam venerabilis augustae, quos utrosque
certum est obsequiis occupatos et aulae penetralibus inhaerentes diversa iudicia obire non posse, ab observatione
aliorum tribunalium liberamus, ut in sublimitatis solummodo tuae iudicio propositas adversus se excipiant
actiones. * LEO ET ANTHEM. AA. IOHANNI COM. ET MAG. OFF. *<A X >
12.5.4
Imperator Leo . Iubemus omnes, qui vel iam in sacrum cubiculum cuiuspiam liberalitate donati aliove titulo dati
vel dandi principalibus obsequiis inhaerere vel ante meruerunt vel postea meruerint, licet nulla interveniente
scriptura, nulla confectione gestorum, postquam devotissimis cubiculariis fuerint sociati, ad condicionem
libertatis ingenuitatisque rapiantur raptique videantur.
1 . Hoc non solum circa superstites, sed etiam circa mortuos volumus custodiri. Nam cum hoc privilegium
videatur principalis esse proprium maiestatis, ut non famulorum, sicut privatae condicionis homines, sed
liberorum honestis utantur obsequiis, periniquum est eos dumtaxat pati fortunae deterioris incommodat.
2 . Sed testamenta quidem ad similitudinem aliorum, qui ingenuitatis infulis decorantur, pro sua liceat eis
condere voluntate. Intestatorum vero nemo dubitet facultates utpote sine legitimis successoribus defunctorum
fisci viribus vindicari.
3 . Haec omnia tunc diligenti observatione volumus custodiri, cum sponte suaque voluntate quis dederit
eunuchum sacri cubiculi ministeriis adhaesurum.
4 . Si vero cuidam fuerit violenter extortus, aut invito domino vel ignaro intra sacrum ausus sit militare
cubiculum, liceat domino destinatum sacra ex lege cubiculariis interpellare iudicium et eum, quem probaverit
nolente se vel inscio sacrum penetrasse cubiculum, ut suum famulum cum peculio consequatur.
600

