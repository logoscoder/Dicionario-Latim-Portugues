Imperatores Diocletianus, Maximianus . Multum interest, utrumne uxore tua comparante pecuniam numerasti
eique possessio tradita est, an contractu emptionis a te nomine tuo habito tantum uxoris nomen post instrumentis
scribi feceris.
1 . Nam si quidem uxor tua nomine suo emit eique res traditae sunt nec in te quicquam de his processit, non nisi
de pretio adversus eam, in quantum tu pauperior et illa locupletior facta est, habes actionem.
2 . Quod si emisti quidem tu et tibi tradita possessio est, tantum autem nomen instrumento uxoris quondam tuae
scriptum est, res gesta potior quam scriptura habetur.
3 . Sin vero ab initio negotium uxoris gerens comparasti nomine ipsius, empti actionem nec illi nec tibi
adquisisti, dum tibi non vis nec illi potes: quare in dominii quaestione ille potior habetur, cui possessio tradita
est. * DIOCL. ET MAXIM. AA. ET CC. AURELIO DIONYSIO. *<A 293 D. XIIII K. SEPT. VIMINACIO
AA. CONSS.>
4.50.7
Imperatores Diocletianus, Maximianus . Cum per eos qui negotia tua gerebant olei materiam te comparasse
contractusque fidem pretio suscepto rupisse venditorem proponas, si quidem ex empto his qui iuri tuo subiecti
fuerint contrahentibus tibi quaesita est actio, per te vel cui mandaveris, si vero sui iuris constituti secundum
mandatum tuum hunc contractum habuerunt ac sibi empti quaesierunt actionem, per eos vel quibus illi dederint
mandatum adi competentem iudicem, qui secundum bonam fidem, quae in huiusmodi contractibus observari
solet, satisfieri providebit. * DIOCL. ET MAXIM. AA. ET CC. AURELIO GERONTIO. *<A 293 S. XIIII K.
SEPT. AA. CONSS.>
4.50.8
Imperatores Diocletianus, Maximianus . Qui aliena pecunia comparat, non ei cuius nummi fuerunt, sed sibi tam
actionem empti quam dominium, si tamen ei fuerit tradita possessio, quaerit. Cum itaque de rebus communibus
fratrem patruelem tuum quaedam comparasse contendas, de tua pecunia hunc conveniendo facies consultius:
nam in rem de rebus ab eo comparatis tibi contra eum petitio non competit * DIOCL. ET MAXIM. AA. ET CC.
MAXIMAE VALENTINAE. *<A 294 D. PRID. NON. FEBR. SIRMI CC. CONSS.>
4.50.9
Imperatores Diocletianus, Maximianus . Nihil prohibet altero pecuniam numerante in alium vel utriusque
contrahentis consensu vel certe venditore tantummodo volente dominium transferri: eo etiam manifeste
constituto, ut inter absentes per mediam personam vel per nuntium vel per epistulam talis contractus perfici
possit. * DIOCL. ET MAXIM. AA. ET CC. EMINIO RUFINIANO. *<A 294 D. V NON..... SIRMI CC.
CONSS.>
4.51.0. De rebus alienis non alienandis et de prohibita rerum alienatione vel hypotheca.
4.51.1
Imperator Alexander Severus . Si praesidi provinciae probatum fuerit iulianum nullo iure munitum servos tuos
scientibus vendidisse, restituere tibi emptores servos iubebit. Quod si ignoraverint et eorum facti sunt, pretium
horum tibi solvere iulianum iubebit * ALEX. A. CATTIANO MIL. *<A 224 D. VIIII ID. IUL. IULIANO ET
CRISPINO CONSS.>
4.51.2
Imperator Gordianus . Distrahente marito rem iuris tui, si consensum non accommodasti, licet sigillo tuo
venditionis instrumentum fraude conquisita signaveris, eiusmodi tamen commentum emptori usucapione non
subsecuta vel longi temporis praescriptione non munito nullam praestitisse potest securitatem. * GORD. A.
GRATTIAE AELIAE. *<>
4.51.3
Imperatores Diocletianus, Maximianus . Venditrici succedenti hereditario iure perfectam recte venditionem
rescindere ac dominium revocare non licet: sed et si hoc ex persona sua vindicet, vel exceptione te doli mali, si
hanc viam elegeris, tueri vel evicta re, etsi defensione monstrata nolueris uti, quanti tua interest poteris experiri.
* DIOCL. ET MAXIM. AA. ET CC. AURELIO VALERIANO. *<A 293 S. XVI K. NOV. SIRMI AA.
CONSS.>
4.51.4
Imperatores Diocletianus, Maximianus . Mancipia patris, qui fundum a philippo conduxerat, successione tibi
quaesita domino fundi pro debitis in solutum mater tua dando nihil tibi auferre potuit. Et ideo si tu maior viginti
quinque annis effectus ab ea negotium gestum non fecisti ratum, oblato debito, si non haec locator iure pignoris
obligata sibi vendidit, petere poteris * DIOCL. ET MAXIM. AA. ET CC. DOMITIO APHOBIO. *<A 294 D. III
ID. FEBR. CC. CONSS.>
4.51.5
204

