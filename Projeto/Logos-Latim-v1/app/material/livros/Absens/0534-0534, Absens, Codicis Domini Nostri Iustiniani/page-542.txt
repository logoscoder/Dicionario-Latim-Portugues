10.44.0. De his qui sponte munera susceperunt.
10.44.1
Imperator Alexander Severus . Veterani, qui, cum possent se tueri immunitate his concessa, decuriones se fieri in
patria sua maluerunt, redire ad excusationem quam reliquerunt non possunt, nisi certa lege et pacto servandae
immunitatis vel partem eius oneris agnoverunt. * ALEX. A. FELICIANO. *<>
10.44.2
Imperatores Diocletianus, Maximianus . Qui publici muneris vacationem habet, si aliquem honorem excepto
decurionatu sponte susceperit, ob id, quod patriae suae utilitatibus cesserit vel gloriae cupiditate paulisper ius
publicum relaxaverit, competens privilegium non amittit. * DIOCL. ET MAXIM. AA. VALERIO. *<>
10.44.3
Imperator Leo . Qui condicioni non obnoxius curiali quemlibet honorem vel munus voluntate propria in
quacumque gesserit civitate, nullum praeiudicium circa fortunam suam statumque sustineat: sed tam ipse quam
liberi eius et qui ex his in posterum procreandi sunt ab omni huiusmodi nexu cum suis facultatibus liberi
alienique permaneant, ita tamen ut, si aliqua functio volentibus eis fuerit iniuncta, ex qua necesse sit aliquid eos
accipere, quod ex data sibi pecunia in reliquis apud eos mansisse constiterit, solventes sine ulla molestia vel
condicionis suae formidine discedant.
1 . Si quis vero ex his omnia decurionum munera vel functiones vel honores nulla imminente necessitate, sed sua
sponte peregerit, eum pro sua liberalitate patrem civitatis, in qua voluntarius municeps apparebit, si hoc ei
libuerit, fieri constituique hac lege decernimus. * LEO A. PUSAEO PP. *<A 465 D.V
ID.NOV.CONSTANTINOPOLI BASILISCO ET HERMINERICO CONSS.>
10.44.4
Imperator Justinianus . Eos, qui liberi fortuna curiali constituti postea se curiae cuiuscumque civitatis obtulerunt,
confidere volumus, quod posteritas eorum non solum iam procreata, sed etiam post talem deditionem procreanda
huiusmodi fortuna libera manebit, sive specialiter sub hac lege curiae se obtulerint, ut ab his descendentes tali
fortuna liberi maneant, sive nullam huiusmodi fecerint mentionem, nullo audente dicere, quod nati vel concepti
post talem deditionem sequi paternam condicionem debeant: hoc enim speciali beneficio alacriores omnes ad
conferendam civitatibus huiusmodi opitulationem constituere properavimus: ita tamen, ut nec occasione quartae
portionis bonorum huiusmodi decurionis quicumque successores eius aliquam inquietudinem patiantur, utpote
libera eius substantia omni curiali gravamine conservanda.
1 . Et si quid defunctus vel ex administratione curialium munerum vel ex quarta portione ad eandem curiam
semel vel saepius devoluta vel ex alia quacumque causa eidem curiae debuisse probetur, hoc idem successores
curialibus reddere minime dubitent.
2 . Illis scilicet, quae super naturalibus filiis, quos naturalis pater sub hac lege curiae dedit vel postea dederit, ut
legitimos tam ex testamento quam ab intestato successores habeat, non solum veteribus legibus, sed etiam nostris
sanctionibus disposita sunt, praesenti lege excipiendis, ut non ipsi tantum filii naturales, sed etiam ex his
procreandi mares paternam sequantur fortunam, vel maribus liberis minime subsistentibus pars quarta
substantiae mortui curiae deputetur. * IUST. A. MENAE PP. *<>
10.45.0. De his qui a principe vacationem acceperunt.
10.45.1
Imperatores Theodosius, Arcadius, Honorius . Nullus vacationem temporariam curialis accipiat, nisi id forte
veris ac probatis causis adnotatio nostra concesserit. * THEODOS. ARCAD. ET HONOR. AAA. RUFINO PP.
*<A 393 D.PRID.NON.IUN.CONSTANTINOPOLI THEODOSIO A.III ET ABUNDANTIO CONSS.>
10.46.0. De vacatione muneris.
10.46.1
Imperator Gordianus . Muneris publici vacationem ea continere, quae lege, non senatus consulto, non
constitutionibus principum iniunguntur, merito responsum est. Ad quam formam iuris pertinens si coeperis ad
munera extraordinaria a magistratibus devocari, appellatione interposita poteris apud praesidem iuris rationibus
protegi * GORD. A. IANUARIO. *<A XXX >
542

