11.71.1
Imperatores Gratianus, Valentinianus, Theodosius . Divi patris nostri aperta praeceptio est fundos ex re privata
nostra ita tradi perpetuariis, ut periculo collocantium officiorumque tradantur.
1 . Neque enim quicquam potest ex devotionis plenitudine vacillare, si apparitione iudiciaria et fundi idoneis
attributi sunt et sit fiscalis indemnitas idonea fideiussione munita.
2 . Quorum si alterum vel utrumque neglectum est, quae ex hoc titulo pensitatio canonica desiderat, ex
officiorum facultatibus seruentur. * GRAT. VALENTIN. ET THEODOS. AAA. AD FLORUM PP. *<A 380 383 >
11.71.2
Imperatores Gratianus, Valentinianus, Theodosius . Fundi rei publicae ab his, qui nec titulo conductionis eos
detinent quique meliores cultu patrocinante reddiderunt, ne nostrarum quidem sanctionum ( si forte quispiam per
subreptionem meruerit) nutibus auferantur, iuxta legem veterem semel tantum licentia faciendae adiectionis
indulta. * GRAT. VALENTIN. ET THEODOS. AAA. NEBRIDIO COM. RER. PRIVAT. *<A 382-384 >
11.71.3
Imperatores Arcadius, Honorius . Loca omnia fundive rei publicae propositis prius licenter edictis dehinc, ubi in
eum canonis modum contendentium augmenta succreverint, ut extendi ultra aut superari alterius oblatione non
possint, perpetuariis conductoribus locentur. * ARCAD. ET HONOR. AA. HADRIANO PP. *<A 400-405 >
11.71.4
Imperatores Arcadius, Honorius . Congruit aequitati, ut veteres possessores fundorum publicorum novis
conductoribus praeferantur, si facta per alios augmenta suscipiant. * ARCAD. ET HONOR. AA. MINERVIO
COM. SACR. LARG. *< >
11.71.5
Imperatores Theodosius, Valentinianus . Praedia domus nostrae, si semel iure perpetuo vel nostra praeceptione
vel auctoritate illustris viri comitis aerarii privati apud aliquem fuerint vel iam dudum sunt collocata, ad alium
transferri perpetuarium non oportet.
1 . Aperte enim definimus hoc edicto, ut a perpetuario numquam possessio transferatur, etiamsi alteri eam
imperator vel exoratus vel sponte donaverit sive adnotatione sive pragmatica.
2 . Cui si forte contra perpetuarium vir illustris comes privatarum, dum adlegabitur, adquiescet, et ipse de proprio
centum libras auri et alias centum fisci viribus palatinum inferre cogatur officium.
3 . Nec tamen post adlegationem habebit huiusmodi iussio firmitatem, sed nec locabitur alteri, licet ingenti
superare videatur augmento, possessio.
4 . Iure igitur perpetuo publici contractus firmitate perpetuarius securus sit et intellegat neque a se neque a
posteris suis vel his, ad quos ea res vel successione vel donatione sive venditione vel quolibet titulo pervenit sive
aliquando pervenerit, esse retrahendam.
5 . Sane quia non ex omni parte excludenda est largitas principalis, rem divinae domus suae imperator, si velit,
donabit ei, qui eam possidet iure perpetuo, sive ipse iam meruit sive cuiuslibet tituli iure successit. Videtur enim
suam concedere pensionem, non alteri nocere liberalitas, quae possidentem iure perpetuo dominum vult vocari.
6 . Sane si quis non perpetuo iure, sed ad tempus locatam ab illustri viro comite rerum privatarum possessionem
videtur adeptus, non erit obstaculo principali largitati, si voluerit in alterum donatione transferre, quod ad
definitum tempus alter forte conduxit.
7 . Si vero pro tali praedio ab altero conductore offeratur augmentum, sit in arbitrio conductoris prioris, cui res
ad tempus locata est, ut, si ipse quod alter adiecit obtulerit, maneat penes eum temporalis illa conductio.
8 . Si vero idem hanc ipsam rem aliquando meruerit iure perpetuo possidere, habebit et ipse superius expressam
perpetuam firmitatem. * THEODOS. ET VALENTIN. AA. VOLUSIANO PP. *< >
11.72.0. De conductoribus et procuratoribus sive actoribus praediorum fiscalium et domus augustae.
11.72.1
Imperatores Theodosius, Valentinianus . Conductores hominesve augustissimae domus nostrae, quotiens de
causa ad domum regiam pertinente aliquid quaestionis emerserit, non aliter quam ex legum ordine, quibus
similiter omne hominum genus tenetur, vel excipiant vel inferant actiones: nec aliorum litigatorum negotio
intercedant nec sententiam iudicantium aut illicito patrocinii sui fomite iura conturbent, nullive exsecutionis suae
turbulentum ministerium audeant commodare: non privatis se negotiis, non publicis misceant: nec quiescentem
domum delatio ulla sollicitet, ne eos inconsultae pertinaciae sero paeniteat. Gravior enim poena constituenda est
in hos, qui nostri iuris sunt et nostra debent custodire mandata * THEODOS. ET VALENTIN. AA. BASSO PP.
*<A 426 D. PRID. NON. MART. RAVENNAE THEODOSIO XII ET VALENTINIANO II AA. CONSS.>
593

