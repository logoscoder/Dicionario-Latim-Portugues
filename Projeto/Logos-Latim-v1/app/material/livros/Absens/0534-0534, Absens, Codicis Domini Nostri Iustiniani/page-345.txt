SENATUI URB. CONSTANTINOPOLIT. ET URB. ROMAE. *<A 534 D.K.IUN.CONSTANTINOPOLI
DN.IUSTINIANO PP.A.IIII ET PAULINO VC.CONSS.>
6.52.0. De his qui ante apertas tabulas hereditates transmittunt.
6.52.1
Imperatores Theodosius, Valentinianus . Per hanc iubemus sanctionem in posterum filios seu filias, nepotes aut
neptes, pronepotes aut proneptes a patre vel a matre, avo vel avia, proavo vel proavia scriptos heredes, licet non
sint invicem substituti, seu cum extraneis seu soli sint instituti et ante apertas tabulas defuncti, sive se noverint
scriptos heredes sive ignoraverint, in liberos suos, cuiuscumque sint sexus vel gradus, derelictam sibi
hereditariam portionem posse transmittere memoratasque personas, si tamen hereditatem non recusant, nulla
huiusmodi praescriptione obstante sibi tamquam debitam vindicare: quod scilicet etiam super legatis seu
fideicommissis a patre vel matre, avo vel avia, proavo vel proavia derelictis locum habet: si quidem perindignum
est fortuitas ob causas vel casus humanos nepotes aut neptes, pronepotes aut proneptes avita vel proavita
successione fraudari aliosque adversus avitum vel proavitum desiderium vel institutum insperato legati
commodo vel hereditatis gaudere. Habeant vero solacium tristitiae suae, quibus est merito consulendum *
THEODOS. ET VALENTIN. AA. HORMISDAE PP. *<A 450 D. III NON. APRIL. POST CONSULATUM
PROTOGENIS ET ASTERII.>
6.53.0. Quando dies legati vel fideicommissi cedit.
6.53.1
Imperatores Severus, Antoninus . Si competenti iudici annua legata vel fideicommissa tibi relicta probaveris, ab
initio cuiusque anni exigendi ea habebis facultatem. * SEV. ET ANT. AA. AGRIPPAE. *<A 198 SUPPOSITA
III K. IUN. SATURNINO ET GALLO CONSS.>
6.53.2
Imperatores Severus, Antoninus . Agrum pluribus relictum nominatim animadvertimus et cautum, ut ad eum qui
supervixisset res pertineret. Quicumque igitur is fuit, ad heredem suum dominium transmisit nec tali
fideicommisso adstringitur * SEV. ET ANT. AA. PRISCO. *<A 204 PP. XV K. AUG. CILONE ET LIBONE
CONSS.>
6.53.3
Imperatores Severus, Antoninus . Si pontianilla pervenit ad eam aetatem, cui legatum aut fideicommissum
delatum erat, petitionem ad heredes transmisit, licet ante decesserit, quam consequeretur legatum vel
fideicommissum. * SEV. ET ANT. AA. AELIAE. *<A 204 PP. V K. AUG. CILONE ET LIBONE CONSS.>
6.53.4
Imperatores Severus, Antoninus . Cum uxori usus fructus fundi legatur et eius proprietas, cum liberos habuerit,
nato filio statim proprietatis legati dies cedit nec quicquam obest, si is decedat. * SEV. ET ANT. AA. AMMIAE.
*<A 208 PP. K. AUG. ANTONINO A. III ET GETA ITEM III CONSS. >
6.53.5
Imperator Alexander Severus . Ex his verbis: " do lego Aeliae Severinae filiae et secundae decem, quae legata
accipere debebit, cum ad legitimum statum pervenerit", non condicio fideicommisso vel legato inserta, sed
petitio in tempus legitimae aetatis dilata videtur.
1 . Et ideo si Aelia Severina filia testatoris, cui legatum relictum est die legati cedente vita functa est, ad heredem
suum actionem transmisit, scilicet ut eo tempore solutio fiat, quo severina, si rebus humanis subtracta non
fuisset, vicesimum quintum annum aetatis impleret.
2 . Non coeptum enim annum, sed impletum, si de emolumento relicti fideicommissi tractetur, expectandum esse
prudentibus placuit. * ALEX. A. MAXIMO. *<A 226 PP. XIII K. IAN. ALEXANDRO A. II ET MARCELLO
CONSS.>
6.53.6
Imperatores Diocletianus, Maximianus . Si fideicommissum ab intestato fuerit sorori tuae relictum codicillis et,
posteaquam dies fideicommissi cessit, ignorans fideicommissum decessit, actionem huiusmodi adquiri potuisse
dissimulare non potueris, salva scilicet ab intestato succedenti quarta portione. * DIOCL. ET MAXIM. AA. ET
CC. EUSEBIO. *<A 293 SUPPOSITA K.MAI.TRALLIS AA. CONSS.>

345

