vendiderit sive sacrosanctis ecclesiis sive venerabilibus xenonibus vel ptochiis vel monasteriis masculorum vel
virginum vel orphanotrophiis vel brephotrophiis vel gerontocomiis nec non iuri civitatum, relictorum vel
donatorum vel venditorum eis sit longaeva exactio nulla temporis solita praescriptione coartanda.
1. Sed et si in redemptione captivorum quaedam pecuniae vel res relictae vel legitimo modo donatae sunt, et
earum exactionem longissimam esse censemus.
2. Et nobis quidem cordi erat nullis temporum metis huiusmodi actionem circumcludi. Sed ne videamur in
infinitum hanc extendere, longissimum vitae hominum tempus eligimus et non aliter eam actionem finiri
concedimus, nisi centum annorum curricula excesserint: tunc enim tantummodo huiuscemodi exactionem
evanescere sinimus.
3. Sive itaque memoratis religiosissimis locis vel civitatibus hereditas sive legatum sive fideicommissum fuerit
relictum, vel donatio vel venditio processerit in quibuscumque rebus mobilibus vel immobilibus vel se
moventibus, sive pro redemptione captivorum quaedam fuerint derelicta vel donata, sit eorum paene perpetua
vindicatio et ad annos centum secundum quod dictum est extendatur, nulla alia exceptione temporis inhibenda,
sive contra primas personas sive contra heredes vel successores earum moveatur.
4. In his autem omnibus casibus non solum personales actiones damus, sed etiam in rem et hypothecariam
secundum nostrae tenorem constitutionis, quae legatariis et hypothecarias donavit, et supra dictis omnibus unum
tantummodo terminum vitae suae imponimus, id est centum metas annorum.
5. Haec autem omnia observari sancimus in iis casibus, qui vel postea fuerint nati vel iam in iudicium deducti
sunt. * IUST. A. IULIANO PP. *<A 530 D. V K. APRIL. CONSTANTINOPOLI LAMPADIO ET ORESTE
VV. CC. CONSS.>
1.2.24
[Here there is a Greek text. Sorry, it is not yet in the Library.]
1.2.25
[Here there is a Greek text. Sorry, it is not yet in the Library.]
1.3.0. De episcopis et clericis et orphanotrophis et brephotrophis et xenodochis et asceteriis et monachis et
privilegio eorum et castrensi peculio et de redimendis captivis et de nuptiis clericorum vetitis seu permissis.
1.3.1
Imperator Constantius . Iuxta sanctionem, quam dudum meruistis, et vos et mancipia vestra nullus novis
collationibus obligabit, sed vacatione gaudebitis. Praeterea neque hospites suscipietis. * CONSTANTIUS A.
CLERICIS S. D. *<A 343 D. VI K. SEPT. PLACIDO ET ROMULO CONSS.>
1.3.2
Imperator Constantius . Omnis a clericis indebitae conventionis iniuria et iniquae exactionis repellatur
improbitas nullaque conventio sit circa eos munerum sordidorum. Et cum negotiatores ad aliquam praestationem
competentem vocantur, ab his universis istiusmodi strepitus conquiescat. Si quid enim vel parsimonia vel
provisione vel mercatura, honestati tamen conscia, congesserint, in usum pauperum atque egentium ministrari
oportet aut id, quod ex eorundem ergasteriis vel tabernis conquiri potuerit et colligi, collectum id religionis
aestiment lucrum.
1. Verum etiam hominibus eorundem, qui operam in mercimoniis habent, divi principis, id est nostri genitoris,
statuta multimoda observatione caverunt, ut idem clerici privilegiis pluribus redundarent.
2. Itaque extraordinariorum a praedictis necessitas atque omnis molestia conquiescat.
3. Ad parangariarum quoque praestationem non vocentur nec eorundem facultates atque substantiae.
4. Omnibus clericis huiusmodi praerogativa succurrat, ut coniugia clericorum ac liberi quoque et ministeria, id
est mares pariter ac feminae, eorumque etiam filii immunes semper ab huiusmodi muneribus perseverent. *
CONSTANTIUS A. FELICI EP. *<A 357 D. VIII ID. DEC. MEDIOLANO. LECTA V K. IAN. APUD ACTA
CONSTANTIO A. VIIII ET IULIANO C. II CONSS.>
1.3.3
Imperator Constantius . De his clericis, qui praedia possident, sublimis auctoritas tua non solum eos aliena iuga
nequaquam statuet excusare, sed etiam pro his, quae ab ipsis possidentur, eosdem ad pensitanda fiscalia
perurgueri. Universos namque clericos possessores dumtaxat provinciales pensitationes fiscalium
translationesque faciendas recognoscere iubemus. * CONSTANTIUS A. AD TAURUM PP. *<A 360 DATA
EPISTULA PRID. K. IUL. MEDIOLANO CONSTANTIO A. X ET IULIANO C. III CONSS.>
1.3.4
Imperator Constantius . Officiales rationales, si exhibitione cursus seu primipili necessitate neglecta, interversa
etiam ratione fiscali ad clericatus honorem putaverint transeundum, ad priorem condicionem retrahantur.
1. Si vero obnoxii ratiociniis vel necessitatibus non sint, sub notione iudicum officiis consentientibus, si id
probabilis vitae studium postularit, transferantur nec cessionem metuant facultatum.
13

