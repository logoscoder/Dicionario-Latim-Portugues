ratihabitiones negotiorum ad illa reduci tempora oportet, in quibus contracta sunt. Nec in ceterum subtilem
divisionem facti vel iuris introduci posse * IUST. A. MENAE PP. *<A 528 D.III ID.DEC.DN.IUSTINIANO A.
II CONS.>
5.16.26
Imperator Justinianus . Donationes, quas divinus imperator in piissimam reginam suam coniugem vel illa in
serenissimum maritum contulerit, ilico valere sancimus et plenissimam habere firmitatem, utpote imperialibus
contractibus legis vicem obtinentibus minimemque opitulatione quadam extrinsecus egentibus. * IUST. A.
MENAE PP. *<A 529 D. VIII ID.APRIL.CONSTANTINOPOLI DECIO VC.CONS.>
5.16.27
Imperator Justinianus . Si unus ex his, qui matrimonio fuerant copulati, in alium donatione facta ab hostibus
captus est et in servitutem deductus et postea ibi morte peremptus, quaerebatur, an huiusmodi liberalitas, quam
antea fecit, ex hoc roborari videtur an vacillare: et iterum si donator quidem in civitate romana constitutus
decesserit , mortis autem eius tempore is qui donationem accepit in captivitate degebat et postea reversus est, an
videtur et tunc donatio rata haberi.
1 . Cum itaque in utroque casu oportet augusto remedio causam dirimi, cum nihil aliud tam peculiare est
imperiali maiestati quam humanitas, per quam solam dei servatur imitatio, in ambobus casibus donationem
firmam esse censemus. * IUST. A. IOHANNI PP. *<A 530 D.K.DEC.LAMPADIO ET ORESTA
VV.CC.CONSS.>
5.17.0. De repudiis et iudicio de moribus sublato.
5.17.1
Imperator Alexander Severus . Matrimonium quidem deportatione vel aqua et igni interdictione non solvitur, si
casus, in quem maritus incidit, non mutet uxoris adfectionem. Ideoque dotis actio ipso iure non competit, sed
indotatam esse eam, cuius laudandum propositum est, nec ratio aequitatis nec exempla permittunt * ALEX. A.
AVITIANAE. *<A 229 PP.NON.NOV.ALEXANDRO A.III ET DIONE CONSS.>
5.17.2
Imperatores Valerianus, Gallienus . Liberum est filiae tuae, si sponsum suum post tres peregrinationis annos
expectandum sibi ultra non putat, omissa spe huius coniunctionis matrimonium facere, ne opportunum nubendi
tempus amittat, cum posset nuntium remittere, si praesente eo consilium mutare voluisset. * VALER. ET
GALLIEN. AA. ET VALER. C. PAULINAE. *<A 259 PP.VII K. APRIL. AEMILIANO ET BASSO CONSS.>
5.17.3
Imperatores Diocletianus, Maximianus . Dubium non est omnia omnino, quae consilio recte geruntur, iure
meritoque effectu et firmitate niti.
1 . Quare si tu dotem pro muliere dedisti et ex morte eius repetitionem stipulatus es, circumscribendi autem tui
causa ficto repudio matrimonium brevi tempore rescissum est, res dotales, quas ante nuptias obtulisti, praeses
provinciae recipere te non dubitabit.
2 . Certum est enim daturum operam moderatorem provinciae, ut, quae contra fas gesta sunt, fructum calliditatis
obtinere non possint, cum nobis huiusmodi commenta displiceant.
3 . Imaginarios enim nuntios ( id est repudia) nullius esse momenti, sive nuptiis fingant se renuntiasse sive
sponsalibus, etiam veteribus iuris auctoribus placuit. * DIOCL. ET MAXIM. AA. TULLIO. *<A 290 D. II
K.SEPT.TIBERIADE IPSIS AA. CONSS.>
5.17.4
Imperatores Diocletianus, Maximianus . Filiae divortium in potestate matris non est. * DIOCL. ET MAXIM.
AA. ET CC. PISONI. *<A 294 D. III K. IAN. SIRMI CC. CONSS.>
5.17.5
Imperatores Diocletianus, Maximianus . Dissentientis patris, qui initio consensit matrimonio, cum marito
concordante uxore filia familias ratam non haberi voluntatem divus Marcus pater noster religiosissimus
imperator constituit, nisi magna et iusta causa interveniente hoc pater fecerit.
1 . Invitam autem ad maritum redire nulla iuris praecepit constitutio.
2 . Emancipatae vero filiae pater divortium in arbitrio suo non habet. * DIOCL. ET MAXIM. AA. ET CC.
SCYRIONI. *<A 294 D. V K. SEPT. NICOMEDIAE CC. CONSS.>
5.17.6
Imperatores Diocletianus, Maximianus . Licet repudii libellus non fuerit traditus vel cognitus marito, dissolvitur
matrimonium. * DIOCL. ET MAXIM. AA. ET CC. PHOEBO. *<A 294 D. XVIII K. IAN. NICOMEDIAE CC.
CONSS. >
5.17.7
246

