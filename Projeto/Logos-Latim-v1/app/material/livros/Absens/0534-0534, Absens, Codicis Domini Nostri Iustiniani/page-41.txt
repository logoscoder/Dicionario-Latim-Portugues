extendentem in unam reducere consonantiam, ut nihil neque contrarium neque idem neque simile in ea
inveniatur et ne geminae leges pro rebus singulis positae usquam appareant. Namque hoc caelestis quidem
providentiae peculiare fuit, humanae vero imbecillitati nullo modo possibile. Nos itaque more solito ad
immortalitatis respeximus praesidium et summo numine invocato deum auctorem et totius operis praesulem fieri
optavimus et omne studium Triboniano viro excelso magistro officiorum et ex quaestore sacri nostri palatii et ex
consule credidimus eique omne ministerium huiuscemodi ordinationis imposuimus, ut ipse una cum aliis
illustribus et prudentissimis viris nostrum desiderium adimpleret. Nostra quoque maiestas semper investigando
et perscrutando ea quae ab his componebantur, quidquid dubium et incertum inveniebatur, hoc numine caelesti
erecta emendabat et in competentem formam redigebat. Omnia igitur confecta sunt domino et deo nostro i Hesu
Christo possibilitatem tam nobis quam nostris in hoc satellitibus praestante.
1. Et principales quidem constitutiones duodecim libris digestas iam ante in codicem nostro nomine
praefulgentem contulimus. Postea vero maximum opus adgredientes ipsa vetustatis studiosissima opera iam
paene confusa et dissoluta eidem viro excelso permisimus tam colligere quam certo moderamini tradere. Sed
cum omnia percontabamur, a praefato viro excelso suggestum est duo paene milia librorum esse conscripta et
plus quam tricies centena milia versuum a veteribus effusa, quae necesse esset omnia et legere et perscrutari et
ex his si quid optimum fuisset eligere. Quod caelesti fulgore et summae trinitatis favore confectum est secundum
nostra mandata, quae ab initio ad memoratum virum excelsum fecimus, et in quinquaginta libros omne quod
utilissimum erat collectum est et omnes ambiguita tes decisae nullo seditioso relicto. Nomenque libris
imposuimus Digestorum seu Pandectarum, quia omnes disputationes et decisiones in se habent legitimas et quod
undique fuit collectum, hoc in sinus suos receperunt, in centum quinquaginta paene milia versuum totum opus
consummantes. Et in septem partes eos digessimus, non perperam neque sine ratione, sed in numerorum naturam
et artem respicientes et consentaneam eis divisionem partium conficientes.
2. Igitur prima quidem pars totius contextus, quae Graeco vocabulo prwta nuncupatur, in quattuor libros seposita
est.
3. Secundus autem articulus septem libros habet, qui de iudiciis appellantur.
4. In tertia vero congregatione omnia quae de rebus nominantur contulimus, octo libris eis deputatis.
5. Quartus autem locus, qui et totius compositionis quasi quidam invenitur umbilicus, octo libros suscepit. In
quibus omnia quae ad hypothecam pertinent oreposita sunt, ut non a pigneraticia actione in libris de rebus posita
multum distarent: alio libro eodem inserto volumine, quae aedilicium edictum et redhibitoriam actionem et
duplae stipulationem, quae de evictionibus proposita est, continet. Quia haec omnia titulis emptionum et
venditionum consentanea sunt et praedicta actiones quasi pedisequae illarum ab initio processerunt, in vetustioris
quidem edicti ordinatione in loca devia et multo distantia devagantes, per nostram autem providentiam his
congregatae, cum oportuerat ea quae de eodem paene loquuntur in confinio ponere. Alius itaque liber post duo
primos nobis excogitatus est de usuris et traiecticiis pecuniis et de instrumentis et testibus et probationibus nec
non praesumptionibus. Et memorati tres singulares libri iuxta compositionem de rebus positi sunt. Post hos si
qua de sponsalibus vel nuptiis vel dotibus legibus dicta sunt reposuimus, tribus librorum voluminibus ea
concludentes. De tutelis autem et curationibus geminos libros conscripsimus. Et memoratam ordinationem octo
librorum mediam totius operis reposuimus, omnia undique tam utilissima quam pulcherrima iura continentem.
6. Quintus autem exoritur nobis digestorum articulus, in quo de testamentis et codicillis tam privatorum quam
militum omne, quidquid antiquis dictum est, inveniat quis depositum: qui de testamentis appellatur. De legatis
autem et fideicommissis quinque librorum numerus adgregatus est.
6a. Cumque nihil tam peculiare fuerat, quam ut legatis quidem legis falcidiae narratio, fideicommissis autem
senatus consulti trebelliani, singulis libris utrique eorum adplicatis tota pars quinta in novem libros coadunata
est. Solum autem senatus consultum trebellianum ponendum esse existimavimus: captiosas etenim et ipsis
veteribus odiosas pegasiani senatus consulti ambages et utriusque senatus consulti ad se tam supervacuas quam
scrupulosas diversitates respuentes totum ius super his positum trebelliano senatus consulto adiudicavimus.
6b. Sed in his nihil de caducis a nobis memoratum est, ne causa, quae in rebus non prospere gestis et tristibus
temporibus Romanis increbuit calamitatibus, bello coalescens civili, nostris remaneant temporibus, quae favor
caelestis et pacis vigore firmavit et super omnes gentes in bellicis victoriis posuit, ne luctuosum monumentum
laeta saecula inumbrare concedatur.
7. Sexta deinde pars digestorum exoritur, in quibus omnes bonorum possessiones positae sunt, quae ad ingenuos,
quae ad libertinos respiciunt: ut et ius omne, quod de gradibus et adfinitatibus descendit, legitim aeque
hereditates et omnis ab intestato successio et tertullianum et orfitianum senatus consultum, ex quibus matres et
filii invicem sibi heredes existunt, in geminos libros contulimus, bonorum possessionis multitudinem in
compendiosum et manifestissimum ordinem concludentes.
7a. Post haec ea, quae de operis novi nuntiationibus damnique infecti et pro aedificiis dirutis et eorum insidiis et
quae de aqua pluvia arcenda veteribus auctoribus placita sunt, nec non de publicianis et donationibus tam inter
vivos quam mortis causa conficiendis cauta legibus invenimus, in librum singularem deduximus.
7b. De manumissionibus autem et de liberali causa alius liber res pondit:
41

