sopitis locum habituris. * ANASTAS. A. CELERI MAG. OFF. *<A 517 D. K. APRIL. ANASTASIO ET
AGAPITO CONSS.>
4.29.22
Imperator Justinianus . Si mulier perfectae aetatis post intercessionem vel cautionem conscripserit vel pignus aut
intercessorem praestiterit, sancimus, antiqua legum varietate cessante, si quidem intra biennale iuge tempus post
priorem cautionem numerandum pro eadem causa fecerit cautionem vel pignus aut intercessorem dederit, nihil
sibi praeiudicare, quod adhuc ex consequentia suae fragilitatis in secundam iacturam inciderit.
1 . Sin autem post biennium haec fecerit, sibi imputet, si, quod saepius cogitare poterat et evitare, non fecit, sed
ultro firmavit: videtur etenim ex huiusmodi temporis prolixitate non pro aliena obligatione se illigare, sed pro sua
causa aliquid agere et tam ex secunda cautione sese obnoxiam facere, in quantum hoc fecit, quam pignus aut
intercessorem utiliter dare. * IUST. A. IULIANO PP. *<A 530 D. XV K. APRIL. LAMPADIO ET ORESTE
CONSS.>
4.29.23
Imperator Justinianus . Antiquae iurisdictionis retia et difficillimos nodos resolventes et supervacuas
distinctiones exsulare cupientes sancimus mulierem, si intercesserit, sive ab initio sive postea aliquid accipiens,
ut sese interponat, omnimodo teneri et non posse senatus consulti Velleiani uti auxilio, sive sine scriptis sive per
scripturam sese interposuerit.
1 . Sed si quidem in ipso instrumento intercessionis dixerit sese aliquid accepisse et sic ad intercessionem
venisse et hoc instrumentum publice confectum inveniatur et a tribus testibus consignatum, omnimodo esse
credendum eam pecuniam vel res accepisse et non esse ei ad senatus consulti Velleiani auxilium regressum.
1a . Sin autem sine scriptis intercesserit vel instrumento non sic confecto, tunc, si possit stipulator ostendere eam
accepisse pecunias vel res et sic subisse obligationem, repelli eam a senatus consulti iuvamine.
1b . Sin vero hoc minime fuerit ab eo approbatum, tunc mulieri superesse auxilium et antiquam actionem
adversus eum servari, pro quo mulier intercessit, vel ei actionem parari.
1c . Sed si minus idoneae mulieri constitutae aliquis pecunias vel res dedit, ut pro eo se obligaret, mulieri
quidem, quae re vera haec accepit, nullus pateat aditus ad senatus consulti auctoritatem, creditori autem liceat
adversus eam venire et quod potest ab ea exigere et in reliquum debitorem antiquum adgredi, vel in partem, si
aliquid a muliere possit accipere, vel in totum, si ea penitus inopia fatigatur.
2 . Ne autem mulieres perperam sese pro aliis interponant, sancimus non aliter eas in tali contractu posse se pro
aliis obligare, nisi instrumento publice confecto et a tribus testibus subsignato accipiant homines a muliere pro
aliis confessionem: tunc etenim tantummodo eas obligari et sic omnia tractari, quae de intercessionibus
feminarum vel veteribus legibus cauta vel ab imperiali auctoritate introducta sunt.
3 . Sin autem extra eandem observationem mulieres susceperint intercedentes, pro nihilo habeatur huiusmodi
scriptura vel sine scriptis obligatio tamquam nec confecta nec penitus scripta, nec senatus consulti auxilium
imploretur, sed sit libera et absoluta, quasi penitus nullo in eadem causa subsecuto. * IUST. A. IULIANO PP.
*<A 530 >
4.29.24
Imperator Justinianus . Veterum ambiguitatem decidentes sancimus, si quis, ut servo suo manumissionem
imponat, mulierem acceperit obnoxiam sese pro certa quantitate facientem, si in libertatem servum perduxerit,
sive principaliter mulier sese obligavit sive pro servo hoc fecit, teneri eam, recte omnimodo senatus consultum
Velleianum in hoc casu tacere imperantes.
1 . Satis etenim acerbum est et pietatis rationi contrarium dominum servi, qui credidit mulieri sive soli sive post
servi promissionem, et libertatem servo imponere et suum famulum perdere et ea minime accipere, quibus fretus
ad huiusmodi venit liberalitatem. * IUST. A. IULIANO PP. *<A 530 D. K. AUG. LAMPADIO ET ORESTE
CONSS.>
4.29.25
Imperator Justinianus . Generaliter sancimus, ut, si quis maior viginti quinque annis sive masculus sive femina
dotem vel pollicitus sit vel spoponderit pro qualibet muliere, cum qua matrimonium licitum est, omnimodo
compellatur suam confessionem adimplere.
1 . Neque enim ferendum est quasi casu fortuito interveniente mulierem fieri indotatam et sic a viro forsitan
repelli et distrahi matrimonium. Cum enim scimus favore dotium et antiquos iuris conditores severitatem legis
saepius mollire, merito et nos ad huiusmodi venimus sanctionem
2 . Nam si spontanea voluntate ab initio liberalitatem suam ostendit, necesse est eum vel eam suis
promissionibus satisfacere, ut, quod ab initio sponte scriptum aut in pollicitationem deductum est, hoc et ab
invitis postea compleatur, omni auctoritate velleiani senatus consulti in hac causa cessante. * IUST. A. AD POP.
URB. CONSTANTINOPOLIT. ET UNIVERSOS PROVINCIALES. *<A 531 D. K. NOV.
CONSTANTINOPOLI POST CONSULATUM LAMPADII ET ORESTIS.>
4.30.0. De non numerata pecunia.
182

