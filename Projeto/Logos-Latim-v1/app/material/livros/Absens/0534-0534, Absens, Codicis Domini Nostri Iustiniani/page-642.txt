4 . Item scrinii sacrarum epistularum sic: in officiis virorum illustrium praefectorum praetorio Orientis et Illyrici
et urbis, officii proconsulum Asiae et Achaiae, officii praefecti Augustalis, officii comitis Orientis, officii
comitis divinarum domorum, officii vicariorum Thraciae Ponti Asiae et Macedoniae et Thesauriensium classis.
5 . Item scrinii sacrorum libellorum: officii virorum illustrium magistrorum militum utriusque militiae in
praesenti, Orientis et Illyrici, invitatorum, admissionalium, memorialium omniumque paedagogorum,
cellariorum, mensorum, lampadariorum eorum, qui sacris scriniis deputati sunt, decanorum partis Augustae,
cursorum partis Augustae, officii virorum spectabilium ducum Palaestinae, Mesopotamiae, novi limitis
Phoenices, Osrhoenae, Syriae et Augustae Euphratensis, Arabiae et Thebaidis, Libyae, Pentapoleos, utriusque
Armeniae, utriusque Ponti, Scythiae, Mysiae primae, secundae, Daciae, Pannoniae, officii virorum spectabilium
comitum Aegypti, Pamphyliae, Isauriae, Lycaoniae et Pisidiae. * LEO A. ERYTHRIO PP. *<A XXX >
12.60.0. De exsecutoribus et exactoribus.
12.60.1
Imperatores Arcadius, Honorius . Ne per diversas provinciarum partes aut palatinus exactor accederet aut
illustrium virorum apparitor vagaretur vel militaris terror inferret formidinem, hac lege sancimus, ut omnis
memoratis intentio ad provinciae rectorem sit, cum eo agant, illo insistente disponente et agnoscente suo periculo
rem peragant et impleant universa. * ARCAD. ET HONOR. AA. AD PROVINCIALES ET AD
PROCONSULES. *<A 395 D. XVII K. IUL. MEDIOLANI OLYBRIO ET PROBINO CONSS.>
12.60.2
Imperatores Arcadius, Honorius . Quicumque e palatio nostro cuiuslibet tituli ad provincias commeaverit
compulsor exactor admonitor portitorve praecepti, agens in rebus vel palatinus vel apparitor illustrium
potestatum, hoc tantum potestatis adripiat, quod mandatum curae suae specialiter approbatur, nec quod
iniunctum alteri fuit collegii iure praesumat, ne, dum hoc sibi invicem mutui officii licentia partiuntur, agant
cuncti, quod singulis credebatur. * ARCAD. ET HONOR. AA. ANDROMACHO PP. *<A 395 D. PRID. ID. IU.
MEDIOLANI OLYBRIO ET PROBINO CONSS.>
12.60.3
Imperatores Honorius, Theodosius . Sive ex praetoriano officio sive illustris comitivae sedis largitionum nec non
et rei privatae nostrae vel ex quacumque apparitione ad quamcumque necessitatem profligandam quis fuerit
destinatus, sciat intra anni metas debere collectis ratiociniis ad proprium iudicem remeare eique suam efficaciam
ostendere, quid eius instantia exactum fuerit quidve in debitis habetur vel penes quos resederit vel cuius culpa
aut causa in eadem provincia fuerit derelictum.
1 . Quod si exacto spatio anni eius regionis visceribus praedator insidens deprehensus fuerit remorari, tunc
absolutus cingulo militia abicietur, primoribus eius militiae decem librarum auri multa proposita.
2 . Si redire dissimulet, per vices officiorum ligatus ferreis nexibus cura provincialis officii ad debitum mittatur
examen nec ei liberum sit, ut hoc se privilegio aut occasione defendat, quod sibi aliud negotium vel aliam
necessitatem post iniunctam esse causetur, cum isdem licentiam auferamus in eadem provincia continuare
exactionem. * HONOR. ET THEODOS. AA. PALLADIO PP. *<A 416 D.X K.OCT.RAVENNAE
THEODOSIO A.VII ET PALLADIO CONSS.>
12.60.4
Imperatores Honorius, Theodosius . Nullam possessionem alterius pro alienis debitis publicis sive privatis
praecipimus conveniri. * HONOR. ET THEODOS. AA. IOHANNI PP. *<A 422 D.V ID.IUL.RAVENNAE
HONORIO XIII ET THEODOSIO X AA.CONSS.>
12.60.5
Imperatores Theodosius, Valentinianus . Contra nostra praecepta si quisquam vetito ausu exsecutor audebit,
licebit provinciae moderatori eundem correptum ad sublimitatis tuae iudicium sub prosecutione dirigere, licebit
provinciali, etsi probatur obnoxius, exsecutoris contra vetitum exactionem sibi vindicantis temeritatem legitime
repellere. * THEODOS. ET VALENTIN. AA. VOLUSIANO PP. *<A 429 A.III K.MART.RAVENNAE POST
CONS.FELICIS ET TAURI VV.CC.>
12.60.6
Imperator Zeno . Sancimus, ut eum, cui ex iudicio tui culminis quocumque modo sive studio numerariorum aut
tractatorum vel ipsorum iussu, qui pro tempore amplissimae tuae sedis administrationem suscipiunt, exactio
publicarum pecuniarum iniungatur, minime prius liceat aliam sollicitudinem gerendam suscipere, antequam
reversus iniunctae sibi causae responsum praebuerit.
1 . Si tamen ita sors tulerit, ut in ea provincia, ad quam exsequendi causa publici negotii aliquis proficiscitur, alia
quoque causa sit exsequenda, non prohiberi unum eundemque exsecutorem ab hac urbe regia proficiscentem
duorum simul, non plurium negotiorum exsecutionem suscipere, dum ipsi quoque tertii negotii non sit
iniungendi, antequam superioribus responsum portaverit.
642

