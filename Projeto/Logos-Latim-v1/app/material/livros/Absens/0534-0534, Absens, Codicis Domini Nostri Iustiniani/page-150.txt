ab his petitur, iudicatum solvi satisdatione firmaverint. * VALENTIN. ET VALENS AA. SALLUSTIO PP. *<A
364 PP. VI ID. DEC. DIVO IOVIANO ET VARRONIANO CONSS.>
3.41.0. De noxalibus actionibus.
3.41.1
Imperator Alexander Severus . Si extat corpus nummorum, quos ablatos ex patris tui hereditate ab eo, quem
liberum esse constitit, adlegas, vindicare eos vel ad exhibendum agere non prohiberis. Nam quamvis alias noxa
caput sequatur et manumissus furti actione teneatur, quae in heredem non competit, cum tamen servus a domino
aliquid auferat, quamvis furtum committat, furti tamen actio non est nata neque adversus ipsum, si postea
manumissus est, locum habet, nisi furtivas res et post manumissionem contractat * ALEX. A. MARCELLO.
*<A 223 PP. XIII K. DEC. MAXIMO II ET AELIANO CONSS.>
3.41.2
Imperator Gordianus . Si servi vestri inscientibus vobis vel etiam prohibentibus furtim arbores ceciderunt, quibus
etiam propria poena iuxta legem saltui datam fuerat praestituta, frustra veremini, ne ex persona eorum ultra
noxae deditionem sitis obstricti, cum ex delictis servorum domini ignorantes vel prohibentes, si noxali actione
conveniantur, ita condemnari debeant, ut aut noxae dedere aut condemnationem sufferre habeant in sua potestate.
* GORD. A. QUINTILIANO ET ALIIS. *<A 239 PP. III NON. IUN. GORDIANO ET AVIOLA CONSS.>
3.41.3
Imperatores Diocletianus, Maximianus . Sive servum plagii paras accusare sollemniter, praesidem provinciae
adire non prohiberis, sive dominum eius sollicitati servi noxali iudicio vel furti malueris convenire, suam tibi
notionem praeses provinciae commodabit non ignorans, quod, si dominum elegeris et eo non consentiente quod
intendis commissum probaveris, vel noxae dedendae vel damni sarciendi ac poenae praestandae habeat
facultatem. * DIOCL. ET MAXIM. AA. ET CC. EUTYCHIO. *<A 293 PP. V NON. OCT. SIRMI AA.
CONSS.>
3.41.4
Imperatores Diocletianus, Maximianus . Si servus ignorante domino vel sciente et prohibere nequeunte res tuas
vi rapuit , dominum eius apud praesidem provinciae, si necdum utilis annus excessit, quadrupli, quod si hoc
effluxit tempus, simpli noxali iudicio convenire potes: qui si noxae maluerit servum dedere, nihilo minus cum
ipso quantum ad eum pervenit experiri non prohiberis: nam si eo conscio et prohibere valente, detracta noxae
deditione conventus ad summam condemnationis solvendam omnimodo compellendus est.
1 . Sane si criminis publici accusationem propter uxorem tuam a servo raptam intendendam putaveris, non contra
dominum, sed contra eum, quem facinus commisisse proponis, hanc instituere debes. * DIOCL. ET MAXIM.
AA. ET CC. SOSIO. *<A 293 PP. XVIII K. IAN. SIRMI AA. CONSS.>
3.41.5
Imperatores Diocletianus, Maximianus . Si tibi per furtum nec manifestum ancillam servus ope consilioque
domini cum aliis rebus subtraxit, cum inter servum et liberum civile iudicium consistere non possit, eum ob hoc
delictum dupli poenali actione et de rebus propriis vindicatione vel condictione convenire potes. * DIOCL. ET
MAXIM. AA. ET CC. MENOPHILO. *<A 294 S. V K. APRIL. CC. CONSS.>
3.42.0. Ad exhibendum.
3.42.1
Imperator Alexander Severus . Si dominium ancillae, de qua agis, ad matrem tuam pertinuit nec iure a patre tuo
venumdata est eiusque proprietatem tibi vindicare paratus es, praeses provinciae exhiberi eam iubebit, ut apud
iudicem de rei veritate quaeratur. * ALEX. A. CRESCENTI MIL. *<A 222 PP. K. MAI. ALEXANDRO A.
CONS.>
3.42.2
Imperator Alexander Severus . Si criminis alicuius reus servus postulatur, per ad exhibendum actionem produci a
domino, non celari debet. * ALEX. A. SYRO. *<A 222 PP. XI K. DEC. ALEXANDRO A. CONS.>
3.42.3
Imperator Alexander Severus . Neque ad exhibendum actio neque proprietatis vindicatio, si nunc competit,
propterea perempta est, quod aliquando adversus te ad exhibendum actione aliter pronuntiatum est, quia
commutatione litis alia res esse incipit. * ALEX. A. FELICISSIMAE. *<A 223 PP. K. SEPT. MAXIMO II ET
AELIANO CONSS.>
150

