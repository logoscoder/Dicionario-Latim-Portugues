6.9.4
Imperatores Diocletianus, Maximianus . Emancipata si non agnovit intra annum unde liberi bonorum
possessionem, nullam ad heredes vindicationem successionis transmittere potuit. * DIOCL. ET MAXIM. AA.
ET CC. MARCELLO. *<A 294 D. XIIII K.MAI. HERACLIAE CC.CONSS.>
6.9.5
Imperatores Diocletianus, Maximianus . Quamdiu per facti quaestionem incertum est, utrumne secundum tabulas
an ab intestato, et ex quo capite possessio sit delata, ne tibi tempus agnoscendae bonorum possessionis
praefinitum cedat, superstitiosam geris sollicitudinem. * DIOCL. ET MAXIM. AA. ET CC. MAXIMO. *<A
294 >
6.9.6
Imperatores Diocletianus, Maximianus . Iuris ignorantiam nec mulieribus prodesse in edicti perpetui cursum de
agnoscenda bonorum possessione manifestum est. * DIOCL. ET MAXIM. AA. ET CC. FRONTINAE. *<A 294
D.III K.MAI SIRMI CC. CONSS.>
6.9.7
Imperatores Constantius, Maximianus . Bonorum quidem possessionem pupilli nomine agnoscere tutorem
potuisse aperte declaratur.
1 . Ipse autem pupillus bonorum possessionem sine tutoris auctoritate amplecti non potest, nisi etiam impuberi
sine tutoris auctoritate hoc postulanti sciens hoc competens iudex dedit bonorum possessionem: tunc enim
emolumentum successionis videtur praetorio iure quaesitum esse. * P. EPIST. CONSTANTII ET MAXIMIANI
AA. ET SEVERI ET MAXIMINI NOBB. *<A 305 VI ID. SEPT. CONSTANTIO ET MAXIMIANO CONSS.>
6.9.8
Imperator Constantinus . Quicumque res ex parentum vel proximorum successione iure sibi competere confidit,
sciat sibi non obesse, si per rusticitatem vel ignorantiam facti vel absentiam vel quamcumque aliam rationem
intra praefinitum tempus bonorum possessionem minime petisse noscatur, quoniam haec sanctio huiusmodi
consuetudinis necessitatem mutavit. * CONST. A. AD DIONYSIUM. *<A 320 VEL 326 PP.
PRID.ID.MART.HELIOPOLI CONSTANTINO A. ET CONST.C.CONSS.>
6.9.9
Imperator Constantinus . Ut verborum inanium excludimus captiones, ita haec observari decernimus, ut apud
quemlibet iudicem vel etiam apud duumviros qualiscumque testatio amplectendae hereditatis ostendatur, statutis
prisco iure temporibus coartanda, eo addito, ut , etiamsi intra alienam vicem, id est prioris gradus, properantius
exseratur, nihilo minus tamen efficaciam parem, quasi suis sita curriculis, consequatur. * CONST. A. AD POP.
*<A 339 D.K.FEBR.LAODICEAE CONSTANTIO A. II ET CONSTANTE A. CONSS.>
6.10.0. Quando non petentium partes petentibus adcrescunt.
6.10.1
Imperator Gordianus . Quotiens pluribus liberis cessante legitima successione bonorum possessio defertur,
beneficium edicti perpetui quibusdam omittentibus his solis qui bonorum possessionem agnoverunt portionem
non petentium adcrescere in dubium non venit. * GORD. A. MARCIANAE. *<A 244 D.ID.IAN.PEREGRINO
ET AEMILIANO CONSS.>
6.11.0. De bonorum possessione secundum tabulas.
6.11.1
Imperator Alexander Severus . Pendente appellatione a sententia, qua falsum testamentum pronuntiatum est,
incerto adhuc, an defunctus intestatus decesserit, proximitatis nomine bonorum possessioni locus non est. *
ALEX. A. VITALI. *<A 223 D.III K.MAI. MAXIMO II ET AELIANO CONSS.>
6.11.2
Imperator Gordianus . Bonorum quidem possessionem ex edicto praetoris non nisi secundum eas tabulas, quae
septem testium signis signatae sunt, peti posse in dubium non venit.
1 . Verum si eundem numerum adfuisse sine scriptis testamento condito doceri potest, iure civili testamentum
factum videri ac secundum nuncupationem bonorum possessionem deferri explorati iuris est. * GORD. A.
CORNELIO. *<A 242 PP.XII K.MART. ATTICO ET PRAETEXTATO CONSS.>
6.12.0. De bonorum possessione contra tabulas quam praetor liberis pollicetur.
295

