11.47.1
Imperatores Valentinianus, Valens . Nulli prorsus nobis insciis atque inconsultis quorumlibet armorum
movendorum copia tribuatur. * VALENTIN. ET VALENS AA. AD BULEPHORUM CONSULAREM
CAMPANIAE. *<A 364 D. III NON. OCT. ALTINO DIVO IOVIANO ET VARRONIANO CONSS.>
11.48.0. De agricolis censitis vel colonis.
11.48.1
Imperator Constantinus . Numquam rationibus vel colligendis frugibus insistens agricola ad extraordinaria onera
trahatur, cum providentiae sit opportuno tempore his necessitatibus satisfacere. * CONST. A. AD
AEMILIANUM PP. *<A 328 LECTA VII ID. MAI. ROMAE IANUARINO ET IUSTO CONSS.>
11.48.2
Imperator Constantius . Si quis praedium vendere voluerit vel donare, retinere sibi transferendos ad alia loca
colonos privata pactione non possit.
1 . Qui enim colonos utiles credunt, aut cum praediis eos tenere debent aut profuturos aliis derelinquere, si ipsi
sibi praedium prodesse desperant. * CONSTANTIUS A. AD DULCITIUM CONSULAREM AEMILIAE. *<A
357 D. III K. MAI. MEDIOLANI CONSTANTIO A. VIIII ET IULIANO C. II CONSS.>
11.48.3
Imperatores Valentinianus, Valens . Quisquis ex desertis agris veluti vagos servos liberalitate nostra fuerit
consecutus, pro fiscalibus pensitationibus ad integram terrae professionem, ex qua videlicet servi manere
videntur, habeatur obnoxius.
1 . Id etiam circa eos observari volumus, qui ex huiusmodi fundis servos ad possessiones suas transire
permiserint. * VALENTIN. ET VALENS AA. AD FAVENTIUM VIC. ITALIAE. *<A 365 D. PRID. K. AUG.
MEDIOLANI VALENTINIANO ET VALENTE AA. CONSS.>
11.48.4
Imperatores Valentinianus, Valens . Ii, penes quos fundorum dominia sunt, pro his colonis originalibus, quos in
locis isdem censitos esse constabit, vel per se vel per actores proprios recepta compulsionis sollicitudine
implenda munia functionis agnoscant.
1 . Sane quibus terrarum erit quantulacumque possessio, qui in suis conscripti locis proprio nomine libris
censualibus detinentur, ab huius praecepti communione discernimus: eos enim convenit propriae commissos
mediocritati annonarias functiones sub solito exactore cognoscere. * VALENTIN. ET VALENS AA. AD
MODESTUM PP. *<A 366 D. K. MAI. CONSTANTINOPOLI GRATIANO A. ET DAGALAIFO CONSS.>
11.48.5
Imperatores Valentinianus, Valens . Domini praediorum id quod terra praestat accipiant, pecuniam non requirant,
quam rustici optare non audent, nisi consuetudo praedii hoc exigat. * VALENTIN. ET VALENS AA. AD
ORICUM PRAES. TRIPOLIT. *<A 366 >
11.48.6
Imperatores Valentinianus, Valens . Omnes omnino fugitivos adscripticios colonos vel inquilinos sine ullo sexus
muneris condicionisque discrimine ad antiquos penates, ubi censiti atque educati natique sunt, provinciis
praesidentes redire compellant. * VALENTIN. ET ET VALENS AA. AD GERMANICUM PP. GALLIARUM.
*<A 366 >
11.48.7
Imperatores Valentinianus, Valens, Gratianus . Quemadmodum originarios absque terra, ita rusticos censitosque
servos vendi omnifariam non licet.
1 . Neque vero commento fraudis id usurpet legis illusio, quod in originariis saepe actitatum est, ut parva
portione terrae emptori tradita omnis integri fundi cultura adimatur.
2 . Sed cum soliditas fundorum vel certa portio ad unumquemque perveniat, tanti quoque servi et originarii
transeant, quanti apud superiores dominos et possessores vel in soliditate vel in parte manserunt: et emptor
pretium quod dederit amissum existimet, nihilo minus venditori ad repetendos servos cum agnatione eorum
vindicatione concessa.
3 . Et si aliqua denique ex causa dissimulaverit legis usurpare beneficium atque iste sub hac taciturnitate
decesserit, et heredibus eius et contra heredes emptoris vindicationem damus longi temporis praescriptione
submota: mala fide namque possessorem esse nullus ambiget, qui aliquid contra legum interdicta mercatur. *
VALENTIN. VALENS ET GRAT. AAA. AD MAXIMUM PP. *<A XXX >
11.48.8
576

