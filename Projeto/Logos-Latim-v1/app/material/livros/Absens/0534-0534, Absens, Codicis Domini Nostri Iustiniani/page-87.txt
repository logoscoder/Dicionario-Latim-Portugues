2.11.3
Imperatores Severus, Antoninus . Etsi severior sententia dici debuit, tamen, cum proconsul vir clarissimus certis
rationibus motus mitiorem sententiam dixerit et ordine decurionum te biennio abstinere iussit, transacto tempore
non esse te in numero infamium palam est eo, quod ex antidiastolys post biennium remisisse tibi prohibitionem
decurionatus iudex videtur. * SEV. ET ANT. AA. METRODORO. *<A 197 PP. X K. IAN. LATERANO ET
RUFINO CONSS.>
2.11.4
Imperatores Severus, Antoninus . Si Posidonium in tempus anni relegatum secundum sententiam non excessisse
proconsulis probaveris, quinque annis exilio temporario damnandum inter infames haberi non oportet, quando
sententiae severitas cum ceteris damnis transigere videatur. * SEV. ET ANT. AA. VENUSTIANO. *<A 198 PP.
VI K. MART. SATURNINO ET GALLO CONSS.>
2.11.5
Imperatores Severus, Antoninus . Decuriones quidem, item filios decurionum fustibus castigari prohibitum est:
verum si iniuriam te fecisse proconsul vir clarissimus pronuntiavit, ignominia notatus es. * SEV. ET ANT. AA.
AMBROSIO. *<A 198 PP. K. IUL. SATURNINO ET GALLO CONSS.>
2.11.6
Imperatores Severus, Antoninus . Ad tempus in opus publicum dati pristinum quidem statum retinent, sed damno
infamiae et post impletum tempus subiciuntur. * SEV. ET ANT. AA. .TO. *<A 203 PP. VII ID. DEC. GETA ET
PLAUTIANO CONSS.>
2.11.7
Imperator Antoninus . Nemo ob id, quod bonis paternis se abstinuit, infamis est. * ANT. A. DEMETRIO. *<A
205 PP. V ID. IAN. ANTONINO A. ET GETA UTRISQUE II CONSS.>
2.11.8
Imperator Antoninus . Furti si condemnata es, citra verbera quoque fustium famae damnum subisti. Quod si res
furtiva, quam alter subripuit apud te ignorantem comperta est, non laesit existimationem tuam sententia durior. *
ANT. A. ULPIAE. *<A 205 PP. X K. MART. ANTONINO A. ET GETA UTRISQUE II CONSS.>
2.11.9
Imperator Antoninus . Neminem sequitur infamia ob defensa negotia publica patriae suae. * ANT. A. LAETO.
*<A 208 PP. XII K. MART. ANTONINO A. ET GETA UTRISQUE III CONSS.>
2.11.10
Imperator Antoninus . Iniuriarum ex persona quoque servi damnatus infamia notatur. * ANT. A. SEVERO. *<A
208 PP. IIII K. AUG. ISDEM CONSS.>
2.11.11
Imperator Alexander Severus . Debitores qui bonis cesserint, licet ex ea causa bona eorum venierint, infames
non fiunt. * ALEX. A. IRENAEO. *<A 223 PP. X K. MAIAS MAXIMO II ET AELIANO CONSS.>
2.11.12
Imperator Alexander Severus . Si te expilasse hereditatem sententia praesidis constitit, non ex eo, quod non et
alia tibi poena inrogata est, furti improbioris infamiam evitasti. * ALEX. A. DONATO. *<A 224 PP. K. IUL.
IULIANO II ET CRISPINO CONSS.>
2.11.13
Imperator Alexander Severus . Ea, quae pater testamento suo filios increpans scripsit, infames quidem filios iure
non faciunt, sed apud bonos et graves opinionem eius, qui patri displicuit, onerant. * ALEX. A. IUVENTIO.
*<A 229 XIII K. NOV. IPSO A. III ET DIONE CONSS.>
2.11.14
Imperator Gordianus . Nullam existimationis infamiam avunculus tuus pertimescat, ictibus fustium subiectus ob
crimen habita quaestione, si sententia non praecessit ignominiae maculam inrogans. * GORD. A. IOVINO. *<A
238 PP. VI K. SEPT. PIO ET PONTIANO CONSS.>
2.11.15
Imperator Gordianus . Decreto amplissimi ordinis luctu feminarum deminuto tristior habitus ceteraque hoc genus
insignia mulieribus remittuntur, non etiam intra tempus, quo lugere maritum moris est, matrimonium contrahere
permittitur, cum etiam, si nuptias alias intra hoc tempus secuta est, tam ea quam is, qui sciens eam duxit uxorem,
etiam si miles sit, perpetuo edicto labem pudoris contrahit. * GORD. A. SULPICIAE. *<A 239 PP. XVII K.
IUL. GORDIANO A. ET AVIOLA CONSS.>
2.11.16
Imperator Gordianus . Fustibus caesum, cui per praeconem ita dictum est: " katygorian aneu tinos dikaias
hupostasews ohutws agenes huparchwn my enistaso " ut calumniatorem videri notatum ideoque esse famosum
manifestum est. * GORD. A. DOMITIANO. *<A 240 PP. III K. AUG. SABINO ET VENUSTO CONSS.>
2.11.17
Imperator Gordianus . Verbum precibus insertum potius verecundiam onerare quam ullam existimationis
maculam videtur adspergere. Etenim cum non causa cognita dictum est sukophanteis , sed ad postulatum patroni
87

