Imperator Gordianus . Severiter praeses provinciae exsequetur, si animadverterit avunculum tuum propterea
nominari tutorem, ut metu eiusmodi creationis a magistratibus iniuriam redimat.
1 . Quin etiam si aliqua ei excusatio competit et non alia causa nominatus est, quam ut lite fatigetur, quod in eam
rem absumptum fuerit, is qui eum nominavit iuxta formam constitutionum ei reddere cogetur. * GORD. A.
HERACLIDAE. *<A 239 PP. ID. SEPT. GORDIANO A. ET AVIOLA CONSS.>
5.62.15
Imperator Gordianus . Quamquam in tutela detentus eo, quod excusatio quam obiciebas non est admissa,
provocationis auxilium flagitares et in medio tempore hi quorum meministi in adulta aetate agere coeperunt,
tamen non eo minus causa interpositae provocationis propter periculum administrationis eius temporis
iudiciorum more examinanda est. * GORD. A. TAURO. *<A 243 PP. VIII K. NOV. ARRIANO ET PAPO
CONSS.>
5.62.16
Imperator Philippus . Si, ut adlegas, his tutor datus es, cum quibus disceptationem hereditatis tibi esse proponis,
et tempora antiquitus excusationibus praestituta etiam nunc opitulantur, adire praesidem provinciae potes,
formae super ea re statutorum principalium obtemperari pro sua gravitate iussurum. * PHILIPP. A.
THEODOTO. *<A 244 PP. X K. AUG. PEREGRINO ET AEMILIANO CONSS.>
5.62.17
Imperatores Valerianus, Gallienus . Licet orationis sub divo marco habitae verba deficiant, is tamen, qui post
contractas nuptias nurui suae curator datur, excusare se debet, ne manifestam sententiam eius offendat et labem
pudoris contrahat. * VALER. ET GALLIEN. AA. EPAGATHO. *<A 265 D. VI ID. IAN. VALERIANO II ET
LUCILLO CONSS.>
5.62.18
Imperatores Diocletianus, Maximianus . Tutores nominatos appellationem interponere necesse non habere
certissimi iuris est.
1 . Quapropter, licet non appellasti, si quam te excusationem habere confidis, intra tempus, quod divi marci
constitutione praescriptum est, hac apud praesidem provinciae uti non prohiberis.
2 . Nam quod omnium bonorum patrem pupilli usum fructum reliquisse quondam uxori suae proponis, ad
excusandos vos a tutela non est idoneum. * DIOCL. ET MAXIM. AA. ET CC. SABINO. *<A 294 D. NON.
APRIL. CC. CONSS.>
5.62.19
Imperatores Diocletianus, Maximianus . Inusitatam rem desideras, de tutela filii te dimitti postulans, quod te
posse contrario tutelae iudicio matrem eius convenire contendis. * DIOCL. ET MAXIM. AA. ET CC.
DIONYSIO. *<A 294 SINE DIE ET CONSS.>
5.62.20
Imperatores Diocletianus, Maximianus . Curator adultis nominatus, quorum tutor antea fueris, invitus in
administratione teneri non potes. Proinde si dies excusationibus praefinitus nondum excessit, uti competenti
defensione potes * DIOCL. ET MAXIM. AA. ET CC. CHARITINO. *<A 294 S. X K. DEC. NICOMEDIAE
CC. CONSS.>
5.62.21
Imperatores Diocletianus, Maximianus . Quod res cum uterinis fratribus tibi communes esse profitearis, ad
excusationem tutelae non est idoneum, cum harum divisio curatore dato fieri possit. * DIOCL. ET MAXIM. AA.
ET CC. PARAMONO. *<A 294 S. XVIII K. IAN. NICOMEDIAE CC. CONSS.>
5.62.22
Imperatores Diocletianus, Maximianus . Si tutor nominatus decreto praesidis habens excusationem absolutus es,
ad te non pertinere periculum administrationis manifestum est. * DIOCL. ET MAXIM. AA. ET CC.
HERMODORO. *<A 294 D. XIII K. IAN. NICOMEDIAE CC. CONSS.>
5.62.23
Imperatores Diocletianus, Maximianus . Humanitatis ac religionis ratio non permittit, ut adversus sororem vel
filios sororis actionum necessitates tutelae occasione suscipias, cum ipsius etiam pupilli, cui tutor datus es, aliud
exigere videatur utilitas, scilicet ut eum tutorem potius habeat, qui ad defensionem eius non inhibeatur adfectu.
1 . Iuxta formam igitur, quam consulti dedimus, praetorem adiri oportet, ut et iusto tuo desiderio et pupilli ipsius
commodo consulatur. * DIOCL. ET MAXIM. AA. ET CC. NEOPHYTO. *<A 294 S. VI K. FEBR. SIRMI CC.
CONSS.>
5.62.24
Imperatores Arcadius, Honorius . Excusationem naviculariis tutelae sive curae hactenus ipsis tribuimus, ut in
huiusmodi officiis minoribus sui tantum corporis obligentur. * ARCAD. ET HONOR. AA. FLAVIANO PP.
*<A 400 D. III NON. MART. MEDIOLANI STILICHONE ET AURELIANO CONSS.>
5.62.25
277

