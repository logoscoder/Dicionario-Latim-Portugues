1 . Quod si accusator aberit ad tempus aut sociorum praesentia necessaria videatur, id quidem debet quam
celerrime procurari.
2 . Interea vero exhibito non ferreas manicas et inhaerentes ossibus mitti oportet, sed prolixiores catenas, si
criminis qualitas etiam catenarum acerbitatem postulaverit, ut et cruciatio desit et permaneat fida custodia.
3 . Nec vero sedis intimae tenebras pati debebit inclusus, sed usurpata luce vegetari et, ubi nox geminaverit
custodiam, vestibulis carcerum et salubribus locis recipi ac revertente iterum die ad primum solis ortum ilico ad
publicum lumen educi, ne poenis carceris perimatur, quod innocentibus miserum, noxiis non satis severum esse
dignoscitur.
4 . Illud etiam observabitur, ut neque his qui stratorum funguntur officio neque ministris eorum liceat
crudelitatem suam accusatoribus vendere et innocentes intra carcerum saepta leto dare aut subtractos audientiae
longa tabe consumere.
5 . Non enim existimationis tantum, sed etiam periculi metus iudici imminebit, si aliquem ultra debitum tempus
inedia aut quocumque modo aliquis stratorum exhauserit, et non statim eum penes quem officium custodiae est
atque eius ministros capitali poena subiecerit. * CONST. A. AD FLORENTIUM RATIONALEM. *<A 320 D.
PRID. K. IUL. SERDICAE CONSTANTINO A. VI ET CONSTANTINO C.CONSS.>
9.4.2
Imperator Constantinus . Si quis in ea culpa vel crimine fuerit deprehensus, quod dignum claustris carceris et
custodiae squalore videtur, auditus apud acta, cum de admisso constiterit, poenam carceris sustineat atque ita
postmodum eductus apud acta audiatur.
1 . Ita enim quasi sub publico testimonio commemoratio admissi criminis fiet, ut iudicibus immodice
saevientibus freni quidam ac temperies adhibita videatur. * CONST. A. AD EUAGRIUM. *<A 326 D. III NON.
FEBR. HERACLEAE CONSTANTINO A. VII ET CONSTANTIO C. CONSS.>
9.4.3
Imperator Constantinus . Quoniam unum carceris conclave permixtos secum criminosos includit, hac lege
sancimus, ut, etiamsi ponae qualitas permixtione iungenda est, sexum tamen disparem diversa claustrorum
habere tutamina iubeatur. * CONSTANT. A. ACINDYNO PP. *<A 340 D. NON. APRIL. ACINDYNO ET
PROCULO CONSS.>
9.4.4
Imperatores Valentinianus, Valens, Gratianus . Ad commentariensem receptarum personarum custodia
observatioque pertineat, nec putet hominem abiectum atque vilem obiciendum esse iudici, si reus modo aliquo
fuerit elapsus. Nam ipsum volumus eiusmodi poena consumi, cui obnoxius docebitur fuisse qui fugerit.
1 . Si vero commentariensis necessitate aliqua procul ab officio egerit, adiutorem eius pari iubemus invigilare
cura et eadem statuimus legis severitate constringi. * VALENTIN. VALENS ET GRAT. AAA. AD PROBUM
PP. *<A 371 D. III K. IUL. CONTIONACI GRATIANO A. II ET PROBO CONSS.>
9.4.5.
Imperatores Gratianus, Valentinianus, Theodosius . De his quos tenet carcer id aperta definitione sancimus, ut
aut convictum velox poena subducat aut liberandum custodia diuturna non maceret.
1 . Iubemus autem, ut intra tricesimum diem semper commentariensis ingesserit numerum personarum,
varietatem delictorum, clausorum ordinem aetatemque vinctorum. Officium viginti libras auri aerario nostro
iubemus inferre, iudicem desidem ac resupina cervice tantum titulum gerentem extorrem impetrata fortuna
decem libras auri multandum esse censemus. * GRAT. VALENTIN. ET THEODOS. AAA. EUTROPIO PP.
*<A 380 D. III K. IAN. CONSTANTINOPOLI GRATIANO V ET THEODOSIO AA. CONSS.>
9.4.6
[Here there is a Greek text. Sorry, it is not yet in the Library.]
9.5.0. De privatis carceribus inhibendis.
9.5.1
Imperator Zeno . Iubemus nemini penitus licere per Alexandrinam splendidissimam civitatem vel Aegyptiacam
dioecesin aut quibuslibet imperii nostri provinciis vel in agris suis aut ubicumque domi privati carceris exercere
custodiam, viro spectabili pro tempore praefecto augustali, et viris clarissimis omnium provinciarum rectoribus
daturis operam semperque futuris in speculis, ut saepe dicta nefandissimorum hominum adrogantia modis
omnibus opprimatur.
1 . Nam post hanc saluberrimam constitutionem et vir spectabilis pro tempore Augustalis et quicumque
provinciae moderator maiestatis crimen procul dubio incursurus est, qui cognito huiusmodi scelere laesam non
vindicaverit maiestatem: primatibus insuper officiorum eiusdem criminis laqueis constringendis, qui, simulatque
noverint memoratum interdictum facinus in quocumque loco committi, proprios iudices de opprimendo
nefandissimo scelere non protinus curaverint, instruendos.
479

