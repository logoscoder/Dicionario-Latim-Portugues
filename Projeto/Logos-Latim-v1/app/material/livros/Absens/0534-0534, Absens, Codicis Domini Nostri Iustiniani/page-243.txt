5.15.1
Imperatores Severus, Antoninus . Dotem numeratio, non scriptura dotalis instrumenti facit: et ideo non ignoras
ita demum ad petitionem dotis admitti te posse, si dotem a te re ipsa datam probatura es. * SEV. ET ANT. AA.
DIONYSIAE. *<A 204 D.XIII K. AUG.CILONE ET LIBONE CONSS.>
5.15.2
Imperator Alexander Severus . Quod de suo maritus constante matrimonio donandi animo in dotem adscripsit, si
eandem donationem legitime confectam non revocavit, qui incrementum doti dedit, et durante matrimonio
mortem obiit, ab heredibus mariti, quatenus interposita liberalitas munita est, peti potest. * ALEX. A.
PAPINIANAE. *<A 229 PP. NON. DEC. ALEXANDRO A.III ET DIONE CONSS.>
5.15.3
Imperator Justinianus . In dotibus, quas datas esse dotalibus instrumentis conscribi moris est, cum adhuc nulla
datio, sed pollicitatio tantum subsecuta sit, liceat non numeratae pecuniae exceptionem opponere non solum
marito contra uxorem vel heredes eius morte mulieris vel repudio dissoluto matrimonio, sed etiam heredibus
mariti, cuius morte dissolutum est matrimonium, socero etiam vel eius heredibus, si cum filio suo dotem
suscepisse dotalibus instrumentis scriptum sit, omnique personae, quam dotem suscepisse una cum marito
conscribitur, et eius similiter heredibus, ita tamen, ut intra annum tantum continuum a morte mariti vel mulieris
vel missione repudii computandum ea licentia detur. * IUST. A. MENAE PP. *<A 528 D.K. IUN. DN.
IUSTINIANO A.II CONS.>
5.16.0. De donationibus inter virum et uxorem et a parentibus in liberos factis et de ratihabitione.
5.16.1
Imperator Antoninus . Bona quondam mariti tui fiscus si nemine ei successore exsistente ut vacantia occupavit,
donationes ab eo factae, si usque ad finem vitae in eadem voluntate permansit, revocari non possunt. * ANT. A.
TRYPHENAE. *<A 212 PP. III ID. IAN. DUOBUS ASPRIS CONSS.>
5.16.2
Imperator Antoninus . Si ancillam nummis tuis comparatam esse praesidi provinciae probaveris donationisque
causa focariae tuae nomine instrumentum emptionis esse conscriptum, eam tibi restitui iubebit. Nam licet
cessante iure matrimonii donatio perfici potuerit, milites tamen meos a focariis suis hac ratione fictisque
adultationibus spoliari nolo * ANT. A. MARCO MIL. *<A 213 PP.XII K. MART. ANTONINO A.IIII ET
BALBINO CONSS.>
5.16.3
Imperator Antoninus . Donatio mancipiorum aliarumque rerum, quas tibi ab uxore tua donatas dicis, si modo
suae potestatis, cum donaret, fuit vel patris voluntate id fecit et in eadem voluntate donationis usque ad ultimum
diem vitae perseveravit, ex mea et divi severi patris mei constitutione firmata est.
1 . Sin autem post mortem filiae facta est donatio a quondam socero tuo, etiam inter vivos ea perfici potuit. *
ANT. A. EPICTETO. *<A 213 PP. IIII NON. MART. ANTONINO A. IIII ET BALBINO CONSS.>
5.16.4
Imperator Alexander Severus . Nec inter eas quidem personas, quarum iuri subiecti sunt vir et uxor quive in
eorum potestate sunt, donationes iure civili fieri possunt. * ALEX. A. CLAUDIANO. *<A PP. XVII K. OCT.>
5.16.5
Imperator Alexander Severus . Si, ut proponis, pater tuus, in cuius potestate fuisti, marito tuo genero suo
instrumentum debitoris donationis causa dedit isque matrimonio durante vita functus est ac postea a marito
divortisti, quod gestum est non valet. * ALEX. A. QUINTILLAE. *<A 227 PP.ID.FEBR.ALBINO ET
MAXIMO CONSS.>
5.16.6
Imperator Alexander Severus . Etiamsi uxoris tuae nomine res quae tui iuris fuerunt depositae sunt, causa
proprietatis ea ratione mutari non potuit, etsi donasse te uxori res tuas ex hoc quis intellegat, cum donatio in
matrimonio facta prius mortua ea quae liberalitatem excepit irrita sit.
1 . Nec est ignotum, quod, cum probari non possit, unde uxor matrimonii tempore honeste quaesierit, de mariti
bonis eam habuisse veteres iuris auctores merito credidissent. * ALEX. A. NEPOTIANO. *<A 229
PP.NON.DEC.ALEXANDRO A. III ET DIONE CONSS.>
5.16.7
Imperator Alexander Severus . Si ex voluntate patris tui filio tutoris nupta es, collata in maritum donatio ipso
iure irrita est. Sed si matrimonium iure non valuit, licet ipso iure donatio tenuerit, quia tamen indigna persona
243

