2 . Non autem hanc legem extendimus etiam in his solutionibus, quae vel ex reditibus vel ex pensionibus vel aliis
huiusmodi causis pupillo vel adulto accedunt: sed si extraneus debitor ex feneraticia forsitan cautione vel aliis
similibus causis solutionem facere et se liberare desiderat: tunc enim eandem subtilitatem observari censemus. *
IUST. A. IULIANO PP. *<A 531 D. X K. MART. CONSTANTINOPOLI POST CONSULATUM LAMPADII
ET ORESTIS VV. CC.>
5.37.26
Imperator Justinianus . Cum quaedam mulier testamento condito filium suum praeterisset, idem autem filius, qui
praeteritus erat, vel fratris vel extranei esset tutor vel curator, qui scriptus a matre tutoris fuerat heres, in
praesenti specie manifestissimum erat stare tutorem vel curatorem in praecipiti loco.
1 . Sive enim auctoritatem suam vel consensum ad adeundam hereditatem praestare pupillo vel adulto minime
voluerit, ne ex hac causa sua iura aliquod patiantur praeiudicium, satis ei imminet periculum tutelae vel utilis
negotiorum gestorum actionis, ne pupillus vel adultus utpote ex illius tarditate laesus litem ei ingerat: sive
huiusmodi timore perterritus auctor fuerit pupillo vel adulto, aliud periculum emergebat: dum enim alii consentit,
ipse sua iura perdit: videbatur etenim confirmare matris suae iudicium, quod oppugnandum esse existimabat.
2 . Et multae aliae insuper species oriuntur, ex quibus verendum est tutori vel curatori circa suas res
praeiudicium, puta in hypothecis et aliis variis casibus.
3 . Invenimus autem generaliter definitum post officium depositum omnes actiones, quas tutor vel curator ex
necessitate officii subierit, in quondam pupillum vel adultum transferri.
4 . Quare tam optimo exemplo argumentati non et in aliis omnibus casibus, in quibus veretur tutor vel curator, ne
praeiudicium aliquid ei fiat, timorem eius removemus?
5 . Damus igitur eis cum summa fiducia res pupillorum vel adultorum gubernare, scituris, quod lex nostra eis sua
iura immutilata reservat nihil ex huiusmodi auctoritate vel consensu praeiudicii subituris. * IUST. A. IOHANNI
PP. *<A 531 D. X K. SEPT. CONSTANTINOPOLI POST CONSULATUM LAMPADII ET ORESTIS VV.
CC.>
5.37.27
Imperator Justinianus . Constitutionem, quam nuper fecimus disponentes, quemadmodum debent solutiones in
contractibus minorum causa fieri sive ex reditibus sive ex pensionibus sive ex aliis similibus causis, etiam in
usuras extendimus, quae tamen non summatim neque ex multis annis collectae iam debentur, biennales metas et
centum solidorum quantitatem minime excedentes. * IUST. A. IOHANNI PP. *<A 531 D. K. NOV.
CONSTANTINOPOLI POST CONSULATUM LAMPADII ET ORESTIS VV. CC.>
5.37.28
Imperator Justinianus . Sancimus neminem tutorum vel curatorum pupilli vel adulti vel furiosi aliarumque
personarum, quibus tam ex veteribus quam ex nostris constitutionibus curatores creantur, defensionem quam pro
lite susceperunt recusare, sed ab initio litis modis omnibus memoratas personas defendere et litem praeparatam
secundum leges instruere scientes, quod et hoc munus necessarium est tam tutelae quam curationi.
1 . Et si hoc recusaverint vel subire distulerint, non solum utpote suspecti amoveantur amissa eorum
existimatione, sed etiam ex substantia sua omne detrimentum, quod antelatae personae ex recusatione
defensionis sustineant, resarcire cogantur.
1a . Sed et si quis ex quadam interpellatione admonitus propter litis instructionem consuetam cautelam
exposuerit, vel post litem contestatam, quam per se et non per procuratorem suscepit, vel demens vel furiosus
factus fuerit, sancimus continuo curatorem ei in competenti iudicio ordinari cura et provisione tam iudicis, sub
quo lis vertitur, quam cognatorum et propinquorum et actoris, si voluerit, ut non ab eo instituta lis diutius
protrahatur: necessitatem habente creando curatore defensionem subire et cetera litis adimplere.
2 . Personis etiam, quae periculo proprio vel suae substantiae tutores vel curatores petierunt, sive matres forte
fuerint vel quidam alii, compellendis eos, quos ordinaverint tutores vel curatores, praeparare talem subire
defensionem.
2a . Vel si illi noluerint hoc facere et propter huiusmodi defensionis recusationem tutela vel curatione
removeantur, sic necessitatem imponimus memoratis personis alios tutores vel curatores ordinare in ipsis gestis,
in quibus tutores vel curatores creantur, ex sua confessione declarantes talem subire defensionem.
2b . Ne autem tales personae sine provisione debita relinquantur vel contra eos agentium iura diutius protelentur,
sancimus continuo, id est post recusationem defensionis, in casibus videlicet, in quibus ( sicut dictum est) hoc
fieri possit, creationem aliorum tutorum vel curatorum celebrari: cognatis aliisque propinquis vel adfinibus vel
creditoribus vel aliis quorum interest adeuntibus vel admonentibus eos, qui secundum leges ius habent tutores
vel curatores constituere.
3 . Defensionem autem et nomen eius in hoc casu apertius declarantes, ne forte putaverint tutores vel curatores
gravamen sibimet imponi, illam decernimus defensionem eos subire, quae non satisdatione pro eventu litis
constituitur, sed ut tantummodo litem secundum legum ordinem pro pupillo vel adulto aliisque personis
instruant, licentiam ex hac nostra auctoritate habentes sine decreto res quarum gubernationem gerunt pro cautela
litis subsignare.
264

