3 . Quod in secundo creditore locum non habet: nec enim necessitas ei imponitur chirographarium etiam debitum
priori creditori offerre. * GORD. A. FESTO. *<A 239 PP. ID. MART. GORDIANO A. ET AVIOLA CONSS.>
8.27.0. De distractione pignorum.
8.27.1
Imperator Alexander Severus . Fundum pignori obligatum, si creditor ex fructibus debitum persecutus est, cum
ipso iure pignus obligatione liberatum sit, distrahere minime potest. * ALEX. A. PACATAE. *<A 223 PP. ID.
IAN. MAXIMO II ET AELIANO CONSS.>
8.27.2
Imperator Alexander Severus . Creditor, qui hypothecae seu pignori rem sibi nexam vendiderit, rem litigiosam
non videtur vendere, quia precario debitor possidet. * ALEX. A. MAXIMO. *<A 223 PP. XII K. OCT.
MAXIMO II ET AELIANO CONSS.>
8.27.3
Imperator Alexander Severus . Hypothecis vel pignoribus a creditore venumdatis in id quod deest adversus reum
vel fideiussorem actio competit. * ALEX. A. LUCIANO. *<A 223 PP. III NON. NOV. MAXIMO II ET
AELIANO CONSS.>
8.27.4
Imperator Alexander Severus . Creditor hypothecas sive pignus cum proscribit, notum debitori facere, si bona
fide rem gerit, et quando licet testato dicere debet. Si quid itaque per fraudem in pignore villae venditae
commissum probare potes, ut inferatur actio, quae eo nomine competit, adi eum cuius de ea re notio est * ALEX.
A. CRESCENTI. *<A 225 PP. K. IUN. FUSCO ET DEXTRO CONSS.>
8.27.5
Imperator Alexander Severus . Si residuum debiti paratus es solvere, praeses provinciae dabit arbitrum, apud
quem, quantum sit quod superest ex debito, examinabitur: et sive ad iudicem venire diversa pars cessaverit sive
oblato superfluo ad venditionem prosiluerit, improba alienatio proprietatis tuae ius non auferet. * ALEX. A.
SOSSIANO. *<A 231 PP. XII K. AUG. POMPEIANO ET PELIGNO CONSS.>
8.27.6
Imperator Gordianus . Quamdiu non est integra pecunia creditori numerata, etiamsi pro parte maiore eam
consecutus sit, distrahendi rem obligatam non amittit facultatem. * GORD. A. ROGATO. *<A 238 PP. XIII K.
SEPT. PIO ET PONTIANO CONSS.>
8.27.7
Imperator Gordianus . Si cessante solutione creditor non reluctante lege contractus ea quae pignori sibi nexa
erant distraxit, revocari venditionem iniquum est, cum, si quid in ea re fraudulenter fecerit, non emptor a te, sed
creditor conveniendus sit. * GORD. A. CARO. *<A 238 PP. V K. NOV. PIO ET PONTIANO CONSS.>
8.27.8
Imperator Gordianus . Si prius, quam distraheretur pignorata possessio, pecuniam creditori obtulisti, eoque non
accipiente contestatione facta eam deposuisti et hodieque in eadem causa permanet, pignoris distractio non valet.
Quod si prius, quam offerres, legem venditionis exercuit, quod iure subsistit revocari non debet * GORD. A.
MAXIMO. *<A 239 PP. III NON. APRIL. GORDIANO A. ET AVIOLA CONSS.>
8.27.9
Imperatores Diocletianus, Maximianus . Quae specialiter vobis obligata sunt, debitoribus detractantibus
solutionem bona fide debetis et sollemniter vendere: ita enim parebit, an ex pretio pignoris debito satisfieri
potest. Quod si quid deerit, non prohibemini etiam cetera bona iure conventionis consequi * DIOCL. ET
MAXIM. AA. CYRILLO. *<A 287 PP. XIII K. IUN. DIOCLETIANO III ET MAXIMIANO AA. CONSS.>
8.27.10
Imperatores Diocletianus, Maximianus . Et qui sub imagine alterius personae, quam supposuerat, iugiter tenet,
cum sibi negotium gerat, alienasse non videtur. Iure enim pignoris obligatum praedium neque si per subiectam
personam creditor comparaverit neque si sibi addixerit, debitori adfert praeiudicium, sed in eadem causa
permanet, in qua fuit ante huiusmodi collusionem
1 . Sane si debitore distrahente comparaverit, consensu emptionem perfectam, si neque dolus adversarii neque
metus causa gesta arguentur, revocari exemplo grave est.
2 . Si igitur poteris evidentibus probationibus monstrare creditorem per suppositam imaginarii emptoris
personam semper possessionem tenuisse nec vendita bona fide praedia postea sinceriter comparasse, potes oblata
pecunia cum usuris ad restitutionem creditorem compellere. * DIOCL. ET MAXIM. AA. RUFINO. *<A 290
PP. III NON. OCT. IPSIS IIII ET III AA. CONSS.>
8.27.11
439

