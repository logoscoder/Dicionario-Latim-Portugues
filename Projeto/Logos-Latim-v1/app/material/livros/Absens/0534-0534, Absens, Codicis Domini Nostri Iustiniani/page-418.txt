conscribenda , praesente etiam eo qui res vendiderit vel in alias personas transtulerit, ut per eam manifestetur tam
quantitas pecuniarum, quae pro venditione rerum vel translatione praestitae sunt, quam earum, quae superfluae
post dissolutum debitum inveniantur, ut, si quis postea creditor apparuerit et debiti cautionem ostenderit, possit
ex his satis sibi facere, prius scilicet rectore provinciae sine aliquo damno causae faciente examinationem et non
concedente nec viros reverentissimos oeconomos vel cimeliarcham sanctae ecclesiae, in qua pecuniae
deponuntur, aliquod detrimentum vel dispendium sustinere, per suam autem interlocutionem creditorem
praecipiente secundum modum debiti ex depositis pecuniis suum accipere debitum.
3 . Ut autem non liceat creditori in venditione vel translatione rerum dolum vel aliquam machinationem vel
circumscriptionem facere, iubemus attestatione super hoc celebranda apud defensorem locorum gestis
intervenientibus insinuari, sive tantum ex pretio, quantum debetur, sive plus sive minus colligitur, et praesentibus
non tantum, sicut dictum est, tabulariis, sed etiam viro reverentissimo cimeliarcha, apud quem, si ita contigerit,
superfluae pecuniae signatae deponendae sunt, iusiurandum sacrosanctis evangeliis propositis venditorem vel
translatorem rerum praestare, quod neque per gratiam emptoris vel eius, ad quem res iure cessionis transferuntur,
nec dolo aliquo interveniente minorem iusto rerum pretio quantitatem acceperit, sed eam, quam re vera cum
omni studio potuerit invenire. * IUST. A. IOHANNI PP. *<A 532 D. XV K. NOV. CONSTANTINOPOLI
POST CONSULATUM LAMPADII ET ORESTIS VV. CC. ANNO SECUNDO.>
7.73.0. De privilegio fisci.
7.73.1
Imperator Antoninus . Bona mariti tui si ob reliqua administrationis primipili a fisco occupata sunt, res, quas tuas
esse liquido probaveris, ab aliis separatae tibi restituuntur. * ANT. A. EUTROPIAE. *<A XXX >
7.73.2
Imperator Antoninus . Quamvis ex causa dotis vir quondam tuus tibi sit condemnatus, tamen si prius, quam res
eius tibi obligarentur, cum fisco contraxit, ius fisci causam tuam praevenit. Quod si post bonorum eius
obligationem rationibus meis coepit esse obligatus, in eius bona cessat privilegium fisci * ANT. A.
VALERIANAE. *<A 213 PP. XIIII K. NOV. ANTONINO A. IIII ET BALBINO CONSS.>
7.73.3
Imperator Antoninus . Si, cum pecuniam pro marito solveres, neque ius fisci in te transferri impetrasti neque
pignoris causa domum vel aliud quid ab eo accepisti, habes personalem actionem nec potes praeferri fisci
rationibus, a quo dicis ei vectigal denuo locatum esse, cum eo pacto universa, quae habet habuitve eo tempore,
quo ad conductionem accessit, pignoris iure fisco teneantur. Salva igitur indemnitate fisci debitorem tuum pro
pecunia, quam pro eo fisco solvisti, more solito convenire non prohiberis * ANT. A. IULIANAE. *<A 213 PP.
III K. IAN. ANTONINO A. IIII ET BALBINO CONSS.>
7.73.4
Imperator Antoninus . Si debitor, cuius fundum fuisse et ipse confiteris, prius eum distraxit, quam fisco aliquid
debuit, inquietandum te non esse procurator meus cognoscet. Nam etsi postea debitor extitit, non ideo tamen ea,
quae de dominio eius excesserunt, pignoris iure fisco potuerunt obligari * ANT. A. QUINTO. *<A 215 PP. III
K. IUL. LAETO II ET CEREALE CONSS.>
7.73.5
Imperator Alexander Severus . Pecunia, quam creditor a debitore suo recepit, si postea ex iusta causa fisco
restituenda erit, sine usuris debetur, quia non fenus contractum, sed suum recuperatum extraordinario iure
aufertur. * ALEX. A. MAGNAE. *<A 225 PP. XV K. IUN. FUSCO ET DEXTRO CONSS.>
7.73.6
Imperator Gordianus . Cum patrem tuum fisci debitorem fuisse demonstres eumque nubenti tibi possessionem
dedisse adleges, procuratorem ius fisci exsequentem eam iure pignoris revocare potuisse intellegis. * GORD. A.
SEVERIANAE. *<A 240 PP. NON. IUL. SABINO ET VENUSTO CONSS.>
7.73.7
Imperatores Valerianus, Gallienus . Si in te ius fisci, cum reliqua debitoris, pro quo satisfaciebas, tibi competens
iudex adscripsit et transtulit, ab his creditoribus, quibus fiscus potior habetur, res quas eo nomine tenes non
possunt inquietari. * VALER. ET GALLIEN. AA. ET VALER. C. DIODORO. *<A 259 PP. XV K. IUN.
AEMILIANO ET BASSO CONSS.>

7.74.0. De privilegio dotis.
418

