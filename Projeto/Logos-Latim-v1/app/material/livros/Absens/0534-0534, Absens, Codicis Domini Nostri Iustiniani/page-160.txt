4.5.9
Imperatores Diocletianus, Maximianus . Indebitum solutum sciens non repetit.
1 . Citra mandatum autem ab alio re distracta dominus evicta re vel ob praecedens vitium satis emptori faciens
non indebitum praetendere, sed per eiusmodi factum ratum contractum habuisse probans a se debitum ostendit
solutum. * DIOCL. ET MAXIM. AA. ET CC. GRATIANAE. *<A 294 S. IIII NON. DEC. NICOMEDIAE CC.
CONSS.>
4.5.10
Imperator Justinianus . Si quis servum certi nominis aut quandam solidorum quantitatem vel aliam rem
promiserit et, cum licentia ei fuerat unum ex his solvendo liberari, utrumque per ignorantiam dependerit,
dubitabatur, cuius rei datur a legibus ei repetitio, utrumne servi an pecuniae, et utrum stipulator an promissor
habeat huius rei facultatem.
1 . Et ulpianus quidem electionem ipsi praestat qui utrumque accepit, ut hoc reddat quod sibi placuerit, et tam
marcellum quam celsum sibi consonantes refert. Papinianus autem ipsi qui utrumque persolvit electionem donat,
qui et antequam dependat ipse habet electionem quod velit praestare, et huiusmodi sententiae sublimissimum
testem adducit salvium iulianum summae auctoritatis hominem et praetorii edicti ordinatorem
2 . Nobis haec decidentibus Iuliani et Papiniani placet sententia, ut ipse habeat electionem recipiendi, qui et
dandi habuit. * IUST. A. IULIANO PP. *<A 530 D. K. AUG. CONSTANTINOPOLI LAMPADIO ET
ORESTA VV. CC. CONSS.>
4.5.11
Imperator Justinianus . Pro dubietate eorum, qui mente titubante indebitam solverunt pecuniam, certamen
legislatoribus incidit, utrumne id, quod ancipiti animo persolverunt, possint repetere an non.
1 . Quod nos decidentes sancimus omnibus, qui incerto animo indebitam dederunt pecuniam vel aliam quandam
speciem persolverunt, repetitionem non denegari et praesumptionem transactionis non contra eos induci, nisi hoc
specialiter ab altera parte approbetur. * IUST. A. IULIANO PP. *<A 530 D. K. OCT. CONSTANTINOPOLI
LAMPADIO ET ORESTA VV. CC. CONSS.>
4.6.0. De condictione ob causam datorum.
4.6.1
Imperator Antoninus . Pecuniam quam te ob dotem accepisse pactumque interpositum ( ut fieri, cum iure
matrimonium contrahitur, adsolet) proponis: impediente quocumque modo iuris auctoritate matrimonium
constare nullam de dote actionem habet et propterea pecuniam, quam eo nomine accepisti, iure condictionis
restituere debes et pactum, quod ita interpositum est, perinde ac si interpositum non esset haberi oportet. * ANT.
A. CALLISTHENI. *<A 215 PP. VI K. AUG. LAETO II ET CEREALE CONSS.>
4.6.2
Imperator Alexander Severus . Si, ut proponis, pater tuus ea lege sorori tuae praedia ceterque quorum meministi
donavit, ut creditoribus ipsa satisfaceret ac, si placita observata non essent, donatio resolveretur, eaque contra
fidem negotii gesti versata est, non est iniquum actionem condictionis ad repetitionem rerum donatarum tibi qui
patri successisti decerni. * ALEX. A. ASCLEPIADI. *<A 227 PP. XIIII K. DEC. ALBINO ET MAXIMO
CONSS.>
4.6.3
Imperatores Valerianus, Gallienus . Ea lege in vos collata donatio, ut neutri alienandae suae portionis facultas
ulla competeret, id efficit, ne alteruter eorum dominium prorsus alienaret, vel ut donatori vel heredi eius
condictio, si non fuerit condicio servata, quaeratur. * VALER. ET GALLIEN. AA. AURELIO ET
ALEXANDRO. *<A 257 PP. K. APRIL. VALERIANO IIII ET GALLIENO III AA. CONSS.>
4.6.4
Imperatores Valerianus, Gallienus . Si, cum exiguam pecuniam re vera susciperes, longe maiorem te accepisse
cavisti eo, quod tibi patrocinium adversarius repromitteret, cum dicas fidem promissi non secutam, ut libereris
obligatione eius, quod non acceptum propter speratum patrocinium spopondisti, per condictionem consequeris. *
VALER. ET GALLIEN. AA. ET VALER. C. AEMILIAE. *<A 259 PP. V K. MAI. AEMILIANO ET BASSO
CONSS.>
4.6.5
Imperatores Diocletianus, Maximianus . Si militem ad negotium tuum procuratorem fecisti, cum hoc legibus
interdictum sit, ac propter hoc pecuniam ei numerasti, quidquid ob causam datum est, causa non secuta restitui
tibi competens iudex curae habebit. * DIOCL. ET MAXIM. AA. MARTIALI. *<A 290 PP. X K. OCT. IPSIS
IIII ET III CONSS.>
4.6.6
160

