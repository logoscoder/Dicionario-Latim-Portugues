ex ea iubentibus nobis praebitionum diversitate decutitur, et pari cum ceteris aestimari sorte non convenit, quos
praeter annonarias functiones aestimata perpetuo pensitationum praerogativa nexuerint. * GRAT. VALENTIN.
ET THEODOS. AAA. AD HYPATIUM PP. *<A 382 PP. KARTHAGINE ID. APRIL. POST CONSULATUM
SYAGRII ET EUCHERII.>
10.48.11
Imperatores Gratianus, Valentinianus, Theodosius . Eos, qui cum honore comitum nomine magistrorum
memoriae praefuerint vel epistulis vel libellis, item eos, qui ibidem peragendis signandisque responsis nostrae
mansuetudini obsecundant, omnium civilium munerum fieri iubemus exsortes.
1 . Igitur qui ex eo gradu palatio nostro abscesserint, adesse sibi competentia privilegia glorientur: qui vero
superioribus dignitatibus creverint, nihilo minus huius loci privilegia praesto sibi fuisse laetentur.* GRAT. ET
VALENTIN. ET THEODOS. AAA. AD SYAGRIUM PP. *<A 382 LECTA III K. SEPT. CAPUAE ANTONIO
ET SYAGRIO CONSS.>
10.48.12
Imperatores Gratianus, Valentinianus, Theodosius . Maximarum culmina dignitatum, consistoriani quoque
comites, notarii etiam nostri et cubicularii omnes atque ex cubiculariis ab omnibus sordidis muneribus
vindicentur.
1 . Ceteros autem, palatina vel militari intra palatium praerogativa munitos ita demum privilegium simile
contineat, si prioribus statutis se ad eiusmodi exceptionem docuerint pertinere, ut non singulis indulta personis,
sed in commune dignitati vel corpori huiusmodi beneficia doceantur fuisse concessa: circa rhetores atque
grammaticos eruditionis utriusque vetusto more durante.
2 . Sordidorum vero munerum talis exceptio sit, ut patrimoniis dignitatum superius digestarum nec conficiendi
pollinis cura mandetur aut panis excoctio aut obsequium pistrini, nec paraveredorum huiusmodi viris aut
parangariarum praebitio mandetur, exceptis his, quibus ex more raeticus limes includitur, vel expeditionis
illyricae pro necessitate vel tempore utilitas adiuvatur.
3 . Operarum atque artificum diversorum, excoquendae etiam calcis obsequia nulla de talibus adiumenta
poscantur: materiam lignorum atque tabulata exceptorum virorum patrimonia non praebeant: carbonis quoque
nisi eum, quem moneta sollemniter vel fabricatio secundum veterem morem poscit armorum, ab huiusmodi viris
praebitio desistat: publicis vel sacris aedibus construendis atque reparandis, capituli atque temonis necessitas
nulla mandetur: legatis atque adlectis sumptus possessio huiusmodi privilegiis munita non conferat.
4 . Hoc tamen his patrimoniis prosit, quae dignitatem proprio videntur nomine possidere.
5 . Etiam eos, qui simili honore functi sunt, generali praerogativa a praebitione sordidorum munerum
vindicamus. * GRAT. VALENTIN. ET THEODOS. AAA. AD HYPATIUM PP. *<A 382 D. V ID. DEC.
ANTONIO ET SYAGRIO CONSS.>
10.48.13
Imperatores Gratianus, Valentinianus, Theodosius . Sordidorum munerum excusatio delata personis ad heredem
successoremve transire non potest. Neque enim potest esse perpetuum, quod non rebus, sed personis
contemplatione dignitatis atque militiae indulsisse nos constat * GRAT. VALENTIN. ET THEODOS. AAA. ET
ARCAD. A. AD NEOTERIUM PP.*<A 385 D. XVIII K. MAI. MEDIOLANI ARCADIO A. ET BAUTONE
CONSS.>
10.48.14
Imperatores Valentinianus, Theodosius, Arcadius . Eam legem, quam de extraordinariis sordidisque muneribus
expressis vocabulis functionum et insignibus dignitatum sine ulla ambage praescripsimus, ita circa eos , in quos
nostra munera redundarunt, servandam esse praecipimus, ut isdem beneficiis non quamdiu militaverint, sed
quamdiu vixerint perfruantur. * VALENTIN. THEODOS. ET ARCAD. AAA. TATIANO PP. *<A 391 D. XI K.
APRIL. MEDIOLANI TATIANO ET SYMMACHO CONSS.>
10.48.15
Imperatores Arcadius, Honorius . Evidenter atque absolute iubemus, ne fundi ad patrimonium nostrum
pertinentes, seu conductionis titulo seu perpetuo iure teneantur, aliquid praeter ordinem superindicti vel pretii
petiti nomine vel de sordidis quibuscumque muneribus agnoscant. Nam hoc et a divis principibus impetratum est
et a nostra serenitate reparatum
1 . Quisquis igitur iudicum contra fecerit, quinque pondo auri de facultatibus, alia de officiis suis, totidem et de
facultatibus, alia de officiis suis, totidem et de curialibus, qui exsequi male iussa festinant, noverit eruenda. *
ARCAD. ET HONOR. AA. AD MESSIANUM COM. RER. PRIVAT. *<A 395 D. XVII K. IUL. MEDIOLANI
OLYBRIO ET PROBINO CONSS.>
10.48.16
Imperatores Arcadius, Honorius . Ab illustribus personis sordida munera et extraordinariae necessitatis damna
removemus. * ARCAD. ET HONOR. AA. ET THEODOS. A. MELITIO PP. *<A 412 D. XV K. MART.
RAVENNAE HONORIO VIIII ET THEODOSIO V AA. CONSS.>
544

