Imperatores Diocletianus, Maximianus . A patre verbis precariis in codicillis relictum extero iure capiens filia ad
collationem dotis urgueri non potest. * DIOCL. ET MAXIM. AA. ET CC. IRENAEAE. *<A 293 S.VI
K.DEC.SIRMI AA. CONSS.>
6.20.11
Imperatores Diocletianus, Maximianus . Postumo praeterito patris testamentum rumpenti atque intestato
succedenti emancipatum petita bonorum possessione conferre debere bona sua perpetuo edicto cavetur, cum his
etiam, qui sui futuri essent, si vivo patre nati fuissent, conferri manifeste significatur, et emancipatis, si legi datae
collationi non pareatur, denegandas actiones non est ambigui iuris. * DIOCL. ET MAXIM. AA. ET CC.
ARTEMIAE. *<A 293 PP.V K.IAN.IPSIS AA. CONSS.>
6.20.12
Imperatores Diocletianus, Maximianus . Filiae, licet maneat in sacris, si dotem non conferat, quam mortis
tempore communis patris habuit, fratribus in eadem familia constitutis, actiones hereditarias negari non
ambigitur.
1 . Unde consulte ac pro iuris ratione collationem fratribus tuis, quos in patris communis mortis tempore fuisse
potestate proponis, offers.
2 . Quin autem fratres tui durantes in familia patris peculium, si hoc neque castrense neque relictum eis doceatur,
praecipuum habere non possint, sed in divisione paternae veniat hereditatis, nec quicquam mutet, penes quem res
ex hoc proficiscentes et in eadem causa durantes constitutae reperiantur, absoluti manifestique iuris est. *
DIOCL. ET MAXIM. AA. ET CC. NILANTHIAE. *<A 294 D.XI K.FEBR.SIRMI CC.CONSS.>
6.20.13
Imperatores Diocletianus, Maximianus . Si donatione tibi post mortem patris quaesisti fundum, soror tua
portionem eius vindicare non potest. Nam si is filiae familias constitutae tibi a patre donatus est, cum sorore patri
communi succedens eum praecipuum habere contra iura postulas * DIOCL. ET MAXIM. AA. ET CC.
ANTISTIAE. *<A 294 D.VI ID.FEBR.SIRMI ISDEMQUE CC. CONSS.>
6.20.14
Imperatores Diocletianus, Maximianus . Si maritus quondam tuus ab intestato patri suo heres extitit et ei
postumus editus successit, actionem hereditariam amitae filii vestri, quam habuit patris sui mortis tempore dotem
non conferenti, denegare praeses non dubitabit. * DIOCL. ET MAXIM. AA. ET CC. STRATONICAE. *<A 295
PP. VII K. MART. TRIMOTII TUSCO ET ANULLINO CONSS.>
6.20.15
Imperatores Diocletianus, Maximianus . Nec emancipati post mortem communis patris quaesita conferre
coguntur, sed haec retinentes eius bona pro hereditaria dividunt portione. * DIOCL. ET MAXIM. AA. ET CC.
PHILIPPO. *<A 294 D.ID.DEC.IPSIS CC. CONSS.>
6.20.16
Imperatores Diocletianus, Maximianus . Filiam cum fratribus suis heredibus intestato patri succedentem ultra
relictum codicillis non conferentem dotem iudicio familiae erciscundae nihil posse consequi summa cum ratione
placuit. * DIOCL. ET MAXIM. AA. ET CC. SOCRATI. *<A 294 D.V K.IAN.IPSIS CC. CONSS.>
6.20.17
Imperator Leo . Ut liberis tam masculini quam feminini sexus, iuris sui vel in potestate constitutis, quocumque
iure intestatae successionis, id est aut testamento penitus non condito vel, si factum fuerit, contra tabulas
bonorum possessione petita vel inofficiosi querella mota rescisso, aequa lance parique modo prospici possit, hoc
etiam aequitatis studio praesenti legi credidimus inserendum, ut in dividendis rebus ab intestato defunctorum
parentium tam dos quam ante nuptias donatio conferatur, quam pater vel mater, avus vel avia, proavus proavia
paternus vel maternus dederit vel promiserit pro filio vel filia, nepote vel nepte aut pronepote sive pronepte, nulla
discretione intercedente, utrum in ipsas sponsas pro liberis suis memorati parentes donationem contulerint, an in
ipsos sponsos earum, ut per eos eadem in sponsas donatio celebretur: ut in dividendis rebus ab intestato parentis,
cuius de hereditate agitur, eadem dos vel ante nuptias donatio ex substantia eius profecta conferatur: emancipatis
videlicet liberis utriusque sexus pro tenore praecedentium legum, quae in ipsa emancipatione a parentibus suis
( ut adsolet fieri) consequuntur vel post emancipationem ab isdem adquisierint, collaturis. * LEO A. ERYTHRIO
PP. *<A 472 D.V K.MART.MARCIANO CONS.>
6.20.18
Imperator Anastasius . Liberos, qui nostrae legis auctoritate per oblationem precum et imperiale rescriptum sui
iuris effecti fuerint, ad similitudinem ceterorum, qui emancipati ex antiquo iure sunt, collationes facere iubemus
compelli secundum ea, quae super ceteris emancipatis statuta sunt. * ANASTAS. A. CONSTANTINO PP. *<A
502 D.XII K.AUG.CONSTANTINOPOLI PROBO ET AVIENO IUNIORE CONSS.>
6.20.19
Imperator Justinianus . Illam merito dubitationem amputare duximus, quae super collatione dotis vel ante nuptias
donationis inter certas personas satis iam ventilata est.
1 . Nam si intestatus quis defunctus esset filio vel filiis vel filia vel filiabus relictis et ex mortua filia
cuiuscumque sexus aut numeri nepotibus, vel si qua intestata defuncta esset filio quidem vel filiis similiter
299

