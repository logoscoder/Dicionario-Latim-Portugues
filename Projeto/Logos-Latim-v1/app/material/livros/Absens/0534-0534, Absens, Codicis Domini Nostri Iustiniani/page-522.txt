4 . Quod si forte vel arando vel alias terram alienam colendo vel quocumque casu, non studio perscrutandi, in
alienis locis thesaurum invenerit, id quod repertum fuerit dimidia retenta altera data cum locorum domino
patiatur. Ita enim eveniet, ut unusquisque suis fruatur et non inhiet alienis. * LEO ET ZENO AA. EPINICO
CONSULARI. *<A 474 D.VI ID.OCT.LEONE IUNIORE A.CONS.>
10.16.0. De annona et tributis.
10.16.1
[Here there is a Greek text. Sorry, it is not yet in the Library.]
10.16.2
Imperatores Valerianus, Gallienus . Aes quidem alienum pro portionibus, ex qua quisque defuncto heres extitit,
praestare oportet, annonas autem is solvere debet, qui possessiones tenet et fructus percipit. * VALER. ET
GALLIEN. AA. ET VALER. C. ANTIOCHO. *<A 260 PP... SAECULARE ET DONATO CONSS.>
10.16.3
Imperator Decius . Indictiones non personis, sed rebus indici solent: et ideo, ne ultra modum earundem
possessionum quas possides conveniaris, praeses provinciae prospiciet. * DEC. A. CITICIO. *<A 249 PP. XVII
K. NOV. AEMILIANO ET AQUILINO CONSS.>
10.16.4
Imperator Constantinus . Omnes pensitare debebunt, quae manus nostrae delegationibus adscribuntur, nihil
amplius exigendi. Nam si quis vicarius aut rector provinciae aliquid iam cuiquam crediderit remittendum, quod
aliis remiserit, de propriis dare facultatibus compelletur * CONST. A. AD PROCLIANUM. *<A 315 D. XV K.
IUL. CONSTANTINO A. IIII ET LICINIO IIII CONSS.>
10.16.5
Imperator Constantius . Omnes omnino ad oblationem functionum publicarum oportet urgueri. Lege enim nostra
signatum est nec esse extraordinaria nec vocari, quae sollemniter a provincialibus devotissimis conferenda sunt *
CONSTANTIUS A. AD URANIUM. *<A 339 D. III NON. FEBR. CONSTANTIO A. II ET CONSTANTE
CONSS.>
10.16.6
Imperatores Valentinianus, Valens . Pro locis ac proximitate possessionum annonam ad limitem transvehi
praecipimus. * VALENTIN. ET VALENS AA. AD DRACONTIUM VIC. AFRICAE. *<A 365 D. XV K. IUL.
MEDIOLANI VALENTINIANO ET VALENTE AA. CONSS.>
10.16.7
Imperatores Gratianus, Valentinianus, Theodosius . In fraudem annonariae rei ac devotionis publicae elicitum
damnabili subreptione rescriptum manifestum est vires non posse sortiri circa omnes igitur par atque aequalis
illationis forma teneat. * GRAT. VALENTIN. ET THEODOS. AAA. AD PRINCIPIUM PP. *<A 385 D. VIII
K. OCT. AQUILEIA ARCADIO A. ET BAUTONE CONSS.>
10.16.8
Imperatores Valentinianus, Theodosius, Arcadius . Nemo possessorum ad instruendas mansiones vel
conferendas species longius delegetur, sed omnis itineris ac necessitatis habita ratione delegentur. *
VALENTIN. THEODOS. ET ARCAD. AAA. CYNEGIO PP. *<A 385 D. X K. IAN. CONSTANTINOPOLI
ARCADIO A. ET BAUTONE CONSS.>
10.16.9
Imperatores Valentinianus, Theodosius, Arcadius . Mediterraneae civitates antea maritimis et maritimae
mediterraneis onerabantur expensis, ut plus haberet dispendii translatio quam devotionis illatio. Hoc non solum
in praesens, verum etiam in posterum prohibemus ea lege, ut se ultimo noverint supplicio puniendos, qui ista
commiserint * VALENTIN. THEODOS. ET ARCAD. AAA. CYNEGIO PP. *<A 386 D. III NON. SEPT.
VALENTIAE HONORIO NP. ET EUODIO CONSS.>
10.16.10
Imperatores Arcadius, Honorius . Obsistere commodis publicis et statutis necessitatibus non possunt privilegia
dignitatum. Unde ut quisque praedii emolumenta consequitur, si non is evoluto anni spatio intra sex menses
omnem cui esse constrictus dicitur reliquorum intulerit cumulum, ad ipsos qui sunt domini praedii exactionem
volumus pertinere * ARCAD. ET HONOR. AA. MINERVIO COM. RER. PRIVAT. *<A 398 PP. ROMAE
HONORIO A. IIII ET EUTYCHIANO CONSS.>
10.16.11
Imperatores Arcadius, Honorius . Iudices, quos circa profliganda aerarii nostri compendia neglegentes ac desides
fuisse constiterit, omnia quae in administratione positi perceperunt emolumenta reddere compellantur. *
ARCAD. ET HONOR. AA. HADRIANO PP. *<A 401 D. III K. MART. MEDIOLANI VINCENTIO ET
FRAVITO CONSS.>
522

