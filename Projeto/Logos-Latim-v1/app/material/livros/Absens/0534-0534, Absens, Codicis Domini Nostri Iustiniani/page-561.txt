11.8.1
Imperator Constantinus . Monetarios in sua semper durare condicione oportet nec dignitatis cuiuscumque
privilegio ab huiusmodi condicione liberari. * CONSTANT. A. AD BITHYNOS. *<A 317 D. XII K. AUG.
GALLICANO ET BASSO CONSS.>
11.8.2
Imperator Constantinus . Procuratores rei privatae baphii et gynaecii, per quos et privata nostra substantia
tenuatur et species in gynaeciis confectae corrumpuntur, in baphyiis etiam admixta temeratio naevum adducit
inquinatae adluvionis, suffragiis abstineant, per quae memoratas administrationes adipiscuntur, vel, si contra hoc
fecerint, gladio feriantur. * CONST. A. AD FELICEM. *<A 333 D.... K. NOV. AQUIL. DALMATIO ET
ZENOPHILO CONSS.>
11.8.3
Imperatores Valentinianus, Valens . Ingenuae mulieres, quae se gynaeciariis sociaverint, si conventae
denuntiatione sollemni splendorem generis contuberniorum vilitati praeferre noluerint, suorum maritorum
condicione teneantur. * VALENTIN. ET VALENS AA. AD GERMANUM CONSULAREM. *<A 365 D. IIII
K. IUL. MEDIOLANI VALENTINIANO ET VALENTE AA. CONSS.>
11.8.4
Imperatores Valentinianus, Valens . Quod ad praesens remedium pertinet, quintum animal bastagariis pro
reparatione praebeatur. * VALENTIN. ET VALENS AA. AD AUXONIUM PP. *<A 368 D. ID. DEC.
MARCIANOPOLI VALENTINIANO ET VALENTE AA. CONSS.>
11.8.5
Imperatores Valentinianus, Valens . Qui aliquem ex familiis gynaecii in latebris habere comperti sunt, quinque
librarum auri damno subicientur. * VALENTIN. ET VALENS AA. ET GRAT. A. AD PHILEMATIUM COM.
SACR. LARG.*<A 372 D. XII K. SEPT. CILICIAE MODESTO ET ARINTHEO CONSS.>
11.8.6
Imperatores Gratianus, Valentinianus, Theodosius . Qui textrini nostri mancipia occultatione celaverit, ternis
libris auri pro singulorum hominum suppressione plectetur. * GRAT. VALENTIN. ET THEODOS. AAA. AD
EUCHERIUM. *<A 380 PP. KARTHAGINE III K. MART. POST CONSULATUM AUSONII ET OLYBRII.>
11.8.7
Imperatores Gratianus, Valentinianus, Theodosius . Edicimus, ne qua mulier splendidioris gradus monetarii
adhaerens consortio decus nativae libertatis amittat. Quod si quam ab hac praeceptione statutum nostrae
perennitatis abduxerit, ea vel legitima admonita conventione discedat vel, si complexui monetarii putaverit
inhaerendum, non ambigat se et liberis praeiudicaturam et eius condicioni esse nectendam .
1 . Si qua vero originaria seu colonaria possessionis alienae ignaro domino seu sciente monetario adsociabitur, ii
conventi mox iuri agrorum debitas personas retrahere festinent vel de cetero sciant repetendi facultatem silentii
sui coniventia perdidisse.
2 . Sed ut monetario nullam extraneam necti volumus, ita et monetario patre susceptas prohibemus extraneis
copulari. * GRAT. VALENTIN. ET THEODOS. AAA. AD HESPERIUM PP. *<A 380 D. PRID. ID. MART.
AQUILEIAE POST CONSULATUM AUSONII ET OLYBRII.>
11.8.8
Imperatores Gratianus, Valentinianus, Theodosius . Aeternam fiximus legem, ne umquam bastagariis militiam
vel suam deserere liceat vel aliam, antequam eam impleverint, subreptiva impetratione temptare. > * GRAT.
VALENTIN. ET THEODOS. AAA. TRIFOLIO COM. SACR. LARG. *<A 384 D.VIIII K.AUG.HERACLEAE
RICOMERE ET CLEARCHO CONSS.>
11.8.9
Imperatores Gratianus, Valentinianus, Theodosius, Arcadius . Si quis naviculam functioni muricis et legendis
conchyllis deputatam ausus fuerit usurpare, duarum librarum auri illatione teneatur. * GRAT. VALENTIN.
THEODOS. ET ARCAD. AAAA. AD PRINCIPIUM PP. *<A 385 D.VI K.OCT.AQUILEIAE ARCADIO A.ET
BAUTONE COSSS.>
11.8.10
Imperatores Arcadius, Honorius, Theodosius . Lotas in posterum sericoblattae et metaxae huiusmodi species
inferri praecipimus : viginti librarum auri condemnatione proposita his, qui scrinium canonum tractant, prioribus
etiam cuiuscumque officii, si statuta caelestia a quodam passi fuerint temerari. * ARCAD. HONOR. ET
THEODOS. AAA. PHILOMETORI COM. SACR. LARG. *<A 406 D.V K.IUL.CONSTANTINOPOLI
ARCADIO A.VI ET PROBO CONSS.>
11.8.11
Imperator Theodosius . Murileguli, qui relicto atque despecto propriae condicionis officio vetitis se infulis
dignitatum et cingulis penitus denegatis munisse dicuntur, ad propriae artis et originis vincula revocentur.
1 . Ab illis autem, qui rebus eorum videntur inhiasse, quos in sua origine permanere et sollemnibus ministeriis
inservire manifestum est, omnia quaecumque constiterit ex quocumque titulo possessa antiquis possessoribus
restituantur.
561

