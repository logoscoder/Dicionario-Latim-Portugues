concedendi potestatem habuit, causam iustam possessionis adipisci non potuisse certum est * DIOCL. ET
MAXIM. AA. ET CC. ASYNCRITO. *<A 293 PP. V ID. DEC. AA. CONSS.>
7.32.8
Imperatores Diocletianus, Maximianus . Per procuratorem utilitatis causa possessionem et, si proprietas ab hac
separari non possit, dominium etiam quaeri placuit. * DIOCL. ET MAXIM. AA. ET CC. CYRILLO. *<A 294
PP. XVIII K. MART. SIRMI CC. CONSS.>
7.32.9
Imperatores Diocletianus, Maximianus . Nec ex vera venditione possessionem, quam non fuerat emptor adeptus,
improbe retinere potest: ac multo minus is, qui adseveratione falsa velut emptor, cum sine obligatione pignoris
pecuniam mutuo dedisset, fundum inrumpens alienum retinendi iustam habet causam. * DIOCL. ET MAXIM.
AA. ET CC. SERGIO. *<A 294 PP. III NON. APRIL. SIRMI CC. CONSS.>
7.32.10
Imperator Constantinus . Nemo ambigit possessionis duplicem esse rationem, aliam quae iure consistit, aliam
quae corpore, utramque autem ita demum esse legitimam, cum omnium adversariorum silentio ac taciturnitate
firmetur: interpellatione vero et controversia progressa non posse eum intellegi possessorem, qui, licet corpore
teneat, tamen ex interposita contestatione et causa in iudicium deducta super iure possessionis vacillet ac dubitet.
* CONST. A. AD MATERNUM. *<A 314 P. XI K. FEBR. TRIVERIS VOLUSIANO ET ANNIANO
CONSS.>
7.32.11
Imperatores Arcadius, Honorius . Vitia possessionum a maioribus contracta perdurant et successorem auctoris
sui culpa comitatur. * ARCAD. ET HONOR. AA. PETRONIO VIC. HISPANIARUM. *<A 397 D. XV K. IAN.
MEDIOLANO CAESARIO ET ATTICO CONSS.>
7.32.12
Imperator Justinianus . Ex libris sabinianis quaestionem in divinas nostri numinis aures relatam tollentes
definimus, ut sive servus sive procurator vel colonus vel inquilinus vel quispiam alius, per quem licentia est
nobis possidere, corporaliter nactam possessionem cuiuscumque rei eam derelinquerit vel alii prodiderit, desidia
forte vel dolo, ut locus aperiatur alii eandem possessionem detinere, nihil penitus domino praeiudicium
generetur, ne ex aliena malignitate alienum damnum emergat, sed et ipse, si liberae condicionis est,
competentibus actionibus subiugetur, omni iactura ab eo restituenda domino rei vel ei, circa quem neglegenter
vel dolose versatus est.
1 . Sin autem necdum sub manibus procuratoris vel coloni vel inquilini vel servi possessio facta est, sed eam
accipere desidia vel dolo supersedit, tunc ipse qui eum transmisit ex mala sua electione praeiudicium circa
possessionem patiatur, ex memoratarum personarum vel machinatione vel neglegentia accedens.
2 . Hoc etenim tantummodo sancimus, ut dominus nullo modo aliquod discrimen sustineat ab his quos
transmiserit, non ut etiam lucrum sibi per eos adquirat, cum et antiqua regula, quae definivit deteriorem
condicionem per servum domini nullo fieri modo, tunc locum habet, cum de damno dominus periclitetur, non
cum sibi lucrum per servum adquiri desiderat: salva videlicet et in hoc casu domino rei vel ei, qui ad eam
detinendam praefatas transmiserit personas, adversus eas omni actione, si qua ex legibus ei competit servata. *
IUST. A. IOHANNI PP. *<A 531 - 532 >
7.33.0. De praescriptione longi temporis decem vel viginti annorum.
7.33.1
Imperatores Severus, Antoninus . Cum post motam et omissam quaestionem res ad nova dominia bona fide
transierint et exinde novi viginti anni intercesserint sine interpellatione, non est inquietanda quae nunc possidet
persona, quae sicut accessione prioris domini non utitur, qui est inquietatus, ita nec impedienda est, quod ei mota
controversia sit.
1 . Quod si prior possessor inquietatus est, etsi postea per longum tempus sine aliqua interpellatione in
possessione remansit, tamen non potest uti longi temporis praescriptione.
2 . Quod etiam in re publica servari oportet. * SEV. ET ANT. AA. IULIANO PP. *<D. III ET ANTONINO AA.
CONSS.>
7.33.2
Imperatores Diocletianus, Maximianus . Longi temporis praescriptio his, qui bona fide coeptam possessionem
continuatam nec interruptam inquietudine litis tenuerunt, solet patrocinari. * DIOCL. ET MAXIM. AA. *<A 286
PP. V K. DEC. MAXIMO II ET AQUILINO CONSS.>
7.33.3
385

