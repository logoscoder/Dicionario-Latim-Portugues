4.24.10
Imperatores Diocletianus, Maximianus . Nec creditores nec qui his successerunt adversus debitores pignori
quondam res nexas petentes, reddita iure debita quantitate vel his non accipientibus oblata et consignata et
deposita, longi temporis praescriptione muniri possunt.
1 . Unde intellegis, quod, si originem rei probare potes, adversario tenente vindicare dominium debeas.
2 . Ut autem creditor pignoris defensione se tueri possit, extorquetur ei necessitas probandi debiti vel, si tu
teneas, per vindicationem pignoris hoc idem inducitur et tibi non erit difficilis vel solutione vel oblatione atque
sollemni depositione pignoris liberatio. * DIOCL. ET MAXIM. AA. ET CC. APOLLODORAE. *<A 293 D.
NON. MAI. IPSIS AA. CONSS.>
4.24.11
Imperatores Diocletianus, Maximianus . Pignoris causa res obligatas soluto debito restitui debere pigneraticiae
actionis natura declarat. Quo iure, si titulo pignoris obligasti mancipia, per eandem actionem uti potes, nec
creditor citra conventionem vel praesidalem iussionem debiti causa res debitoris arbitrio suo auferre potest *
DIOCL. ET MAXIM. AA. ET CC. AMMIANO. *<A 294 D. V K. IAN. SIRMI IPSIS CC. CONSS.>
4.24.12
Imperatores Diocletianus, Maximianus . Quominus fructuum, quos creditor ex rebus obligatis accepit, habita
ratione ac residuo debito soluto, vel si per creditorem factum fuerit. Quominus solveretur, pignora quae in eadem
causa durant restituat debitori, nullo spatio longi temporis defenditur * DIOCL. ET MAXIM. AA. ET CC.
HERAISCO. *<A 294 D. XII K. DEC. NICOMEDIAE CC. CONSS.>
4.25.0. De exercitoria et institoria actione.
4.25.1
Imperator Antoninus . Servus tuus pecuniam mutuam accipiendo ita demum te institoria actione obligavit , si,
cum eum officio alicui vel negotiationi exercendae praeponeres, etiam ut id faceret, ei permissum a te probetur.
Quod si ea actio locum non habet, si quid in rem tuam versum probabitur, actione in eam rem proposita cogeris
exsolvere * ANT. A. HERMETI. *<A 212 PP. VIII K. SEPT. DUOBUS ASPRIS CONSS.>
4.25.2
Imperator Alexander Severus . Ex contractibus servorum quamvis de peculio dumtaxat domini teneantur, de eo
tamen, quod in rem eorum versum est vel cum institore ex causa cui praepositus fuit contractum est, in solidum
conveniri posse dubium non est. * ALEX. A. CALLISTO. *<A 222 PP. III K. MAI. ALEXANDRO A. CONS.>
4.25.3
Imperator Alexander Severus . Institoria tibi adversus eum actio competit, a quo servum mensae praepositum
dicis, si eius negotii causa, quod per eum exercebatur, deposita pecunia nec reddita potest probari. * ALEX. A.
MARCIAE. *<A 230 PP. NON. MAI. AGRICOLA ET CLEMENTE CONSS.>
4.25.4
Imperatores Diocletianus, Maximianus . Et si a muliere magister navis praepositus fuerit, ex contractibus eius ea
exercitoria actione ad similitudinem institoriae tenetur. * DIOCL. ET MAXIM. AA. ET CC. ANTIGONAE.
*<A 293 D. XVI K. NOV. SIRMI AA. CONSS.>
4.25.5
Imperatores Diocletianus, Maximianus . Si mutuam pecuniam accipere Demetriano Domitianus mandavit et hoc
posse probare confidis, ad exemplum institoriae eundem Domitianum apud competentem iudicem potes
convenire. * DIOCL. ET MAXIM. AA. ET CC. GAIO. *<A 294 D. IIII K. NOV. IPSIS CC. CONSS.>
4.25.6
Imperatores Diocletianus, Maximianus . Qui secutus domini voluntatem cum servo ipsius habuit contractum, ad
instar actionis institoriae recte de solido dominum convenit. * DIOCL. ET MAXIM. AA. ET CC. ONESIMAE.
*<A 294 D. XIIII K. DEC. CC. CONSS.>
4.26.0. Quod cum eo qui in aliena est potestate negotium gestum esse dicitur, vel de peculio seu quod iussu aut
de in rem verso.
4.26.1
Imperatores Severus, Antoninus . Cum filius familias tutor aut curator datur, pater tutelae vel negotiorum
gestorum iudicio de peculio et de in rem verso conveniendus est. Quod si voluntate eius filius decurio sit creatus
et a magistratibus tutor constitutus, pater in solidum satisfacere cogitur, cum id onus exemplo ceterorum
176

