3 . Oportebat enim disponi maritos creditoribus suis ex sua substantia satisfacere, non dote muliebri, quam ad
suos victus suasque alimonias mulier possidet, vel a semet ipsa data vel pro ea ab alio.
4 . ( 1) ad haec omnia respicientes et reminiscentes, quod et alias duas constitutiones fecimus pro dotibus
mulieribus subvenientes, et omnia in unum colligentes sancimus ex stipulatu actionem, quam mulieribus iam pro
dote instituendam dedimus cuique etiam tacitam donavimus inesse hypothecam, potiora iura contra omnes
habere mariti creditores. Licet anterioris sint temporis privilegio vallati
5 . Cum enim in personalibus actionibus secundum quod diximus tali privilegio utebatur res uxoria, quapropter
non et in hypothecam hoc mulieri et nunc indulgemus beneficium, licet res dotales vel ex his aliae comparatae
non extent, sed quocumque modo vel dissipatae vel consumptae sunt, si tamen re ipsa fuerint parti mariti datae?
quis enim eas non miseretur propter obsequia, quae maritis praestant , propter partus periculum et ipsam
liberorum creationem, pro qua multa nostris legibus inventa sunt privilegia?
6 . Ideo quod antiquitas quidem dare incepit, ad effectum autem non pertulit, nos pleno legis articulo
consumavimus et, sive liberos habet mulier sive ab initio non habuit sive progenitos amisit, hoc ei privilegium
indulgemus.
7 . Exceptis videlicet contra novercas anterioris matrimonii filiis, quibus pro dote matris suae iam quidem
dedimus hypothecas contra paternas res vel eius creditores, in praesenti autem similem praerogativam servamus,
ne, quod posteriori datum est uxori, hoc anteriori denegetur, sed sic maneat eis ius incorruptum, quasi adhuc
vivente matre eorum: duabus enim dotibus ab eadem substantia debitis es tempore praerogativam manere
volumus.
8 . ( 2) haec autem tantum ad dotem sancimus, non ad ante nuptias donationem, quam suo tempori servire
disponimus et habere inter creditores sui temporis ordinem. Non enim pro lucro fovemus mulieres, sed ne
damnum patiantur suisque rebus defraudentur curamus
9 . ( 3) quam legem ex praesenti tempore locum habere sancimus et non retrorsus referimus. * IUST. A.
IOHANNI PP. *<A 531 D. V K. DEC. CONSTANTINOPOLI POST CONSULATUM LAMPADII ET
ORESTIS VV. CC. >
8.18.0. De his qui in priorum creditorum locum succedunt.
8.18.1
Imperatores Severus, Antoninus . Non omnimodo succedunt in locum hypothecarii creditoris hi, quorum pecunia
ad creditorem transit. Hoc enim tunc observatur, cum is, qui pecuniam postea dat, sub hoc pacto credat, ut idem
pignus ei obligetur et in locum eius succedat
1 . Quod cum in tua persona factum non sit ( iudicatum est enim te pignora non accepisse), frustra putas tibi
auxilio opus esse constitutionis nostrae ad eam rem pertinentis. * SEV. ET ANT. AA. MARCELLINAE. *<A
209 PP. ID. IUL. POMPEIANO ET AVITO CONSS.>
8.18.2
Imperator Antoninus . Cum pro parte, in cuius potestate non eras, pecuniam fisco intuleris, et iure privilegio eius
successisti et eius locum cui pecuniam numerasti consecutus es, nec hi creditores patris tui, qui personalem
habuerunt actionem vel cum eo postea sub pignoribus contraxerunt, pignora tua te ignorante distrahendo iuri tuo
aliquid derogaverunt.
1 . Unde intellegis, si quid tuo nomine te absente ab actoribus tuis solutum est, ut indebitum numeratum restitui
pignoraque tibi nexa persequi te posse. * ANT. A. FELICI. *<A 216 PP. K. OCT. ROMAE SABINO II ET
ANULLINO CONSS.>
8.18.3
Imperator Alexander Severus . Si potiores creditores pecunia tua dimissi sunt, quibus obligata fuit possessio,
quam emisse te dicis, ita ut pretium perveniret ad eosdem priores creditores, in ius eorum successisti et contra
eos, qui infirmiores illis fuerunt, iusta defensione te tueri potes. * ALEX. A. VALENTI. *<A 224 PP. K. FEBR.
IULIANO ET CRISPINO CONSS.>
8.18.4
Imperatores Diocletianus, Maximianus . Si prior res publica contraxit fundusque ei est obligatus, tibi secundo
creditori offerendi pecuniam potestas est, ut succedas etiam in ius rei publicae. * DIOCL. ET MAXIM. AA.
CARPOPHORO. *<A 286 PP. XV K. IUN. MAXIMO II ET AQUILINO CONSS.>
8.19.0. Si antiquior creditor pignus vendiderit.
8.19.1
435

