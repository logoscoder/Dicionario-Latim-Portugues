5 . Quod igitur quisque rusticorum, sicut praedictum est, pro suis rebus disposuerit, hoc omnimodo legum
subtilitate remissa firmum validumque consistat. * IUST. A. IOHANNI PP. *<A 534 D. III NON. IUL.
CONSTANTINOPOLI DN. IUSTINIANO A. IIII ET PAULINO VC. CONSS.>
6.24.0. De heredibus instituendis et quae personae heredes institui non possunt.
6.24.1
Imperator Titus Aelius Antoninus . Qui deportantur, si heredes scribantur, tamquam peregrini capere non
possunt, sed hereditas in ea causa est, in qua esset, si scripti non fuissent. * T. AEL. ANT. A. ANTESTIANO.
*< SINE DIE ET CONS.>
6.24.2
Imperator Antoninus . Pater tuus si ex residua parte heres institutus est, quam alter heres scriptus capere non
posset, isque ad nullam partem hereditatis propter condicionem suam admitti potuit, ex asse heres extitit: nam
residui commemoratio etiam totum admittit. * ANT. A. CAECILIO. *<A 212 PP. XV K. IUL. ROMAE
DUOBUS ASPRIS CONSS.>
6.24.3
Imperator Alexander Severus . Cum proponas Alexandrum equitem testamento primo loco Iulianum ut libertum
suum heredem instituisse eique substituisse his verbis: "quod si ex aliqua causa primus hereditatem meam adire
noluerit vel non potuerit, tunc in locum secundum heredem substituo vitalem", post mortem autem testatoris
iulianum servum communem fuisse defuncti militis et zoili fratris eius apparuerit, an tu ex substitutione
admittereris, voluntatis est quaestio.
1 . Nam si credens eum proprium et suum libertum heredem instituit nec per eum ad alium quemquam
hereditatem pertinere voluit, extitit condicio substitutionis tibique delata hereditas est.
2 . Quod si verba substitutionis subscriptae ad ius rettulit, ut si nec per semet ipsum alium fecisset heredem
( potuit enim quamvis iubente domino nolle adire), ita demum substitutus vocaretur, si tamen paruit domino et
adiit, substitutioni locus non est. * ALEX. A. VITALI MIL. *<A 223 PP. VI K. MAI. MAXIMO II ET
AELIANO CONSS.>
6.24.4
Imperator Gordianus . Si pater tuus eum quasi filium heredem instituit, quem falsa opinione ductus suum esse
credebat, non instituturus, si alienum nosset, isque postea subditicius esse ostensus est, auferendam ei
successionem divi severi et antonini placitis continetur. * GORD. A. ULPIO. *<A 238 PP. PRID. NON. OCT.
PIO ET PONTIANO CONSS.>
6.24.5
Imperator Gordianus . Non ideo minus uxor iure heres videtur instituta, quod non uxor, sed adfinis testamento
nominata est. * GORD. A. CASSIANO. *<A 241 PP. V K. OCT. GORDIANO A. II ET POMPEIANO
CONSS.>
6.24.6
Imperator Philippus . Si compensandi debiti gratia uxor maritum fecit heredem, desiderio tuo praeter portionem
hereditatis debitum quoque restitui postulantis non tantum iuris severitas, verum etiam defunctae voluntas
refragatur. * PHILIPP. A. ET PHILIPP. C. ANTONIO. *<A 246 PP. XII K. MART. PRAESENTE ET ALBINO
CONSS.>
6.24.7
Imperatores Diocletianus, Maximianus . Nec apud peregrinos fratrem sibi quisquam per adoptionem facere
poterat. Cum igitur, quod patrem tuum voluisse facere dicis, irritum sit, portionem hereditatis , quam is adversus
quem supplicas velut adoptatus frater heres institutus tenet, restitui tibi curae habebit praeses provinciae *
DIOCL. ET MAXIM. AA. ZIZONI. *<A 285 PP. III NON. DEC. DIOCLETIANO II ET ARISTOBULO
CONSS.>
6.24.8
Imperatores Diocletianus, Maximianus . Collegium, si nullo speciali privilegio subnixum sit, hereditatem capere
non posse dubium non est. * DIOCL. ET MAXIM. AA. HADRIANO. *<A 290 PP. X K. IUN. IPSIS IIII ET III
AA. CONSS.>
6.24.9
Imperatores Diocletianus, Maximianus . Extraneum etiam cum morietur heredem scribi placuit. * DIOCL. ET
MAXIM. AA. ET CC.IULIAE. *<A 293 PP. XVI K. NOV. SIRMI AA. CONSS.>
6.24.10
Imperatores Diocletianus, Maximianus . Neque per se heredes institutos, quibus hoc concessum non est, neque
per servos proprios hereditatem posse quaerere dictat iuris ratio. * DIOCL. ET MAXIM. AA. ET CC.
ASCLEPIADAE. *<A 294 S. XVI K. SEPT. SIRMII CC. CONSS.>
310

