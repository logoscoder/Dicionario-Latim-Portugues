2 . Et summatim non absimiles aliis fiant, quos similes natura effecit, maxime cum et anteriore nostra lege
huiusmodi nuptias permisimus, impares eas videri minime concedentes. * IUST. A. IOHANNI PP. *<A 532 D.
IIX K. NOV. CONSTANTINOPOLI POST CONSULATUM LAMPADII ET ORESTIS VV. CC. ANNO
SECUNDO.>
6.58.13
Imperator Justinianus . De emancipatis filiis, qui sacro rescripto patribus impertito hoc a suis genitoribus
meruerunt, dubitatum est. Cum enim Anastasiana lex iura fratribus legitima noscitur servare, si quis ex his sine
testamento et liberis decesserit, utrumne ad fratrem vel sororem eius successio devolvatur an ad superstitem
patrem, dubitabatur.
1 . Huiusmodi dubitationem compendioso responso duximus esse finiendam ideoque sancimus ad similitudinem
maternarum rerum aliarumque, de quibus a nobis iam lex posita est, et huiusmodi hereditatem iure quidem
dominii ad fratres vel sorores pervenire in totum, usum fructum autem eius patri totum, sive torum priorem
servaverit sive ad secundas migraverit nuptias, adquiri, sive per sacrum oraculum emancipatio procedat sive alio
legitimo modo a sacris paternis fuerint absoluti.
2 . Cum enim et pater utitur usu fructu et votum eius est ad alios filios suas res pervenire, quapropter, cum ex
lege anastasiana in alium articulum fratribus prospectum est, non a nobis in hac specie plenius eis subvenitur, ut
pater habeat usum fructum, fratres autem vel sorores dominium rerum relictarum?
3 . Exceptis maternis rebus, in quibus, si ex eadem matre fratres vel sorores sunt, eos solos vocari oportet: sin
autem non supersint, tunc ad similitudinem aliarum rerum in totam fraternitatem dominium earum cedere, ut sit
apertissimus in omnibus tractatus et non per differentiam personarum vel rerum vacillare noscatur. * IUST. A.
IOHANNI PP. *<A 531 D. K. NOV. CONSTANTINOPOLI POST CONSULATUM LAMPADII ET ORESTIS
VV. CC.>
6.58.14
Imperator Justinianus . Lege duodecim tabularum bene Romano generi prospectum est, quae unam
consonantiam tam in maribus quam in feminis legitimis et in eorum successionibus nec non libertis observandam
esse existimavit, nullo discrimine in successionibus habito, cum natura utrumque corpus edidit, ut maneat suis
vicibus immortale et alterum alterius auxilio egeat, ut uno semoto et alterum corrumpatur.
1 . Sed posteritas, dum nimia utitur subtilitate, non piam induxit differentiam, sicut Iulius Paulus in ipso
principio libri singularis, quem ad senatus consultum Tertullianum fecit, apertissime docuit.
2 . Qui enim ferendum est ab intestato successionibus suas quidem filias ad similitudinem masculae subolis in
parentis vocari successionem et iterum germanas iure consanguinitatis eandem sibi vindicare praerogativam,
deinceps autem legitimas feminarum personas, si iura consanguinitatis non possident, a successione legitima
repelli, cum maribus eadem successio pateat?
3 . Quare enim patris soror non ad successionem filii fratris sui una cum masculis vocatur, sed aliud ius in amita,
aliud in patruis observatur? vel qua ratione fratris filius ad successionem patrui vocatur, germana autem eius ab
eadem successione recluditur?
4 . Huiusmodi itaque legis antiquae reverentiam et nos anteponi novitati legis censemus et sancimus omnes
legitimas personas, id est per virilem sexum descendentes, sive masculini sive feminini generis sint, simili modo
ad iura successionis legitimae ad successionem intestatorum vocari secundum gradus sui praerogativam non ideo
excludendas, quia consanguinitatis iura secundum germanae observationem non habent.
5 . Cum enim unius sanguinis iura remanent per virilem sexum incorrupta, quare naturae offendimus et legitimo
iuri derogamus? cum et aliam maximam iniuriam res in se continet plerisque quasi vulnus intestinum
incognitum. Cum enim ad earum mulierum successionem masculi iure agnationis vocantur, quis patiatur earum
quidem hereditatem ad eos legitimo iure deferri, ipsas vero neque invicem sibi neque masculis posse eodem iure
succedere, sed propter hoc solum puniri, quod feminae natae sunt, et paterno vitio ( si hoc vitium est) prolem
innocentem gravari
6 . ( 1) in his igitur casibus legem duodecim tabularum sequentes et novum ius novissimo iure corrigentes etiam
unum gradum pietatis intuitu transferri ab iure cognationis in legitimam volumus successionem, ut non solum
fratris filius et filia secundum quod iam definivimus ad successionem patrui sui vocentur, sed etiam germanae
consanguineae vel sororis uterinae filius et filia soli et non deinceps personae una cum his ad iura avunculi sui
perveniant, et mortuo eo, qui patruus quidem est fratris sui filiis, avunculus autem sororis suae suboli, simili
modo ab utroque latere succedatur, tamquam si omnes legitimo iure veniant, scilicet ubi frater et soror
superstites non sunt. His etenim personis praecedentibus et hereditatem admittentibus ceteri gradus remanent
penitus semoti
7 . Illo procul dubio observando, ut successio non ad stirpes, sed in capita dividatur et is gradus in ordinem
legitimum transferatur: ceteris omnibus successionibus secundum ius usque ad praesens tempus observatum in
suo statu manentibus.
8 . Si qui autem casus iam evenerunt, secundum quod pristina iura volebant, eorum fiat distributio. * IUST. A.
IOHANNI PP. *<A 531 D. V K. DEC. POST CONSULATUM LAMPADII ET ORESTIS VV. CC.>
6.58.15
351

