2.20.0. De dolo malo.
2.20.1
Imperatores Severus, Antoninus . Si fideiussor a creditore pignora emit, oblata quantitate sortis et usurarum tibi
dominium cum fructibus, quos bona fide percepit, consultius restituet, ne fidei ruptae gratia de dolo possit actio
exerceri. * SEV. ET ANT. AA. CLEMENTINAE. *<A 203 ACCEPTA D. III ID. MAI. PLAUTIANO ET
GETA CONSS.>
2.20.2
Imperator Antoninus . De dolo actio, cum alia nulla competit, causa cognita permittitur. * ANT. A. AGRIPPAE.
*<A 211 D. NON. NOV. GENTIANO ET BASSO CONSS.>
2.20.3
Imperator Gordianus . Non possunt obesse tibi tempora, quae in actione de dolo solent computari, quibus rei
publicae causa, ut adlegas, occuparis: sed exinde tibi incipiet tempus cedere, ex quo muneribus liberatus
facultatem agendi intra praestituta tempora coeperis obtinere. * GORD. A. AQUILINO. *<A 240 PP. ID. AUG.
SABINO II ET VENUSTO CONSS.>
2.20.4
Imperatores Diocletianus, Maximianus . Cum proponas inter te et eum, quem in contubernio ancillam tuam sibi
coniunxisse memorasti, placuisse, ut tibi pro eadem daret mancipium, intellegis, quod, si manumisisti vel ei
tradidisti et ille manumisit, revocandae libertatis potestatem non habes, sed solum, si necdum statutum tempus de
dolo tibi decerni actionem. Quod si penes te dominium eius remansit, adito praeside provinciae cum natis hanc
potes recuperare, si nulla moveatur status quaestio * DIOCL. ET MAXIM. AA. ET CC. MENANDRAE. *<A
294 D. III K. MAI. HERACLIAE CC. CONSS.>
2.20.5
Imperatores Diocletianus, Maximianus . Si superstite patre per emancipationem tui iuris effecta matri successisti
rebusque tuis per legitimum tutorem patrem eundemque manumissorem administratis postea transegisti cum eo
bona fide, perspicis, quod, si pactum tantum factum sit, petitio tua per exceptionem submovetur, si vero novatio
legitimo modo intercessit et acceptilatio subsecuta est, nullam tibi iam superesse actionem.
1 . Sane si laesa es immodice liberatione sollemniter per novationem atque acceptilationem tributa, non de dolo
propter paternam verecundiam, sed in factum actio tibi tribuenda est. * DIOCL. ET MAXIM. AA. ET CC.
APHRODISIAE. *<A 293 D. ID. IUN. AA. CONSS.>
2.20.6
Imperatores Diocletianus, Maximianus . Dolum ex insidiis perspicuis probari convenit. * DIOCL. ET MAXIM.
AA. ET CC. HYMNODAE. *<A 293 D. K. DEC. AA. CONSS.>
2.20.7
Imperatores Diocletianus, Maximianus . Si maior quinque et viginti annis hereditatem fratris tui repudiasti, nulla
tibi facultas eius adeundae relinquitur. Sane si eius uxoris tibi substitutae dolo factum est, actionem de dolo
contra eam exercere potes. * DIOCL. ET MAXIM. AA. ET CC. SEBASTIANO. *<A 294 D. XVI K. MAI. CC.
CONSS.>
2.20.8
Imperator Constantinus . Optimum duximus non ex eo die, quo se quisque admissum dolum didicisse
memoraverit, neque intra anni utilis tempus, sed potius ex eo die, quo adseritur commissus dolus, intra
continuum biennium de dolo actionem moveri, sive afuerit sive praesto est is, qui dolum se passum esse
conqueratur. Omnes igitur sciant neque incipiendae post biennium neque ante completum biennium coeptae, post
biennium finiendae doli actionis concessam licentiam * CONST. A. AD SYMMACHUM VIC. *<A 319 D. VIII
K. AUG. NAISSO CONSTANTINO A. V ET LICINIO C. CONSS.>
2.21.0. De in integrum restitutione minorum viginti quinque annis.
2.21.1
Imperator Alexander Severus . Illud inspiciendum est, num inofficiosi querellae vel palam vel tacita
dissimulatione sit renuntiatum. Nec hoc autem in personam tuam cadere posse auxilium quod aetati impertitur
ostendit. * ALEX. A. PLOTIANAE. *<A 223 D. V ID. IUL. MAXIMO II ET AELIANO CONSS.>
2.21.2
Imperator Alexander Severus . Eo tempore, quo soror tua auxilio iuvabatur aetatis, si patris intestati bonorum
possessionem accipere debuit, licet quinque filios superstites habuerit, non tamen ideo minus ad edicti
96

