8.50.10
Imperatores Diocletianus, Maximianus . Sicut liberis captis ab hostibus ac postliminio reversis status pristinus
restituitur, sic servi domino. Unde si haec, cuius meministi, ancilla patris tui fuit nec commercio redempta est,
reversa dominum vel eius successorem sequitur, qui per captivitatem hanc amiserat * DIOCL. ET MAXIM. AA.
ET CC. APOLLODORAE. *<A 293 S. III K. MAI. HADRIANOPOLI AA.CONSS.>
8.50.11
Imperatores Diocletianus, Maximianus . Si liberum captum te ab hostibus commercio redemit sabinus et eum
vinculum pignoris superstitem remisisse tibi probetur, non libertus effectus, sed ingenuitati quam amiseras
restitutus nullum filiis eius obsequium debes. * DIOCL. ET MAXIM. AA. ET CC. EUTYCHIO. *<A 293 S. XV
K. IAN. AA. CONSS.>
8.50.12
Imperatores Diocletianus, Maximianus . Ab hostibus capti et non commercio redempti, sed virtute militum
nostrorum liberati ilico statum, quem captivitatis casu amiserant, recipiunt: servi autem dominis suis restituentur:
receptos enim eos, non captos iudicare debemus, et militem nostrum defensorem eorum decet esse, non
dominum. * DIOCL. ET MAXIM. AA. ET CC. QUINTIANAE. *<A 293 S. V K. IAN. AA. CONSS.>
8.50.13
Imperatores Diocletianus, Maximianus . Si is, qui te ab hostibus ingenuam captam commercio redemit, sibi
matrimonio coniunxit, dignitate nuptiarum et voto futurae iustae subolis vinculo pignoris tibi remisso redditos
natales pristinos rationis est. * DIOCL. ET MAXIM. AA. ET CC. *<A 294 S. V ID. MART. CC. CONSS.>
8.50.14
Imperatores Diocletianus, Maximianus . Ius postliminii filiam rebus humanis exempta matre, dum in servitutis
ipsa necessitate per captivitatis causam fuit, eventu purgato vigore ad eius legitimam invitat hereditatem, nec tibi
medii temporis fortuna, quominus res maternas successione quaesitas persequi possis, iniuriam fieri patimur. *
DIOCL. ET MAXIM. AA. ET CC. SEVERAE. *<A 294 S. XVI K. APRIL. CC. CONSS.>
8.50.15
Imperatores Diocletianus, Maximianus . Is, qui liber constitutus captus ab hostibus commercio redimitur, et
antequam restituatur pro eo data pecunia, successionis iura sibi vindicare favore ingenuitatis potest, ut ex ea
possit pretium pro se datum exsolvere. * DIOCL. ET MAXIM. AA. ET CC. MUCATRAULO. *<A 294 >
8.50.16
Imperatores Diocletianus, Maximianus . Commercio redemptae filios, licet ex servo medio susceptos tempore,
origini ingenuitatis matris iuxta ea quae benigne placuerunt reddi convenit. * DIOCL. ET MAXIM. AA. ET CC.
BASILINAE. *<A 293 S. V K. SEPT. VIMINACII AA. CONSS.>
8.50.17.
Imperatores Diocletianus, Maximianus . Liber captus ab hostibus et commercio redemptus tunc demum cum
pretium solverit vel hoc ei qualicumque remittatur indicio, statum pristinum recipit.
1 . Quo genere matre filium redimente, cum huiusmodi contractus non de mercede, sed de tristitia repudianda
cogitatur, voti recipiendi filium cogitatio cum optabili condicione filium ilico matri restituit, ita ut et civilium
obsequio munerum propter casum praeteritum non excusetur.
2 . Pro pietatis itaque ratione ab hostibus redempto filio facti te paenitere ac de pretio quicquam tractare non
convenit: dotem tamen ab eo debitam iure concesso reddi postulas. * DIOCL. ET MAXIM. AA. ET CC.
DIOGENIAE. *<A 294 S. III K. NOV. DEVELTO CC. CONSS.>
8.50.18
Imperatores Diocletianus, Maximianus . Ab hostibus captis ac postliminio reversis pro huiusmodi casu amissa,
quae in eadem causa quidem durant, omnimodo directa, quae vero per usucapionem vel liberationem ex bonis
subtracta vel non utendo finita esse videntur, intra annum utilem experientibus actione rescissoria restituuntur. *
DIOCL. ET MAXIM. AA. ET CC. TRYPHONIANO. *<A 294 PP. XII K. DEC. CC. CONSS.>
8.50.19
Imperatores Valentinianus, Valens, Gratianus . Si quos forte necessitas captivitatis abduxit, sciant, si non
transierunt, sed hostilis inruptionis necessitate transducti sunt, ad proprias terras festinare debere, recepturos iure
postliminii ea, quae in agris vel mancipiis seu aliis rebus ante tenuerunt, etsi a fisco nostro possideantur.
1 . Nec timeat quisquam alicuius contradictionis moram, cum hoc solum requirendum sit, utrum aliquis cum
barbaris voluntate fuerit an coactus. * VALENTIN. VALENS ET GRAT. AAA. AD SEVERIANUM DUCEM.
*<A 366 D. V K. IUL. REMIS GRATIANO A. ET DAGALAIFO CONSS.>
8.50.20
Imperatores Honorius, Theodosius . Diversarum homines provinciarum cuiuslibet sexus condicionis aetatis, quos
barbarica feritas captiva necessitate transvexerat, invitos nemo retineat, sed ad propria redire cupientibus libera
sit facultas.
463

