1 . Eo scilicet observando, ut ad responsum, qui de officio tuae sublimitatis huc usque ad praedictam
magisteriam per orientem potestatem moris erat destinari, viris spectabilibus ducibus inhaesurus mittatur tam per
se quam per adiutores suos eosdem iudices observare et iussiones eorum implere curaturus: licentia ei non
deneganda, etiam ad responsum, qui de officio alterius viri excelsi magistri militum praesentalis pro hac nostra
dispositione destinatur, in locis, in quibus apparitionis tuae sublimitatis ad responsum non contigerit reperiri,
suam sollicitudinem pro emergentibus maxime causis peragere.
1a . Cuius etiam illi qui de altero officio mittendus est praebemus facultatem, ut non tantum per adiutores suos,
id est ad responsum, sed etiam invicem se adiuvando nec publicis nec privatis causis vel exsecutionibus abesse
videantur.
1b . Ad singulos etenim duces ad responsum de apparitionibus vestris non prospeximus oportere destinari, ne per
multitudinem eorum qualibet machinatione damna contra milites nostros augeri contingat.
2 . Ut autem omnifariam tam publicae commoditati quam fortissimis prospiciatur militibus, sportularum nihilo
minus exactionem merito censuimus moderandam. Et iubemus nec ipsis ad responsum nec adiutoribus eorum
pro criminalibus seu civilibus causis, etsi ex publicis causis descendere vel ad publicam causam pertinere
dicantur, licere aliquid plus quam unum solidum a singulis vel nolentibus vel spontanea voluntate offerentibus
suscipere militibus, ita ut, si universitas numeri seu principiorum monenda sit, duplicata quantitate tantummodo
sportulas accipiant: in his etenim causis nec plures quam duos primates, quorum nomina semel ac primum gestis
intervenientibus fuerint publicata, patimur conveniri, syndico videlicet, prout consuetudo deposcit legibusque
cautum est, ordinando .
2a . Hoc quoque adiecto, ut pro omnibus quibuslibet expensis ingressus in iudicio duciano faciendi unum tantum
solidum nihilque amplius milites vel syndici litigantes dependere compellantur, ut huiusmodi solacium ad
commodum ad responsum et eius adiutorum et exceptorum proficiat: nihil sibi usurpare vel suo nomine poscere
vel viris devotis principibus, qui ducianum observant iudicium, vel duciana apparitione de praefatis litibus
concedendis: ita videlicet, ut super litis expensis in personis etiam eorum, quicumque milites pulsare maluerint,
eadem forma servetur.
3 . Erit autem arbitrii atque aestimationis virorum spectabilium ducum pro qualitate negotiorum vel quantitate,
quae devotissimis militibus ab adversariis eorum ingeritur, vel suam audientiam interponere litigiis vel eorum
discussionem dicatissimis principiis seu arbitris in locis degentibus committere.
4 . Quibus viris spectabilibus ducibus et eos observantibus ad responsum seu adiutoribus eorum curae sit, si
quando ad eosdem duces milites fuerint arcessiti vel de locis in quibus constituti sunt movere praecepti, ne
quolibet modo curiales seu collatores quibusdam adficiantur dispendiis, ita scilicet, ut pro militibus inspiciendis,
quandocumque voluerint viri spectabiles duces etiam praesentales devotissimos milites adhibere, non
immodicam multitudinem eorum tempore pacis convocare procurent.
5 . Sin vero etiam necessitate poscente milites ad alia perveniant loca, laesionibus contra curiales seu collatores
nihilo minus modis omnibus abstineant.
5a . Et si tam eundo quam redeundo triginta tantum dies oportet eos proficisci, ipsi suas expensas sibi praebendas
collatoribus seu curialibus minime praegravandis suscipere non cessent: sin autem ulteriore tempore in aliis locis
necesse sit eos commorari, expensas eis ulterioris ut dictum est temporis, ad quae pervenerint loca, ministrari.
6 . Quoniam vero comperimus quosdam temerario atque iniquo proposito anteriore tempore certos e memoratis
militibus tam in iudicio sublimitatis tuae quam apud excelsam magisteriam per orientem potestatem in
accusationem deduxisse et eos eodem tempore ad diversa quoque protraxisse iudicia diversasque super isdem
personis isdemque causis et negotiis prolatas fuisse sententias, ne postea nihilo minus tantae contra milites
nostros insidiae tantaque confusio querellis, quas eis ingeri contingit, generetur, nemini licere apud sedem
magnitudinis tuae accusatione contra militem seu milites praesentales deposita conventioneque oblata eundem
vel eosdem milites criminaliter seu civiliter per iussionem virorum spectabilium ducum inquietare, antequam
negotium ex priore actione prioreque conventione finem legitimum sortiatur.
6a . Idemque versa vice observari, ut, si quidam miles seu milites praesentales iussione viri spectabilis ducis
incusati ac moniti fuerint, licentia denegetur agenti postulationem seu accusationem in iudicio tuae sublimitatis
contra eundem militem vel eosdem milites deponere.
6b . Nec si eundem vel eosdem tam criminaliter quam civiliter obnoxios esse firmaverit, facultatem eidem agenti
superesse separatis intentionibus suis pro criminalibus quidem iudicium tuae celsitudinis, pro civilibus autem viri
spectabilis ducis seu versa vice occupare.
7 . Si quis vero ad huiusmodi tam audacissimum tamque aequitati contrarium conamen prosiluerit, eum pro
pecuniariis quidem negotiis iactura litis et damnorum quae vitio eius contigerunt solutione percelli, pro
criminalibus autem quasi calumniatorem convictum legum aculeos sentire.
8 . Dispositiones autem ante latas non ad imminuendam potestatem magisteriae per orientem administrationis,
sed pro tuitione locorum ac securitate publica noscimur praestitisse, cum non dubium sit ipsos etiam duces,
quibus fortissimi praesentales milites parare praecepti sunt, sub eadem excelsa potestate esse constitutos. *
ANASTAS. A. IOHANNI MAG. MIL. PRAESENTALIUM. *<A 492 D. K. IAN. CONSTANTINOPOLI
ANASTASIO A. ET RUFO CONSS.>
622

