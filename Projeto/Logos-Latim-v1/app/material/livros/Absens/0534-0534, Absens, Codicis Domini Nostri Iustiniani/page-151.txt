3.42.4
Imperator Alexander Severus . Non ignorabit iudex, instrumenta tui iuris, quae penes diversam partem fuisse
probaveris, si ab eisdem non exhibeantur, iurisiurandi in litem facultatem deferri tibi oportere. * ALEX. A.
FLACCILLAE. *<A 230 PP. III K. MART. AGRICOLA ET CLEMENTE CONSS.>
3.42.5
Imperator Gordianus . Ad exhibendum actione non tantum eum qui possidet, sed etiam eum teneri, qui dolo
fecit, quominus exhiberet, merito tibi a non contemnendae auctoritatis iuris consulto modestino responsum est. *
GORD. A. SABINIANO MIL. *<A 239 PP. II ID. FEBR. GORDIANO A. ET AVIOLA CONSS.>
3.42.6
Imperator Philippus . Instrumenta ad ius tuum pertinentia partem diversam invasisse adseverans, si quidem
crimen intendis, sollemnibus accusationibus impletis fidem adseverationi tuae fac, sin vero ad exhibendum
intendis, iudiciorum more experire. * PHILIPP. A. POLEMONIDI. *<A 244 PP. II ID. MART. PEREGRINO
ET AEMILIANO CONSS.>
3.42.7
Imperatores Diocletianus, Maximianus . Exhibitionis necessitatis tenetur, qui facultatem habens culpam vel
dolum in explendo praecepto committit, ita ut, qui rem deteriorem exhibuit, aequitas exhibitionis proficiat, ut,
quamvis ad exhibendum agi non potest, in factum tamen actio contra eum detur. * DIOCL. ET MAXIM. AA.
VITALIANO. *<A 286 PP. XVI K. IUN. MAXIMO II ET AQUILINO CONSS.>
3.42.8
Imperatores Diocletianus, Maximianus . Si res tuas commodavit aut deposuit is, cuius precibus meministi,
adversus tenentem ad exhibendum vel vindicatione uti potes.
1 . Quod si pactus sit, ut tibi restituantur, si quidem ei qui deposuit successisti, iure hereditario depositi actione
uti non prohiberis: si vero nec civili nec honorario iure ad te hereditas eius pertinet, intellegis nullam te ex eius
pacto contra quem supplicas actionem stricto iure habere: utilis autem tibi propter aequitatis rationem dabitur
depositi actio. * DIOCL. ET MAXIM. AA. ET CC. PHOTINO. *<A 293 S. V K. MAI. HERACLIAE AA.
CONSS.>
3.42.9
Imperatores Diocletianus, Maximianus . Si ex quocumque contractu apud praesidem provinciae iure debitum cui
oportuerat te reddidisse probaveris, chirographa tua, ex quibus iam nihil peti potest, et instrumenta ad eum
contractum pertinentia tibi naturaliter liberationem consecuto exhiberi ac reddi iubebit. * DIOCL. ET MAXIM.
AA. ET CC. FAUSTINO. *<A 294 S. VIII K. SEPT. CC. CONSS.>
3.43.0. De aleae lusu et aleatoribus.
3.43.1
Imperator Justinianus . Alearum lusus antiqua res est et extra operas pugnantibus concessa, verum pro tempore
prodiit in lacrimas, milia extranearum nominationum suscipiens. Quidam enim ludentes nec ludum scientes, sed
nominationem tantum, proprias substantias perdiderunt, die noctuque ludendo in argento apparatu lapidum et
auro. Consequenter autem ex hac inordinatione blasphemare conantur et instrumenta conficiun
1 . Commodis igitur subiectorum providere cupientes hac generali lege decernimus, ut nulli liceat in privatis seu
publicis locis ludere neque in specie neque in genere: et si contra factum fuerit, nulla sequatur condemnatio, sed
solutum reddatur et competentibus actionibus repetatur ab his qui dederunt vel eorum heredibus aut his
neglegentibus a patribus seu defensoribus locorum:
2 . Non obstante nisi quinquaginta demum annorum aliqua praescriptione:
3 . Episcopis locorum hoc inquirentibus et praesidum auxilio utentibus.
4 . Deinde vero ordinent quinque ludos, ton monobolon ton condomonobolon ke kondacca ke repon ke
perichyten. Sed nemini permittimus etiam in his ludere ultra unum solidum, etsi multum dives sit, ut, si quem
vinci contigerit, casum gravem non sustineat. Non solum enim bella bene ordinamus et res sacras, sed et ista:
interminantes poenam transgressoribus, potestatem dando episcopis hoc inquirendi et auxilio praesidum sedand
* IUST. A. DEMOSTHENI EPARCHO PRAITORION. *<A 529 D. X K. OCT. CONSTANTINOPOLI DECIO
CONS.>
3.43.2
Imperator Justinianus . Prohibemus etiam, ne sint equi lignei: sed si quis ex hac occasione vincitur, hoc ipse
recuperaret: domibus eorum publicatis, ubi haec reperiuntur.
1 . Si autem noluerit recipere is qui dedit, procurator noster hoc inquirat et in opus publicum convertat.
2 . Similiter provideant iudices, ut a blasphemiis et periuriis, quae ipsorum inhibitionibus debent comprimi,
omnes penitus conquiescant. * IUST. A. *<A 529 D.X.K.OCT.CONSTANTINOPOLI DECIO CONS.>
151

