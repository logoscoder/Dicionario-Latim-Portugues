[Here there is a Greek text. Sorry, it is not yet in the Library.]
1.9.3
Imperator Constantinus . Iudaeis et maioribus eorum et patriarchis volumus intimari, quod, si quis post hanc
legem aliquem, qui eorum feralem fugerit sectam et ad dei cultum respexerit, saxis aut alio furoris genere, quod
nunc fieri cognovimus, ausus fuerit attemptare, mox flammis dedendus est et cum omnibus suis participibus
concremandus. * CONST. A. AD EUAGRIUM PP. *<A 315 D. XV K. NOV. MURGILLO CONSTANTINO
A. IIII ET LICINIO IIII CONSS.>
1.9.4
Imperatores Valentinianus, Valens . In synagoga iudaicae legis velut hospitii merito inruentes iubeas emigrare:
quos privatorum domus, non religionum loca habitationum merito convenit attingere. * VALENTIN. ET
VALENS AA. REMIGIO MAG. OFF. *<A 368 ? 370 ? 373 ? D. PRID. NON. MAI. TREVIRIS
VALENTINIANO ET VALENTE AA. CONSS.>
1.9.5
Imperatores Gratianus, Valentinianus, Theodosius . Iussio, qua sibi iudaeae legis homines blandiuntur, per quam
eis curialium munerum dabatur immunitas, rescindatur. * GRAT. VALENTIN. ET THEODOS. AAA.
HYPATIO PP. *<A 383 D. XIIII K. MAI. MEDIOLANI MEROBAUDE II ET SATURNINO CONSS.>
1.9.6
Imperatores Valentinianus, Theodosius, Arcadius . Ne quis christianam mulierem in matrimonium iudaeus
accipiat neque iudaeae christianus coniugium sortiatur. Nam si quis aliquid huiusmodi admiserit, adulterii vicem
commissi huius crimen obtinebit, libertate in accusandum publicis quoque vocibus relaxata. * VALENTIN.
THEODOS. ET ARCAD. AAA. CYNEGIO PP. *<A 388 D. PRID. ID. MART. THESSALONICA
THEODOSIO A. II ET CYNEGIO CONSS.>
1.9.7
Imperatores Valentinianus, Theodosius, Arcadius . Nemo iudaeorum morem suum in coniunctionibus retinebit
nec iuxta legem suam nuptias sortiatur nec in diversa sub uno tempore coniugia conveniat. * VALENTIN.
THEODOS. ET ARCAD. AAA. INFANTIO COM. ORIENTIS. *<A 393 D. III K. IAN. CONSTANTINOPOLI
THEODOSIO A. III ET ABUNDANTIO CONSS.>
1.9.8
Imperatores Gratianus, Valentinianus, Theodosius . Iudaei Romano communi iure viventes in his causis, quae
tam ad superstitionem eorum quam ad forum et leges ac iura pertinent, adeant sollemni more iudicia omnesque
Romanis legibus conferant et excipiant actiones.
1. Si qui vero ex his communi pactione ad similitudinem arbitrorum apud iudaeos in civili dumtaxat negotio
putaverint litigandum, sortiri eorum iudicium iure publico non vetentur.
2. Eorum etiam sententias iudices exsequantur, tamquam ex sententia cognitoris arbitri fuerint attributi. * GRAT.
VALENTIN. ET THEODOS. AAA. EUTYCHIANO PP. *<A 398 D. III NON. FEBR. CONSTANTINOPOLI
HONORIO A. IIII ET EUTYCHIANO CONSS.>
1.9.9
Imperatores Arcadius, Honorius . Nemo exterus religionis iudaeorum iudaeis pretia statuet, cum venalia
proponentur. Iustum est enim sua cuique committere. Itaque rectores provinciarum vobis nullum discussorem aut
moderatorem esse concedent. Quod si quis sumere sibi curam praeter vos proceresque vestros audeat, eum velut
aliena appetentem supplicio coercere festinent. * ARCAD. ET HONOR. AA. AD IUDAEOS. *<A 396 D. III K.
MART. CONSTANTINOPOLI ARCADIO IIII ET HONORIO III AA. CONSS.>
1.9.10
Imperatores Arcadius, Honorius . Quicumque ex iudaeis obnoxii curiae comprobantur, curiae mancipentur. *
ARCAD. ET HONOR. AA. EUTYCHIANO PP. *<A 399 D. III K. IAN. THEODORO CONS.>
1.9.11
Imperatores Honorius, Theodosius . Iudaeos quodam festivitatis suae sollemni aman ad poenae quondam
recordationem incendere et sanctae crucis adsimulatam speciem in contemptu christianae fidei sacrilega mente
exurere provinciarium rectores prohibeant, ne locis suis fidei nostrae signum immisceant, sed ritus suos citra
contemptum christianae legis retineant, amissuri sine dubio permissa hactenus, nisi ab illicitis temperaverint. *
HONOR. ET THEODOS. AA. ANTHEMIO PP. *<A 408 D. IIII K. IUN. CONSTANTINOPOLI BASSO ET
PHILIPPO CONSS.>
1.9.12
Imperatores Honorius, Theodosius . Caelicolarum nomen inauditum quodammodo novum crimen superstitionis
vindicavit. Ii, nisi ad dei cultum venerationemque christianam conversi fuerint, his legibus , quibus praecipimus
haereticos adstringi, se quoque noverint attinendos.
1. Aedificia autem eorum, quae nescio cuius dogmatis novi conventus habent, ecclesiis vindicentur. Certum est
enim, quidquid a fide christianorum discrepat, legi christianae esse contrarium. * HONOR. ET THEODOS. AA.
IOVIO PP. *<A 409 D. K. APRIL. RAVENNA HONORIO VIII ET THEODOSIO III AA. CONSS.>
1.9.13
32

