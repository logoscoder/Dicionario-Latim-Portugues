6.37.13
Imperatores Diocletianus, Maximianus . Proprias tuas res legari vel fideicommitti tibi non potuisse manifestum
est. * DIOCL. ET MAXIM. AA. SEVERAE. *<A 286 PP.XV K.MAI.MAXIMO II ET AQUILINO CONSS.>
6.37.14
Imperatores Diocletianus, Maximianus . Monumenta quidem legari non posse manifestum est, ius autem
mortuum inferendi legare nemo prohibetur. * DIOCL. ET MAXIM. AA. TATIANO. *<A 286 PP.II
K.SEPT.MAXIMO II ET AQUILINO CONSS.>
6.37.15
Imperatores Diocletianus, Maximianus . Si universae facultates, quas pater vester reliquit, debito fiscali aut
privato absumuntur, nihil ex his, quae testamento eius adscripta sunt, valere potest.
1 . Quod si deducto debito in relictis bonis superfluum est, libertates impediri iuris ratio non permittit, quando
etiam legata nec non fideicommissa salva lege falcidia praestanda sunt. * DIOCL. ET MAXIM. AA.
TERENTIO. *<A 290 PP.III K.OCT.IPSIS IIII ET III AA.CONSS.>
6.37.16
Imperatores Diocletianus, Maximianus . Creditor, si a debitore suo rem, quam pignoris nomine susceperat,
legatum sibi contendit, etiam debito ab heredibus eius oblato, quominus restituat, defendi potest. * DIOCL. ET
MAXIM. AA. ET CC. SCYLLAE. *<A 294 S.XVIII K.FEBR.SIRMI CC. CONSS.>
6.37.17
Imperatores Diocletianus, Maximianus . Datum legatum adimi tam pure quam sub condicione, non libertis
tantum, sed etiam ingenuis placuit. * DIOCL. ET MAXIM. AA. ET CC. EUTYCHIANO. *<A 294 D III
NON.MART.CC. CONSS.>
6.37.18
Imperatores Diocletianus, Maximianus . Ex legato nominis, actionibus ab his qui successerunt non mandatis,
directas quidem actiones legatarius habere non potest, utilibus autem suo nomine experietur. * DIOCL. ET
MAXIM. AA. ET CC. IUSTINO. *<A 294 D.VI ID.DEC.CC. CONSS.>
6.37.19
Imperatores Diocletianus, Maximianus . Non tantum duum mensuum, sed etiam minoris temporis maritus uxori
testamento scriptus succedit, nec legata vel fideicommissa seu donationes temporis huius angustia capi prohibet.
* DIOCL. ET MAXIM. AA. ET CC. NICONI. *<A 294 D. V ID. DEC. NICOMEDIAE CC. CONSS.>
6.37.20
Imperatores Diocletianus, Maximianus . Uxor patrui tui si testata decesserit, res tuas tantum usum fructum earum
habens legare non potuit. * DIOCL. ET MAXIM. AA. ET CC. EUTYCHIANO. *<A 294 D.VII K.IAN.CC.
CONSS.>
6.37.21
Imperator Constantinus . In legatis vel fideicommissis verborum necessaria non sit observantia, ita ut nihil
prorsus intersit, quis talem voluntatem verborum casus exceperit aut quis loquendi usus effuderit. *
CONSTANT. A. AD POP. *<A 339 D.K.FEBR.CONSTANTIO II ET CONSTANTE CONSS.>
6.37.22
Imperator Justinianus . In annalibus legatis vel fideicommissis, quae testator non solum certae personae , sed
etiam eius heredibus praestari voluit, eorum exactionem omnibus heredibus et heredum heredibus conservari pro
voluntate testatoris praecipimus. * IUST. A. MENAE PP. *<A 528 D. III ID. DEC. CONSTANTINOPOLI DN.
IUSTINIANO A. PP. II CONS.>
6.37.23
Imperator Justinianus . Cum quaestio talis de significatione verborum animos veterum movit, si quis cuidam
agrum puta cornelianum vel alium quendam in solidum legaverit, deinde alii partem eius dimidiam, quantam
portionem primus, quantam secundus legatarius consequitur ( simili dubitatione et in hereditate et in
fideicommissis habita), cumque computationes multae introducebantur et multis ratiocinatoribus dignae: nos
huiusmodi computationes quasi superfluas et contrarias voluntati testatorum omnes esse sopiendas censemus.
1 . Cum enim manifestissimum est eum, qui ab initio duodecim uncias rei cuidam reliquit, alii autem postea sex,
recessisse quidem a priore voluntate, voluisse autem minui eam sex unciis, cum alii eas obtulit, et praesens casus
exitum apertissimum inveniet.
1a . Si quis itaque vel agrum vel hereditatem reliquerit, primo quidem in totum, secundo autem in partem
dimidiam, utrumque in sex uncias esse vel dominum rei legatae vel heredem.
1b . Et si primo re tota relicta tertiam partem secundo reliquerit, secundum praedictum modum octo quidem
uncias vel agri vel hereditatis apud primum remanere, tertiam autem partem vel quattuor uncias ad secundum
migrare.
1c . Et sic in omnibus statuendum est, id est in hereditatibus vel legatis vel fideicommissis: vestigia enim
voluntatis testatoris non aliter nisi per huiusmodi viam aestimanda sunt.
2 . ( 1) sed et aliam disceptationem iuris antiqui non absimilem constitutam decidere nobis humanum esse
apparuit. Agitabatur enim, si quis agrum Cornelianum vel forte alium vel quandam rem cuidam legaverit et
328

