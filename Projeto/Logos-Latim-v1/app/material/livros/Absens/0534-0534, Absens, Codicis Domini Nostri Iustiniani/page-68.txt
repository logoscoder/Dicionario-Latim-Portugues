delegationem solitam ab his exigi, quos certum est nisi tali remedio non posse reparari. * GRAT. VALENTIN.
ET THEODOS. AAA. THEODORO DEFENS. CIVITATIS.*<A 385 D. XI NON. IAN. CONSTANTINOPOLI
ARCADIO ET BAUTONE CONSS.>
1.55.5
Imperatores Valentinianus, Theodosius, Arcadius . Defensores nihil sibi insolenter, nihil indebitum vindicantes
nominis sui tantum fungantur officio: nullas infligant multas, severiores non exerceant quaestiones, plebem vel
decuriones ab omni improborum insolentia et temeritate tueantur, ut id tantum, quod esse dicuntur, esse non
desinant. * VALENTIN. THEODOS. ET ARCAD. AAA. POTAMIO PRAEF. AUGUSTALI. *<A 392 D. III
NON. MART. CONSTANTINOPOLI ARCADIO A. II ET RUFINO CONSS.>
1.55.6
Imperatores Valentinianus, Theodosius, Arcadius . Per omnes regiones, in quibus fera et periculi sui nescia
latronum feruet insania, probatissimi quique et districtissimi defensores adsint disciplinae et quotidianis actibus
praesint, qui non sinant crimina impunita coalescere: removeantur patrocinia, quae feruorem reis et auxilium
scelerosis impertiendo maturari scelera fecerunt. * VALENTIN. THEODOS. ET ARCAD. AAA. TATIANO PP.
*<A 392 D. V ID. APRIL. CONSTANTINOPOLI ARCADIO A. II ET RUFINO CONSS.>
1.55.7
Imperatores Arcadius, Honorius . Defensores civitatum oblatos sibi reos in ipso latrocinio vel congressu
violentiae aut perpetrato homicidio stupro vel raptu vel adulterio deprehensos et actis publicis sibi traditos
expresso crimine cum his, a quibus fuerint accusati, mox sub idonea prosecutione ad iudicium dirigant. *
ARCAD. ET HONOR. AA. CAECILIANO PP. *<A 405 D. PRID. K. IAN. MEDIOLANI STILICHONE II ET
ANTHEMIO CONSS.>
1.55.8
Imperatores Honorius, Theodosius . Defensores ita praecipimus ordinari, ut sacris orthodoxae religionis imbuti
mysteriis reverentissimorum episcoporum nec non clericorum et honoratorum ac possessorum et curialium
decreto constituantur: de quorum ordinatione referendum est ad illustrissimam praetorianam potestatem, ut
litteris eiusdem magnificae sedis eorum solidetur auctoritas.
1. Quod si quid a qualibet persona contra publicam disciplinam in laesionem possessorum fieri cognoverint
defensores, referendi habeant potestatem ad illustres et magnificos viros praefectos praetorio et illustres viros
magistros equitum et peditum, magistros etiam officiorum et comites tam sacrarum largitionum quam rerum
privatarum. * HONOR. ET THEODOS. AA. CAECILIANO PP. *<A 409 D. XII K. FEBR. RAVENNAE
HONORIO VIII ET THEODOSIO III AA. CONSS.>
1.55.9
Imperatores Honorius, Theodosius . Iubemus cura ac sollertia defensorum minime possessores maioribus
mensuris et ponderibus a susceptoribus praegravari, sed eos deprehensos ad iudicium dirigi cum ipso commissae
fraudis indicio.
1. Illud etiam fieri permittimus, ut, si provincialibus nostris contestari iniurias seu laesiones suas cupientibus
actorum confectio a defensoribus denegetur, licentia eis tribuatur querellae propriae libellum conscriptum eo
tenore, quo fuerat contestandum, in frequentioribus civitatum locis proponendi conveniendique scribas,
tabularios et cetera officia publica commonenda, per quae libellum colligi oportebit atque invitis supra
memoratis personis sub actorum confectione ingerendi, quorum quaestione fides possit inquiri: qua probata in
eos, quos gestorum petitam confectionem negasse constiterit, vigor iudiciarius exseratur. * HONOR. ET
THEODOS. AA. CAECILIANO PP. *<A 409 D. XII K. FEBR. RAVENNAE HONORIO VIII ET
THEODOSIO III AA.CONSS.>
1.55.10
Imperatores Theodosius, Valentinianus . Nulli defensorum licere decernimus, si de publica sollicitudine voluerit
se liberare, nisi divinos adfatus intimaverit tuae sublimitatis iudicio, triginta librarum auri poenam tam
moderatoribus provinciarum quam ceteris iudicibus vel temeratoribus sacri nostri oraculi subituris, si neglecta
fuerit auctoritas principalis. * THEODOS. ET VALENTIN. AA. CYRO PP. *<A 441 D. XV K. SEPT.
CONSTANTINOPOLI CYRO VC. CONS.>
1.55.11
Imperator Anastasius . Iubemus eos tantummodo ad defensorum curam peragendam ordinari, qui sacrosanctis
orthodoxae religionis imbuti mysteriis hoc imprimis sub gestorum testificatione , praesente quoque
religiosissimo fidei orthodoxae antistite, per depositiones cum sacramenti religione celebrandas patefecerint. Ita
enim eos praecipimus ordinari, ut reverentissimorum episcoporum nec non clericorum et honoratorum ac
possessorum et curialium decreto constituantur. * ANASTAS. A. EUSTATHIO PP. *<A 505 D. XIII K. MAI.
SABINIANO ET THEODORO CONSS.>
1.56.0. De magistratibus municipalibus.
68

