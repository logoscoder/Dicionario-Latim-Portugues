* 2.57.0. De formulis et impetratione actionum sublatis.
* 2.58.0. De iureiurando propter calumniam dando.
2.1.0. De edendo.
2.1.1
Imperator Antoninus . Ipse dispice, quemadmodum pecuniam, quam deposuisse te dicis, deberi tibi probes. Nam
quod desideras, ut rationes suas adversaria tua exhibeat, id ex causa ad iudicis officium pertinere solet. * ANT.
A. MANILIO. *<A155 PP. IIII K. OCT. SABINIANO II ET SEVERO CONSS.>
2.1.2
Imperatores Severus, Antoninus . Is, apud quem res agitur, acta publica tam criminalia quam civilia exhiberi
inspicienda ad investigandam veritatis fidem iubebit. * SEV. ET ANT. AA. FAUSTO. *<A 194 PP. NON. IUL.
SEVERO A. ET ALBINO CONSS.>
2.1.3
Imperatores Severus, Antoninus . Edita actio speciem futurae litis demonstrat, quam emendari vel mutari licet,
prout edicti perpetui monet auctoritas vel ius reddentis decernit aequitas. * SEV. ET ANT. AA. VALENTI. *<A
202 D. III K. SEPT. SEVERO III ET ANTONINO AA. CONSS.>
2.1.4
Imperator Antoninus . Qui accusare volunt, probationes habere debent, cum neque iuris neque aequitatis ratio
permittat, ut alienorum instrumentorum inspiciendorum potestas fieri debeat. Actore enim non probante qui
convenitur, etsi nihil ipse praestarit, obtineat. * ANT. A. EPAPHRODITO. *<A 212 PP. V ID. MART.
DUOBUS ASPRIS CONSS.>
2.1.5
Imperator Alexander Severus . Non est novum eum a quo petitur pecunia implorare rationes creditoris, ut fides
constare possit. * ALEX. A. VALENTINIANAE. *<A 223 PP. VII ID. MART. MAXIMO II ET AELIANO
CONSS.>
2.1.6
Imperator Alexander Severus . Iustum est desiderium eius a quo petitur, licet nomine publico, ut rationibus
publicis exhibitis constet, quantum sub nomine suo solutum sit. * ALEX. A. URIANO. *<A 223 PP. XVI K.
DEC. MAXIMO II ET AELIANO CONSS.>
2.1.7
Imperator Alexander Severus . Procurator privatae rationis instrumentorum, quae communia tibi esse dicis cum
fisco, describendorum facultatem secundum morem fieri iubebit: et si quando res exegerit ad fidem petitionis
tuae apud alium iudicem praebendam aliquid eorum proferri, desiderante eo qui convenitur, ut id fiat, praecipiet.
* ALEX. A. VALENTI. *<A 225 PP. X K. MART. FUSCO ET DEXTRO CONSS.>
2.1.8
Imperator Alexander Severus . Et quae a divo Antonino patre et quae a me rescripta sunt, cum iuris et aequitatis
rationibus congruunt. Nec enim diversa sunt vel discrepantia, quod multum intersit, ex parte eius, qui aliquid
petit quique doli exceptione submoveri ab intentione petitionis suae potest, rationes promi reus desideret, quibus
se posse instruere contendit ( quod utique ipsa rei aequitatis suadet), an vero ab eo a quo aliquid petitur actor
desideret rationes exhiberi, quando hoc casu non oportet originem petitionis ex instrumentis eius qui convenitur
fundari. * ALEX. A. FLORO. *<A 225 PP. K. OCT. FUSCO ET DEXTRO CONSS.>
2.2.0. De in ius vocando.
2.2.1
Imperator Alexander Severus . Sicut bonis moribus convenit reverentiam manumissoris uxori praeberi, ita re
exigente in ius eam sine permissu praetoris vocari prohibitum est. * ALEX. A. TRYPHONI. *<A 230 PP. IIII K.
APRIL. AGRICOLA ET CLEMENTE CONSS.>
2.2.2
Imperator Gordianus . Venia edicti non petita patronum seu patronam eorumque parentes et liberos, heredes
insuper, etsi extranei sint, a libertis seu liberis eorum non debere in ius vocari ius certissimum est: nec in ea re
rusticitati venia praebeatur, cum naturali ratione honor eiusmodi personis debeatur. Cum igitur confitearis
patroni tui filium sine permissu praesidis in ius vocasse, poenam edicto perpetuo praestitutam rescripto tibi
concedi temere desideras. * GORD. A. NOCTURNO. *<A 239 PP. VIII ID. NOV. GORDIANO A. ET
AVIOLA CONSS.>
71

