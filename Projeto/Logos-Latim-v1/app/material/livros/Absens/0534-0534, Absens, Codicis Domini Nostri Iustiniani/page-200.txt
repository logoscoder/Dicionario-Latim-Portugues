Imperatores Arcadius, Honorius, Theodosius . Vestium et argenti seu mancipiorum coemendorum, si quando a
privatis nostris ea contigerit venumdari, palatini sciant sibi copiam denegatam: poena in eos amissionis pretii
exercenda. * ARCAD. HONOR. ET THEODOS. AAA. NESTORIO COM. RER. PRIVAT. *<A A. 402 VEL
406 D. III K. IAN. R. ARCADIO.... >
4.45.0. Quando liceat ab emptione discedere .
4.45.1
Imperator Gordianus . Re quidem integra ab emptione et venditione utriusque partis consensu recedi potest:
etenim quod consensu contractum est, contrariae voluntatis adminiculo dissolvitur. At enim post traditionem
interpositam nuda voluntas non resolvit emptionem, si non actus quoque priori similis retro agens venditionem
intercesserit * GORD. A. LICINIO RUFINO. *<>
4.45.2
Imperatores Diocletianus, Maximianus . Perfectam emptionem atque venditionem re integra tantum pacto et
consensu posse dissolvi constat.
1 . Ergo si quidem arrae nomine aurum datum sit, potes hoc solum secundum fidem pacti recuperare.
2 . Si vero partem pretii persolvisti, ad ea, quae venditorem oportet ex venditione praestare, magis actionem
quam ad pretii quantitatem, quam te dedisse significas , habes. * DIOCL. ET MAXIM. AA. ET CC. AURELIO
FELICI. *<A 293 D. NON. APRIL. BYZANTII AA. CONSS.>
4.46.0. Si propter publicas pensitationes venditio fuerit celebrata.
4.46.1
Imperator Antoninus . Venditionem ob tributorum cessationem factam revocari non oportet neque priore domino
pretium offerente neque creditore eius iure hypothecae sive pignoris. Potior est enim causa tributorum, quibus
priore loco omnia cessantis obligata sunt * ANT. A. GEMINIO MATERNO. *<>
4.46.2
Imperatores Diocletianus, Maximianus . Si deserta praedia ob cessationem collationum vel reliqua tributorum ex
permissu praesidis ab his, quibus periculum exactionis tributorum imminet, distracta sincera fide iusto pretio
sollemniter comparasti, venditio ob sollemnes praestationes necessitate facta convelli non debet.
1 . Sin autem venditio nulla iusta auctoritate praesidis praecedente facta est, hanc ratam haberi iura non
concedunt, idque quod frustra gestum est revocari oportet , ita ut indemnitati tributorum omnibus modis
consulatur.
2 . Quae omnia tractari convenit praesente eo, quem emptorem extitisse proponis. * DIOCL. ET MAXIM. AA.
ATINIAE PLOTIANAE. *<>
4.46.3
Imperator Constantinus . Si quis fundum vel mancipia aliamve rem ob cessationem tributorum vel etiam ob
vestium auri argentique debitum, quae annua exactione solvuntur, occupata convento debitore et apud iudicem
interpellatione celebrata, cum solutio cessaverit, sub hasta distracta comparaverit, perpetuam emptionis accipiat
firmitatem. Sin autem minoris forte persona fuerit inserta, necesse sit legitimae defensionis adesse venditioni
personam, nihilque intersit, utrumne officium summae rei procuratoris an certe rectoris provinciae id quod
debitum fuerit proposuerit * CONSTANT. A. AD EGNATIUM FAUSTINUM PRAES. BAETICAE. *<A 337
D. PRID. ID. DEC. FELICIANO ET TITIANO CONSS.>

4.47.0. Sine censu vel reliquis fundum comparari non posse.
4.47.1
Imperator Alexander Severus . Ex conventione quidem, qua pactam novercam tuam cum patre tuo dicis, cum
fundum in dotem daret, ut tributa ipsa agnosceret, actio tibi adversus eam competere non potest, et si pactum in
stipulationem deductum probetur. Sed et si fundus aestimatus ita, ut pars instrumenti significat, in dotem datus
est, ex vendito actio, ut placitis stetur, non competit * ALEX. A. CAPITONI. *<A 229 PP. NON. DEC. IPSO A.
III ET DIONE II CONSS.>
4.47.2
200

