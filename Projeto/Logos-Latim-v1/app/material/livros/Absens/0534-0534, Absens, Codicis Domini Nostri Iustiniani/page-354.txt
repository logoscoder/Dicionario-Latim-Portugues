6.60.2
Imperatores Arcadius, Honorius . Quidquid avus avia, proavus proavia ex materna linea venientes nepoti nepti
pronepoti pronepti testamento fideicommisso legato donatione vel alio quolibet titulo largitionis vel etiam
intestati successione contulerint, pater filio filiaeve integra illibataque custodiat, ut vendere donare relinquere
alteri obligare, sicut nec materna bona, non possit usu fructu dumtaxat ad eum pertinente, ita ut, quemadmodum
ipse super his licentiam totius potestatis amittit, defuncto eo filio filiaeve praecipua computentur nec ab illis, qui
ex patre sunt coheredes, vindicentur. * ARCAD. ET HONOR. AA. FLORENTINO PU. *<A 395 D. ID. OCT.
MEDIOLANI OLYBRIO ET PROBINO CONSS.>
6.60.3
Imperatores Theodosius, Valentinianus . Si viva matre emancipati sunt filii et postea mater decesserit, quoniam
omni commodo destituitur pater nec retinet usum fructum, viriles ei inter filios, sive unus seu plures sunt, usus
fructus tribuimus portiones.
1 . Si vero mulier moriens alios ex filiis emancipatos a patre, alios in patria potestate dimiserit, in casu dispari
utitur maritus defunctae beneficio, quod casui utrique praescripsimus, id est circa eorum quidem portionem, quos
adhuc in sacris retinet, usum fructum ex legum auctoritate retinebit et praemium delatae, cum volet,
emancipationis accipiet, in eorum vero parte, quos exisse de potestate viva matre constiterit, usum fructum virilis
inter eos portinnis secundum praescripta percipiet.
2 . In nepotibus etiam vel neptibus hoc observandum esse censemus, ut maritus, qui uxore mortua, non
extantibus filiis, cum solis nepotibus vel neptibus ex hac lege ad emolumentum vocandus est, si unus vel una
pluresve nepotes ex filio uno vel pluribus, qui in potestate defecerunt, procreati sunt, hoc iure utatur, quod de
filiis constitutum est.
2a . Nam licet hoc novum praesens lex constituat in nepotes, non est tamen ab re, ut in hoc casu deteriores esse
nepotibus filii non sinantur.
2b . Habeat igitur avus veniens cum nepotibus in potestate durantibus usum fructum bonorum omnium, quae ex
defunctae aviae successione delata sunt.
2c . Cum vero his quoque libertatem emancipatione largitur, similiter et ab ipsis, sicut de filiis constitutum est,
praemium manumissionis accipiat, vel si ex pluribus alteros manumittit alteros retinet, ex parte manumissorum
legitimum praemium, ex parte vero in potestate manentium retineat usum fructum.
3 . Quod si nepotes sint neptesve aut ex emancipato filio aut ex filia procreati aut ab ipso avia vivente sacris
dimissis idem avus virilis cum ipsis portionis habeat usum fructum. Si vero ex nepotibus neptibusve tempore,
quo in aviae successionem vocantur, alii in avi sunt potestate, id est mariti defunctae, alii sui iuris sint, circa
personam quidem eorum, qui in potestate consistunt, et in usu fructu consequendo et in emancipationis praemio
conquirendo ratio supra dicta servetur: in his vero, qui sui iuris sunt, facultas capiendi usus fructus virilis inter
eos portionis habeatur.
4 . Eadem autem et de pronepotibus sexus utriusque sancimus, manente definitione, quae de singulis sancita est,
si filii sint pariter ac nepotes. * THEODOS. ET VALENTIN. AA. AD SENATUM URB. ROMAE. *<A 426 D.
VIII ID. NOV. RAVENNAE THEODOSIO XII ET VALENTINIANO II AA. CONSS.>
6.60.4
Imperator Leo . Omnem ambiguitatis confusionem amputantes hac liquida et compendiosa lege sancimus circa
usum fructum maternarum rerum nullam esse differentiam, sive in priore matrimonio pater, ex quo filios habuit,
permanere voluerit sive novercam filiis superduxerit: legibus, quae de maternis bonis latae sunt, suam habentibus
firmitatem.
1 . Patres igitur usum fructum maternarum rerum, etiamsi ad secundas migraverint nuptias, sine dubio habere
debebunt: nec ullam filiis vel quibuslibet ex persona eorum contra patres improbam vocem accusationemque
posse competere. * LEO A. CALLICRATI PP. PER ILLYRICUM. *<A 468 D. K. SEPT. ANTHEMIO A. II
CONS.>
6.61.0. De bonis, quae liberis in potestate constitutis ex matrimonio vel aliter adquiruntur, et eorum
administratione.
6.61.1
Imperatores Theodosius, Valentinianus . Cum venerandae leges vetuerint patribus iure potestatis adquiri,
quidquid eorum filiis avus avia proavus proavia a linea materna venientes quocumque titulo contulissent, hoc
quoque convenit observari, ut, quidquid vel uxor marito non emancipato vel maritus uxori in potestate positae
quocumque titulo vel iure contulerit seu transmiserit, hoc patri nullatenus adquiratur: atque ideo in eius tantum,
cui delatum est, iure durabit. * THEODOS. ET VALENTIN. AA. AD SENATUM. *<A 426 D. VIII ID. NOV.
RAVENNAE THEODOSIO XII ET VALENTINIANO II AA. CONSS.>
6.61.2
354

