Imperator Justinianus . Cum quidam praegnantem habens coniugem scripsit heredem ipsam quidem uxorem
suam ex parte, ventrem vero ex alia parte, et adiecit, si non postumus natus fuerit, alium sibi esse heredem,
postumus autem natus impubes decessit, dubitabatur, quid iuris sit, tam ulpiano quam papiniano viris
disertissimis voluntatis esse quaestionem scribentibus, cum opinabatur papinianus ideo testatorem voluisse
postumo nato et impubere defuncto matrem magis ad eius venire successionem quam substitutum. Si enim et
suae substantiae partem uxori dereliquit, multo magis et luctuosam hereditatem ad matrem venire curavit
1 . Nos itaque in hac specie Papiniani dubitationem resecantes substitutionem quidem in huiusmodi casu, ubi
postumus natus adhuc impubes viva matre decesserit, respuendam esse censemus. Tunc autem tantummodo
substitutionem admittimus, cum postumus minime editus fuerit vel post eius partum mater prior decesserit *
IUST. A. IOHANNI PP. *<A 531 D. III K. AUG. CONSTANTINOPOLI POST CONSULATUM LAMPADII
ET ORESTIS VV. CC.>
6.26.0. De impuberum et de aliis substitutionibus.
6.26.1
Imperator Titus Aelius Antoninus . Cum heredes ex disparibus partibus instituti et invicem substituti sunt nec in
substitutione facta est ullarum partium mentio, verum est non alias partes testatorem substitutioni tacite
inseruisse, quam quae manifeste in institutione expressae sunt. * T. AEL. ANT. A. SECUNDO. *<A 146 D.
CLARO II ET SEVERO CONSS.>
6.26.2
Imperatores Severus, Antoninus . Hereditatem quidem intestati filii delatam tibi dubitari non oportet. Substitutio
enim testamento patris facta ad pubertatis tempora porrigi non potest, quia ipso et aliis non eiusdem condicionis
heredibus institutis et invicem substitutis propter eorum personam, quibus in unum casum dumtaxat substitui
potest, etiam in filio idem debere servari et ratio suadet et divus marcus pater constituit * SEV. ET ANT. AA.
PHRONIMAE. *<A 204 PP. VI K. AUG. CILONE ET LIBONE CONSS.>
6.26.3
Imperator Alexander Severus . Heres instituta matris testamento si successionem ex testamento omisisti et ab
intestato bonorum possessionis ius habere voluisti, substituto locum quin feceris, in dubium non venit.
1 . Proinde si substitutus hereditatem amplexus est, actionibus quae adversus matrem competebant ipsum
convenire, non successionem ab intestato potes vindicare. * ALEX. A. ACHILLAE. *<A 223 PP. XI K. SEPT.
MAXIMO II ET AELIANO CONSS.>
6.26.4
Imperator Alexander Severus . Quamvis placuerat substitutionem impuberis, qui in potestate testatoris fuerit, a
parente factam ita: " si heres non erit" porrigi ad eum casum, quo, posteaquam heres extitit, impubes decessit, si
modo non contrariam defuncti voluntatem extitisse probetur: cum tamen proponas ita substitutionem factam
esse: " si mihi firmianus filius et aelia uxor mea ( quod abominor) heredes non erunt, in locum eorum publius
firmianus heres esto", manifestum est in eum casum factam substitutionem, quo utrique heredum substitui potuit.
* ALEX. A. FIRMIANO. *<A 225 PP. IIII K. IUL. FUSCO II ET DEXTRO CONSS.>
6.26.5
Imperatores Diocletianus, Maximianus . Post aditam hereditatem directae substitutiones non impuberibus filiis
factae expirare solent. * DIOCL. ET MAXIM. AA. HADRIANO. *<A 290 PP.X K.IUN. IPSIS IIII ET AA.
CONSS.>
6.26.6
Imperatores Diocletianus, Maximianus . Testamento iure facto multis institutis heredibus et invicem substitutis,
adeuntibus suam portionem coheredum etiam invitis repudiantium adcrescit portio. * DIOCL. ET MAXIM. AA.
ET CC. QUINTIANO. *<A SINE DIE ET CONSULE >
6.26.7
Imperatores Diocletianus, Maximianus . Si testamento facto intra pupillarem aetatem et in sua potestate
constitutae filiae, si intra pubertatem decesserit, directis verbis pater substituit, heredem te factum ex testamento
post eventum condicionis intestati successionem exclusisse constitit. * DIOCL. ET MAXIM. AA. ET CC.
FELICIANO. *<A 293 S.K.IAN.SIRMI AA. CONSS.>
6.26.8
Imperatores Diocletianus, Maximianus . Precibus tuis manifestius exprimere debueras, maritus quondam tuus
miles defunctus, quem testamento facto heredem communem vestrum filium instituisse proponis et secundum
heredem scripsisse, utrumne in primum casum an filio suo, quem habuit in potestate mortis tempore, si intra
quartum decimum aetatis suae annum an postea decesserit.
1 . Nam non est incerti iuris, quod, si quidem in patris militis positus potestate primo casu tantum habuit
substitutum et patri heres extitit, eo defuncto ad te omnimodo eius pertineat successio.
313

