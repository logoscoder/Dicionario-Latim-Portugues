Imperator Constantinus . Pupillorum seu minorum defensores, si per eos donationum condicio neglecta est, rei
amissae periculum praestent. * CONSTANT. A. AD MAXIMUM PP. *<A 316 D. III NON. FEBR. ROMAE
SABINO ET RUFINO CONSS.>
5.37.22
Imperator Constantinus . Lex, quae tutores curatoresque necessitate adstrinxit, ut aurum argentum gemmas
vestes ceteraque mobilia pretiosa, urbana etiam mancipia, domos balnea horrea atque omnia intra civitates
venderent omniaque ad nummos redigerent praeter praedia et mancipia rustica, multum minorum utilitati adversa
est.
1 . Praecipimus itaque, ut haec omnia nulli tutorum curatorumve liceat vendere, nisi hac forte necessitate et lege,
qua rusticum praedium atque mancipium vendere vel pignorare vel in dotem dare in praeteritum licebat, scilicet
per inquisitionem iudicis, probationem causae, interpositionem decreti, ut fraudi locus non sit.
2 . Ante omnia igitur urbana mancipia, quia totius suppellectilis notitiam gerunt, semper in hereditate et in domo
retineant: nam boni servi fraudem fieri prohibebunt, mali, si res exegerit, sub, quaestione positi poterunt prodere
veritatem.
2a . Atque ita omnia observabunt, ut nec inventaria minuere nec mutare vel subtrahere aliquid tutor valeat: quod
in veste margaritis gemmis et in vasculis ceteraque suppellectili necessarium est.
2b . Et tolerabilius est, si ita contigerit, servos mori suis dominis, quam servire extraneis. Quorum fuga potius
tutori adscribitur, sive neglegentia dissolutam patiatur esse disciplinam, sive duritia vel inedia atque verberibus
eos adficiat
2c . Nec enim dominos execrantur, sed magis diligunt, ita ut haec lex per hoc quoque melior antiqua sit: tunc
enim remota servorum custodia etiam vita minorum saepius prodebatur.
3 . Nec vero domum vendere liceat, in qua defecit pater, minor crevit, in qua maiorum imagines aut videre fixas
aut revulsas non videre satis est lugubre. Ergo et domus et cetera omnia immobilia in patrimonio minorum
permaneant, nullumque aedificii genus, quod integrum hereditas dabit, collapsum tutoris fraude depereat
3a . Sed et si parens vel cuiuscumque heres est minor reliquerit deformatum aedificium, tutor testificatione
operis ipsius et multorum fide id reficere cogetur : ita enim annui reditus plus minoribus conferent quam per
fraudes pretia deminuta.
4 . Servi etiam, qui aliqua sunt arte praediti, operas suas commodo minoris inferent et reliqui, qui in usum
minoris domini esse non poterunt quibusque ars nulla est, partim labore suo partim alimoniarum taxatione
pascantur.
5 . Lex enim non solum contra tutores, sed etiam contra feminas immoderatas atque intemperantes prospexit
minoribus, quae plerumque novis maritis non solum res filiorum, sed etiam vitam addicunt.
5a . Huic accedit, quod ipsius pecuniae, in qua robur omne patrimoniorum veteres posuerunt, fenerandi usus vix
diuturnus, vix continuus et stabilis est: quo facto saepe intercidente pecunia ad nihilum minorum patrimonia
deducuntur.
6 . Iam ergo venditio tutoris nulla sit sine interpositione decreti, exceptis his dumtaxat vestibus, quae detritae usu
aut corruptae servando servari non potuerint.
7 . Animalia quoque supervacua minorum quin veneant, non vetamus. * CONST. A. AD POP. *<A 326 D. ID.
MART. SIRMI CONSTANTINO A. VII ET CONSTANTIO C. CONSS.>
5.37.23
Imperator Constantinus . Si tutoris vel curatoris culpa vel dolo, eo quod vectigal praedio emphyteutico
impositum minime dependere voluissent, minori fuerit amissum, damnum quod ei contigit ex substantia eorum
resarciri necesse est. * CONST. A. FELICI. *<A 333 D. XIIII K. MAI. CONSTANTINOPOLI DALMATIO ET
ZENOPHILO CONSS.>
5.37.24
Imperatores Arcadius, Honorius . Tutores vel curatores, mox quam fuerint ordinati, sub praesentia publicarum
personarum inventarium sollemniter rerum omnium et instrumentorum facere curabunt.
1 . Aurum argentumque et quidquid vetustate temporis non mutatur, si in pupilli substantia reperiatur, in
tutissima custodia collocent, ita tamen, ut ex mobilibus aut praedia idonea comparentur aut, si forte ( ut adsolet)
idonea non potuerint inveniri, iuxta antiqui iuris formam usurarum crescat accessio, quarum exactio ad
periculum tutoris pertinet. * ARCAD. ET HONOR. AA. EUTYCHIANO PP. *<A 396 D. VI K. MART.
CONSTANTINOPOLI ARCADIO IIII ET HONORIO III AA. CONSS.>
5.37.25
Imperator Justinianus . Sancimus creatione tutorum et curatorum cum omni procedente cautela licere debitoribus
pupillorum vel adultorum ad eos solutionem facere, ita tamen, ut prius sententia iudicialis sine omni damno
celebrata hoc permiserit.
1 . Quo subsecuto, si et iudex pronuntiaverit et debitor persolverit, sequitur huiusmodi causam plenissima
securitas, ut nemo in posterum inquietetur: non enim debet, quod rite et secundum leges ab initio actum est, ex
alio eventu resuscitari.
263

