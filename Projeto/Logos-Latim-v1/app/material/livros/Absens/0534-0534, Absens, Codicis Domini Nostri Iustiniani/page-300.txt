relictis, ex mortuo vero filio vel filia itidem nepotibus cuiuscumque sexus, de modo quidem successionis minime
dubitabatur, sed palam erat, quod huiusmodi nepotes duas partes maternae vel paternae portionis tantummodo
haberent, tertiam partem patruis suis vel avunculis vel amitis vel materteris pro iam posita constitutione
concedentes.
2 . De collatione vero dotis vel ante nuptias donationis, quam defuncta persona pro filio vel filia superstitibus et
pro mortuo vel mortua filio vel filia dedisset, multa dubitatio orta est, superstitibus quidem filiis defunctae
personae non debere se dotem et ante nuptias donationem pro se datam a suo patre vel matre conferre filiis
mortui fratris sui vel mortuae sororis suae contendentibus eo, quod nulla constitutio super huiuscemodi
collatione posita est, nepotibus vero mortuae personae non tantum huic resistentibus, sed etiam illud
adserentibus, quod onus collationis constitutione Arcadii et Honorii divae memoriae sibi impositum in personis
tantummodo suorum avunculorum, non etiam patruorum vel amitarum vel materterarum locum habere potest.
3 . Talem igitur subtilem dubitationem amputantes praecipimus tam filios vel filias defunctae personae dotem vel
ante nuptias donationem a parentibus suis sibi datam conferre nepotibus vel neptibus mortuae personae, quam
eosdem nepotes vel neptes patruis suis aut avunculis, amitis etiam et materteris dotem et ante nuptias donationem
patris sui vel matris, quam pro eo vel ea mortua persona dedit, similiter conferre, ut commixtis huiusmodi
collationibus cum bonis mortuae personae duas quidem partes nepotes vel neptes habeant illius portionis, quae
patri vel matri eorum, si superesset, deferebatur, tertiam vero eiusdem portionis partem una cum sibi
competentibus portionibus filii vel filiae defunctae personae, cuius de hereditate agitur, capiant. * IUST. A.
MENAE PP. *<A 528 D. K. IUN. CONSTANTINOPOLI DN. IUSTINIANO A. PP. II CONS.>
6.20.20
Imperator Justinianus . Illud sine ratione a quibusdam in dubietatem deductum plana sanctione revelamus, ut
omnia, quae in quarta portione ab intestato successionis computantur his, qui ad actionem de inofficioso
testamento vocantur, etiam si intestatus is decesserit, ad cuius hereditatem veniunt, omnimodo coheredibus suis
conferant.
1 . Quod tam in aliis quam in his, quae occasione militiae uni heredum ex defuncti pecuniis adquisitae lucratur is
qui militiam meruit, locum habebit, ut lucrum, quod tempore mortis defuncti ab eum pervenire poterat, non
solum testamento condito quartae parti ab intestato successionis computetur, sed etiam ab intestato conferatur.
2 . Haec autem regula, ut omnia quae portioni quartae computantur etiam ab intestato conferantur, minime e
contrario tenebit, ut possit quis dicere etiam illa quae conferuntur omnimodo in quartam partem his computari,
qui ad de inofficioso querellam vocantur: ea enim tantummodo ex his quae conferuntur memoratae portioni
computabuntur, pro quibus specialiter legibus, ut hoc fieret, expressum est.
3 . Ad haec, cum ante nuptias donatio vel dos a patre data vel matre vel aliis parentibus pro filio vel filia, nepote
vel nepte ceterisque descendentibus conferatur, si unus quidem vel una liberorum ante nuptias tantummodo
donationem vel dotem, non etiam simplicem donationem accepit vel acceperit, alter vero vel altera neque dotem
neque donationem ante nuptias a parente suo suscepit vel susceperit, sed simplicem tantummodo donationem, ne
ex eo iniustum aliquid oriatur, ea quidem persona, quae ante nuptias donationem vel dotem suscepit, conferre
eam cogenda, illa vero, quae simplicem tantummodo donationem meruit, ad collationem eius minime coartanda:
si quid huiusmodi accidit vel acciderit, iubemus ad similitu dinem eius, qui ante nuptias donationem vel dotem
conferre cogitur, etiam illam personam, quae nulla dote vel ante nuptias donatione data solam simplicem
donationem a parentibus suis accepit, conferre eam nec recusare collationem eo, quod simplex donatio non aliter
confertur, nisi huiusmodi legem donator tempore donationis suae indulgentiae imposuerit. * IUST. A. MENAE
PP. *<A 529 D. VIII ID. AUG. CONSTANTINOPOLI DECIO VC. CONS. >
6.20.21
Imperator Justinianus . Ut nemini super collatione de cetero dubietas oriatur, necessarium duximus constitutioni,
quam iam favore liberorum fecimus, hoc addere, ut res, quas parentibus adquirendas esse prohibuimus, nec
collationi post obitum eorum inter liberos subiaceant.
1 . Ut enim castrense peculium in communi conferre in hereditate dividenda ex prisci iuris auctoritate minime
cogebantur, ita et alias res, quae minime parentibus adquiruntur, proprias liberis manere censemus. * IUST. A.
IOHANNI PP. *<A 532 D.XV K.NOV.LAMPADIO ET ORESTE VV.CC.CONSS.ANNO SECUNDO.>
6.21.0. De testamento militis.
6.21.1
Imperator Antoninus . Frater tuus miles si te specialiter bonis quae in paganico habebat heredem fecit, bona quae
in castris reliquit petere non potes, etiamsi is qui eorum heres institutus est adire ea noluerit: sed ab intestato
succedentes veniunt, modo si in eius loco substitutus non est et liquido probatur fratrem tuum castrensia bona ad
te pertinere noluisse. Nam voluntas militis expeditione occupati pro iure servatur * ANT. A. FLORIO MIL. *<A
212 ACCEPTA V ID, SEPT.DUOBUS ASPRIS CONSS.>
300

