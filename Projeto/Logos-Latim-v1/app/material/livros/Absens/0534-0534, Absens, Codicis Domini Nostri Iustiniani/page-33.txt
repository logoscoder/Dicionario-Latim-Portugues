Imperatores Honorius, Theodosius . Die sabbato ac reliquis sub tempore, quo iudaei cultus sui reverentiam
servant, neminem aut facere aliquid aut ulla ex parte conveniri debere praecipimus ( ita tamen, ut nec illis detur
licentia eodem die christianos orthodoxos convenire, ne christiani forte ex interpellatione iudaeorum ab
officialibus praefatis diebus aliquam sustineant molestiam), cum fiscalibus commodis et litigiis privatorum
constat reliquos dies posse sufficere. * HONOR. ET THEODOS. AA. IOHANNI PP. *<A 412 D. VII K. AUG.
RAVENNAE HONORIO VIIII ET THEODOSIO V AA. CONSS.>
1.9.14
Imperatores Honorius, Theodosius . Nullus tamquam iudaeus, cum sit innocens, obteratur nec expositum eum ad
contumeliam religio qualiscumque perficiat: non passim eorum synagogae vel habitacula concrementur vel
perperam sine ulla ratione laedantur, cum alioquin, etiam si sit aliquis sceleribus implicitus, idcirco tamen
iudiciorum vigor iurisque publici tutela videtur in medio constituta, ne quisquam sibi ipse permittere valeat
ultionem.
1. Sed ut hoc iudaeorum personis volumus esse provisum, ita illud quoque monendum esse censemus, ne iudaei
forsitan insolescant elatique sui securitate quicquam praeceps in christianae reverentiam cultionis admittant. *
HONOR. ET THEODOS. AA. PHILIPPO PP. *<A 412 D. VIII ID. AUG. CONSTANTINOPOLI HONORIO
VIIII ET THEODOSIO V AA. CONSS.>
1.9.15
Imperatores Honorius, Theodosius . Si qua inter christianos et iudaeos sit contentio, non a senioribus iudaeorum,
sed ab ordinariis iudicibus dirimatur. * HONOR. ET THEODOS. AA. AURELIANO PP. *<A 415 D. XIII K.
NOV. CONSTANTINOPOLI HONORIO X ET THEODOSIO VI AA. CONSS.>
1.9.16
Imperatores Honorius, Theodosius . Iudaei et bonorum proscriptione et perpetuo exilio damnabuntur, si nostrae
fidei hominem circumcidisse eos vel circumcidendum mandasse constiterit. * HONOR. ET THEODOS. AA.
ASCLEPIODOTO PP. *<A 423 D. V ID. APRIL. CONSTANTINOPOLI ASCLEPIODOTO ET MARINIANO
CONSS.>
1.9.17
Imperatores Theodosius, Valentinianus . Iudaeorum primates, qui in utriusque Palestinae synedriis nominantur
vel in aliis provinciis degunt, periculo suo anniversarium canonem de synagogis omnibus palatinis
compellentibus exigant ad eam formam, quam patriarchae quondam coronarii auri nomine postulabant: et hoc,
quod de occidentalibus partibus patriarchis conferri consueverat, nostris largitionibus inferatur. * THEODOS.
ET VALENTIN. AA. IOHANNI COM. SACR. LARG. *<A 429 D. III K. IUN. CONSTANTINOPOLI
FLORENTIO ET DIONYSIO CONSS.>
1.9.18
Imperatores Theodosius, Valentinianus . Hac victura in omne aevum lege sancimus neminem iudaeum, quibus
omnes administrationes et dignitates interdictae sunt, nec defensoris civitatis fungi saltem officio nec patris
honorem adripere concedimus, ne adquisiti sibi officii auctoritate muniti adversus christianos et ipsos plerumque
sacrae religionis antistites velut insultantes fidei nostrae iudicandi vel pronuntiandi quamlibet habeant
potestatem.
1. Illud etiam pari consideratione rationis arguentes praecipimus, ne qua iudaica synagoga in novam fabricam
surgat, fulciendi veteres permissa licentia, quae ruinam minantur.
2. Quisquis igitur vel infulas ceperit, quaesitis dignitatibus non potiatur, vel si ad officia vetita subrepserit, his
penitus repelletur, vel si synagogam extruxerit, compendio catholicae ecclesiae noverit se laborasse: et qui ad
honores et dignitates inrepserit, habeatur, ut antea, condicionis extremae, etsi honorariam illicite promeruerit
dignitatem: et qui synagogae fabricam coeperit non studio reparandi, cum damno auri quinquaginta librarum
fraudetur ausibus suis.
3. Cernat praeterea bona sua proscripta, mox poenae sanguinis destinandus, qui fidem alterius expugnavit
perversa doctrina. * THEODOS. ET VALENTIN. AA. FLORENTINO PP. *<A 439 D. PRID. K. FEBR.
CONSTANTINOPOLI THEODOSIO A. XVII ET FESTO CONSS.>
1.10.0. Ne christianum mancipium haereticus vel paganus vel iudaeus habeat vel possideat vel circumcidat.
1.10.1
Imperator Constantius . Iudaeus servum christianum nec comparare debebit nec largitatis vel alio quocumque
titulo consequatur. Quod si aliquis iudaeorum mancipium vel christianum habuerit vel sectae alterius seu nationis
crediderit ex quacumque causa possidendum et id circumciderit, non solum mancipii damno multetur, verum
etiam capitali sententia puniatur, ipso servo pro praemio libertate donando. * CONSTANTIUS A. AD
EUAGRIUM. *<A 339 D. ID. AUG. CONSTANTINOPOLI CONSTANTIO II ET CONSTANTE CONSS.>
1.10.2
33

