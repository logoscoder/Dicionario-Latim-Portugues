Imperator Justinianus . Meminimus antea divinam promulgasse constitutionem, per quam ad vestigia legis
duodecim tabularum totam progeniem ex legitima subole descendentem sive masculinam sive femininam
legitimo iure hereditatem adipisci sanximus, ut, quemadmodum ipsis a legitimis succeditur, ita et ipsae
legitimarum personarum amplectantur successionem.
1 . In qua constitutione unum gradum ex cognatis in ius legitimum reduximus, id est germanae filios et filias et
sororis uterinae filios ac filias: quam constitutionem in suo robore permanere censemus, cum et in nostris
institutionibus tenor eius a nobis relatus est.
1a . Sed subtiliore tractatu habito necessarium duximus, et si quid ex praetoria iurisdictione frugi inventum est, et
hoc cum perfectissima definitione posito nostras leges ampliari.
1b . Cum igitur praetor filium emancipatum, licet subtili iure capite fuerat deminutus, attamen in patris
successione sine ulla deminutione vocare manifestissimus est, non eodem autem iure ad fratrum suorum
successionem ab eo vocabatur, sed nec filii eius iure legitimo suis patruis succedebant, necessarium duximus hoc
primum corrigere et legem Anastasianam iusto incremento perfectam ostendere, ut emancipatus filius et filia non
solum in paternis bonis ad suorum similitudinem succedant, sed etiam in fratrum vel sororum suarum
successione, sive omnes emancipati sint sive permixti sui cum emancipatis, aequo iure invicem sibi succedant et
non secundum legem Anastasianam parte aliqua deminuta. Et haec quidem de fi liis emancipatis sancire
bellissimum nobis visum est
2 . Sed nec fratrem vel sororem uterinos concedimus in cognationis loco relinqui. Cum enim tam proximo gradu
sunt, merito eos sine ulla differentia, tamquam si consanguinei fuerant, cum legitimis fratribus et sororibus
vocandos esse sancimus, ut secundo gradu constituti et legitima successione digni reperti aliis omnibus, qui sunt
ulterioris gradus, licet legitimi sint, praecellant. Et haec quidem de secundi gradus successione satis abundeque
nobis cum summa utilitate disposita sunt.
3 . Cum autem tertio gradui ex transversa linea fuerit locus, ubi patruis et filiis fratrum et sororum locum
antiquitas dedicavit, una cum illis tam emancipati fratris quam emancipatae sororis filium tantummodo et filiam,
sive emancipatos sive suos patribus constitutos, et neminem alium ulterius, nec non fratris uterini et sororis
germanae vel uterinae filium et filiam tantummodo ex legitima linea invicem vocari censemus, sicut iam
sanximus, ut omnes, qui vel ab antiquo iure vel a nostra liberalitate in legitimorum quidem positi sunt
praerogativa, eodem autem tertio gradu sunt, simili iure vocentur.
3a . Successionis videlicet iure et in hac parte servando, ut, si qui ex secundo gradu vocati renuntiaverint
hereditati et noluerint eam adire nullusque alius sit in secundo gradu, qui succedere et potest et vult, tunc hi, quos
praesenti lege enumeravimus ex tertio gradu, in locum recusantium succedant.
3b . Illo etiam observando, ut successio non ad stirpes, sed in capita dividatur: ceteris omnibus successionibus
secundum ius usque ad praesens tempus observatum procedentibus et nullo ex cognatis supra memoratos gradus
ad iuris agnaticii formam redigendo, sed suum ordinem suamque proximitatem tenente incorruptam.
4 . Quas autem personas ex iure cognationis in legitimas successiones transveximus, eas et tutelae gravamini
vicissim supponimus, scilicet si et masculi sint et perfectae aetatis secundum nostrae constitutionis tenorem, ut
non solum lucrum sentiant, sed etiam gravamini subiugentur.
5 . Si qui autem casus iam evenerunt et per iudicialem sententiam vel amicalem transactionem sopiti sunt, nullam
sentiant ex hac lege retractationem. * IUST. A. IOHANNI PP. *<A 534 D. ID. OCT. CONSTANTINOPOLI
DN. IUSTINIANO A. PP. IIII ET PAULINO VC. CONSS.>
6.59.0. Communia de successionibus.
6.59.1
Imperatores Diocletianus, Maximianus . Scire debuisti fratre emancipato potiorem eam quae in familia mansit in
alterius emancipati bonis non haberi, sed eos pariter, si sollemniter petierint bonorum possessionem, succedere. *
DIOCL. ET MAXIM. AA. ET CC. VARIANAE. *<A 294 S. XV K. IUN. SIRMI CC. CONSS.>
6.59.2
Imperatores Diocletianus, Maximianus . Si pater tuus propiori sobrino tuo agnato constituto et intestato defuncto
iure civili adita hereditate, vel hoc ab initio non interveniente sive capitis deminutione perempto sollemniter
bonorum possessione admissa successit ac tibi patris tui quaesita hereditas est, adire praesidem provinciae debes
ac tutorem eius de tutela convenire. * DIOCL. ET MAXIM. AA. ET CC. APOLLINARIO. *<A 293 D. XIIII K.
IUN. VERONAE AA. CONSS.>
6.59.3
Imperatores Diocletianus, Maximianus . Vitrico privigni successionem intestati civili vel honorario iure non
deberi certissimum est. * DIOCL. ET MAXIM. AA. ET CC. ULPIANAE. *<A 294 S. XV K. MART. SIRMI
CC. CONSS.>
6.59.4
352

