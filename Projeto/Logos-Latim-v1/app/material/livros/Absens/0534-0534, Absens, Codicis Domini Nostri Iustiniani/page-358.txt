patri necesse est non propter hereditates, sed propter ipsam naturam et leges, quae et parentibus alendos esse
liberos imperaverunt et ipsis liberis parentes, si inopia ex utraque parte vertitur
5 . Sed pater quidem in praedictis tantummodo causis habeat licentiam recte res filiorum familias vendere filii
nomine vel, si emptorem non invenerit, supponere, nullo modo licentia concedanda filiis easdem venditiones vel
hypothecas retractare: non item licentia parentibus danda extra memoratas causas res, quarum dominium apud
eorum posteritatem est, alienare vel pignori vel hypothecae titulo dare, sed si hoc fecerint, scituris, quod necesse
est eos in legum laqueos incidere, quibus huiusmodi venditiones vel hypothecae sunt interdictae, exceptis
videlicet rebus mobilibus vel immobilibus illis, quae onerosae hereditati sunt vel quocumque modo damnosae,
quas sine periculo vendere patri cum paterna pietate licet, ut pretium earum vel in res et causas hereditarias
procedat vel filio servetur.
5a . Filiis autem familias in his dumtaxat casibus, in quibus usus fructus apud parentes constitutus est, donec
parentes vivunt, nec testari de isdem rebus permittimus, nec citra voluntatem eorum, quorum in potestatae sunt,
ulla licentia concedenda dominium rei ad eos pertinentis alienare vel hypothecae titulo dare vel pignori
adsignare. Melius enim est coartare iuveniles calores, ne cupidini dediti tristem exitum sentiant, qui eos post
dispersum expectat patrimonium. Cum enim, sicut dictum est, parentes alere eos secundum leges compelluntur,
quare ad venditionem rerum suarum prosilire desiderant.
6 . Ubi autem puerilis aetas patri licentiam praestat etiam sine consensu filii hereditatem nomine eius adire, si
hoc fecerit, damus quidem filio in integrum restitutionem, postquam patria fuerit potestate liberatus vel
adoleverit, patrem autem oneribus hereditariis, licet nomine filii adiit, modis omnibus illigamus: quare enim
talem hereditatem adiit, qualem nec ipse nunc nec filius idoneam sibi esse existimat?
6a . Non autem filio damus licentiam, si in integrum restitutionem petat respuendam esse credens hereditatem,
adhuc minoribus curriculis instantibus iterum per aliam restitutionem adire praefatam hereditatem, ne ludibrio
leges ei fiant saepius eandem et amplecti et respuere cupienti. Si enim quod pater fecit ratum non habuit et
propter hoc restitutus est, quomodo ferendus videatur iterum iudicium amplectens, quod et post patris
voluntatem contraria adfectione aspernandum esse existimavit
6b . Sin vero pater quidem hereditatem repudiaverit infante filio constituto, ipse autem filius postea vel adhuc in
sacris constitutus vel patria potestate liberatus adeundam esse crediderit eandem hereditatem, licentiam damus ei
vel, si sui iuris efficiatur, tutoribus vel curatoribus eius hereditatem adire, nullo praeiudicio ex recusatione
paterna ei generando: simili modo et in hac parte nulla ei vel tutoribus eius vel curatoribus licentia concedenda
contra priorem suam voluntatem in integrum restitutionem petere.
6c . Quae et in legatis et fideicommissis tam specialibus quam per universitatem relictis et in aliis causis, quas
supra enumeravimus, similibusque eis observanda sunt.
7 . In servis autem, qui filiis familias donantur, sive in constante matrimonio sive ab extraneis sub ea condicione,
ut statim eos in libertatem producant, nullum impedimentum paterna faciat auctoritas. Qualis enim usus fructus
potest ei adquiri, qui momentarius esse ostenditur? si enim in ipso momento necesse habet eum et possidere et
libertate donare, in talem hominem qualis usus fructus patri potest adquiri. * IUST. A. IOHANNI PP. *<A 531
D. IIII K. AUG. CONSTANTINOPOLI POST CONSULATUM LAMPADII ET ORESTIS VV. CC.>
6.61.9-11
....................................
6.62.0. De hereditatibus decurionum naviculariorum cohortalium militum et fabricensium.
6.62.1
Imperator Constantinus . Si quis navicularius sine testamento et liberis vel successoribus defunctus sit,
hereditatem eius non ad fiscum, sed ad corpus naviculariorum, ex quo fatali sorte subtractus est, deferri
praecipimus. * CONST. A. MASTICHIANO PRAEF. ANNONAE. *<A 326 PP. XV K..... LASTRONAE
CONSTANTINO A. VII ET CONSTANTIO C. CONSS.>
6.62.2
Imperator Constantius . Universis tam legionibus quam vexillationibus comitatensibus seu cuneis insinuare
debebis, ut cognoscant, cum aliquis fuerit rebus humanis exemptus atque intestatus sine legitimo herede
decesserit, ad vexillationem, in qua militaverit, res eiusdem necessario pervenire. * CONSTANTIUS A.
BONOSO MAG. EQUITUM. *<A 347 D. V ID. MAI. HIERAPOLI RUFINO ET EUSEBIO CONSS.>
6.62.3
Imperator Constantius . Si quis cohortali condicione gravatus sine testamento vel quolibet successore ultimum
diem obierit, successionem eius non ad fiscum, sed ad ceteros cohortales eiusdem provinciae pertinere iubemus.
* CONSTANTIUS A. RUFINO PP. *<A 349 D. V K. IAN. LIMENIO ET CATULINO CONSS.>
6.62.4
358

