8.16.2
Imperatores Severus, Antoninus . Cum constet pignus consensu contrahi, non dubitamus eum, qui emptiones
agrorum suorum pignori posuit, de ipsis agris obligandis cogitasse. * SEV. ET ANT. AA. ROGATO. *<A 207
PP. V K. IUL. APRO ET MAXIMO CONSS.>
8.16.3
Imperator Antoninus . Si monumento corpus filiae tuae intulisti, religiosum id fecisti: quo facto obligari a
quoquam prohibente iuris religione non posse in dubium non venit. * ANT. A. RESTITUTO. *<A 215 PP. III K.
APRIL. LAETO II ET CEREALE CONSS.>
8.16.4
Imperator Alexander Severus . Nomen quoque debitoris pignerari et generaliter et specialiter posse pridem
placuit. Quare si debitor is satis non facit, cui tu credidisti, ille, cuius nomen tibi pignori datum est, nisi ei cui
debuit solvit nondum certior a te de obligatione tua factus, utilibus actionibus satis tibi facere usque ad id, quod
tibi deberi a creditore eius probaveris, compelletur, quatenus tamen ipse debet * ALEX. A. .......
EVOCATO.*<A 225 PP. PRID. K. MART. FUSCO ET DEXTRO CONSS.>
8.16.5
Imperator Alexander Severus . Spem eorum praemiorum, quae pro coronis athletis pensitanda sunt, privata
pactione pignerare minime admittendum est: et ideo nec si generale pactum de omnibus bonis pignori obligandis
intervenerit, tenet. * ALEX. A. SEPTIMIO. *<A 233 PP. III K. MAI. MAXIMO II ET PATERNO CONSS.>
8.16.6
Imperatores Diocletianus, Maximianus . Qui filios vestros vel liberos homines pro pecunia quam vobis credebat
pignoris titulo accepit, dissimulatione iuris se circumvenit, cum sit manifestum obligationem pignoris non
consistere nisi in his, quae quis de bonis suis facit obnoxia. * DIOCL. ET MAXIM. AA. ET CC. RUFO. *<A
293 S. K. MAI. HERACLIAE AA. CONSS.>
8.16.7
Imperator Constantinus . Exsecutores a quocumque iudice dati ad exigenda debita ea, quae civiliter poscuntur,
servos aratores aut boves aratorios aut instrumentum aratorium pignoris causa de possessionibus abstrahunt, ex
quo tributorum illatio retardatur.
1 . Si quis igitur intercessor aut creditor vel praefectus pagi vel vici vel decurio in hac re fuerit detectus,
aestimando a iudice supplicio subiugetur. * CONST. A. AD UNIVERSOS PROVINCIALES. *<A 315 D. III
NON. IUN. SIRMI CONSTANTINO A. IIII ET LICINIO IIII CONSS.>
8.16.8
Imperatores Honorius, Theodosius . Pignorum gratia aliquid quod ad culturam agri pertinet auferri non convenit.
* HONOR. ET THEODOS. AA. PROBO COM. SACR. LARG. *<A 414 D. III ID. IUN. CONSTANTE ET
CONSTANTIO CONSS.>
8.16.9
Imperator Justinianus . Si quis in cuiuscumque contractus instrumento ea verba posuerit: " fide et periculo rerum
ad me pertinentium" vel " per earum exactionem satisfieri tibi permitto", sufficere ea verba ad rerum tam earum
quas in praesenti debitor habet quam futurarum hypothecam, nec ex prioribus sanctionibus minus habere speciali
hypothecae memoria videri, cum sit iustum voluntates contrahentium magis quam verborum conceptionem
inspicere.
1 . Super qua generali hypotheca illud quoque ad conservandam contrahentium voluntatem sancimus, ut et, si "
res suas" supponere debitor dixerit, non adiecto" tam praesentes quam futuras", ius tamen generalis hypothecae
etiam ad futuras res producatur. * IUST. A. MENAE PP. *<A 528 D. III ID. DEC. CONSTANTINOPOLI DN.
IUSTINIANO A. PP. II CONS.>
8.17.0. Qui potiores in pignore habeantur.
8.17.1
Imperatores Severus, Antoninus . Qui pignus secundo loco accepit, ita ius suum confirmare potest, si priori
creditori debitam pecuniam solverit aut, cum obtulisset isque accipere noluisset, eam obsignavit et deposuit nec
in usus suos convertit. * SEV. ET ANT. AA. SECUNDO. *<A 197 PP. K. FEBR. LATERANO ET RUFINO
CONSS.>
8.17.2
Imperator Antoninus . Si decreto praetoris, qui de fideicommisso ius dixit, in possessionem fundi hereditarii
fideicommissi condicionalis servandi gratia prius inducti estis, quam adversarius vester in causa iudicati eiusdem
fundi pignus occupavit iussu eius, qui iure sententiam exsequebatur, tempore potiores estis. Nam cum de pignore
utraque pars contendat, praevalet iure, qui praevenit tempore * ANT. A. CHRESTO. *<A 212 PP. V ID. MAI.
DUOBUS ASPRIS CONSS.>
433

