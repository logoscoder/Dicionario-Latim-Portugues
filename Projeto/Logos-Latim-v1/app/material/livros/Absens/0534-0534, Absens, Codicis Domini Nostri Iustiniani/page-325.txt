2 . Quod si maioris aetatis fuissetis, etiam ex necessitate provocationis certamen implere deberetis, ut possitis
adire hereditatem. * ALEX. A. VENUSTO ET CLEMENTINO. *<A 229 PP.XV K.IUL.ALEXANDRO A. III
ET DIONE CONSS.>
6.35.7
Imperator Alexander Severus . Si ideo ultio necis testatoris non est desiderata, quia caedis auctores reperiri non
potuerunt, obesse heredibus, in quo nulla eorum culpa detegitur, non oportet. * ALEX. A. VITALIAE. *<A 232
PP.ID.MART.LUPO ET MAXIMO CONSS.>
6.35.8
Imperator Gordianus . Alia causa est eius, qui falsi instituta accusatione ad finem usque quod insimulabat
perduxit et contrariam sententiam meruit, alia eius, qui inchoatam accusationem non pertulit, cum in illius
quidem partem succedat fiscus, hic autem, qui contrariam iudicis sententiam non sustinuit, suae partis non perdat
persecutionem. * GORD. A. TATIAE. *<A 239 PP.XV K.FEBR.GORDIANO A.ET AVIOLA CONSS.>
6.35.9
Imperatores Diocletianus, Maximianus . Cum fratrem tuum veneno peremptum esse adseveras, ut effectus
successionis eius tibi non auferatur, mortem eius ulcisci te necesse est. Licet enim hereditatem eorum, qui
clandestinis insidiis perimuntur, hi qui iure vocantur adire non vetantur, tamen, si interitum non fuerint ulti,
successionem obtinere non possunt * DIOCL. ET MAXIM. AA. AELIANAE. *<A 291 PP. TIBERIANO ET
DIONE CONSS.>
6.35.10
Imperatores Diocletianus, Maximianus . Sororem fratris necem iure licito vindicantem evincere ab uxore scripta
recte successionem non convenit.
1 . Secundum quae, si fiduciam innocentiae geris et neque dolo malo tuo maritum necatum neque alias indignam
te successione posse probari confidis, adversus omnem calumniam maximam habes securitatem. * DIOCL. ET
MAXIM. AA. ET CC. SILVANAE. *<A 294 D. XII K. MAI. SIRMI CC. CONSS.>
6.35.11
Imperator Justinianus . Cum Silanianum senatus consultum et a nobis tam laudandum quam corroborandum est
nec non divi Marci oratio, quae circa id facta est, invenimus autem in ea nullam mentionem libertatis factam et
veteres movit quaedam de libertatibus relictis in testamento necati testatoris quaestio, necessarium nobis visum
est etiam haec dirimere.
1 . Ii enim, qui libertate fuerant in hoc testamento donati et si eam accepissent, lucrum, quod eis in medio accidit,
poterant sibi adquirere, interea autem procrastinatione propter necis vindictam habita hoc minime ad eos pervenit
et postea in libertatem deducti periclitabantur.
2 . Ne medium tempus fuerit eis damnosum, et maxime si ancillae in medio pepererint et postea hereditas adita
sit, bellissimum nobis videtur divi marci prudentissimi principis orationem et in libertatibus producere, ne
princeps philosophiae plenus aliquid videatur imperfectum sanxisse: sed ita in hereditatibus et in legatis et in
fideicommissis et maxime in libertatibus, quas semper philosophia amplectitur, extendatur eius oratio, ut et
lucrum quod in medio accidit eis post libertatem acceptam restituatur et partus liber et ingenuus esse intellegatur
nullaque machinatione huiusmodi praepeditio damnum aliquod inrogare concedatur et libera eorum posteritas, si
in medio fuerint ab hac luce subtracti, suorum gen itorum commodum consequatur.
3 . Merito enim nobis sanctissimi marci per omnia constitutionem replere placuit: nihil etenim actum esse
credimus, dum aliquid addendum superest. * IUST. A. IOHANNI PP. *<A 531 D. II K. MAI.
CONSTANTINOPOLI POST CONSULATUM LAMPADII ET ORESTIS VV. CC.>
6.35.12
Imperator Justinianus . Talis de antiquo iure dubietas nostrae serenitati suggesta est propter senatus consultum
silanianum et servos, qui supplicio adficiuntur sub eodem tecto commorantes et non suum auxilium domino per
insidias occiso praebentes. Veteres enim certum non faciunt, qui intellectus de verbis " sub eodem tecto"
significatur, sive in eodem cubiculo sive in triclinio vel porticu vel in aula haec appellatio accipi debeat,
adicientes, si dominus in via vel in agro fuerit interfectus, eos servos puniri, qui praesto erant et non auxilium ad
prohibendum periculum praebuerunt, nulla distinctione super qualitate praesentiae utentes
1 . Nos igitur omnem eis occasionem ad declinanda supplicia super neglegentia salutis domini sui amputantes
sancimus omnes servos, ex quocumque loco sive in domo sive in via sive in agro possint clamorem exaudire vel
insidias sentire et non auxilium tulerint, supplicio senatus consulti subiacere. Oportet enim eos, ubicumque
senserint dominum periclitantem, ad prohibendas insidias concurrere * IUST. A. IOHANNI PP. *<A 532 D. XV
K. NOV. CONSTANTINOPOLI POST CONSULATUM LAMPADII ET ORESTIS VV. CC. ANNO
SECUNDO.>
6.36.0. De codicillis.
325

