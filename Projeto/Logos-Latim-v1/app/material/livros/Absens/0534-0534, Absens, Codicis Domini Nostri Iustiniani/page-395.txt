7.42.1
Imperatores Theodosius, Valentinianus . Litigantibus in amplissimo praetorianae praefecturae iudicio, si contra
ius se laesos adfirment, non provocandi, sed supplicandi licentiam ministramus, licet pro curia vel qualibet
publica utilitate seu alia causa dicatur prolata sententia ( nec enim publice prodest singulis legum adminicula
denegari) : ita videlicet, ut intra biennium tantum nostro numini contra cognitionales sedis praetorianae
praefecturae sententias, post successionem iudicis numerandum, supplicandi eis tribuatur facultas. * THEODOS.
ET VALENTIN. AA. THALASSIO PP. ILLYRICI. *<A 439 D. III ID. AUG. CONSTANTINOPOLI
THEODOSIO A. XVII ET FESTO CONSS.>
7.43.0. Quomodo et quando iudex sententiam proferre debet praesentibus partibus vel una absente.
7.43.1
Imperator Titus Aelius Antoninus . Non semper compelleris, ut adversus absentem pronunties, propter
subscriptionem patris mei, qua significavit etiam contra absentes sententiam dari solere. Id enim eo pertinet, ut
absentem damnare possis, non ut omnimodo necesse habeas * T. AEL. ANT. PUBLICIO. *< SINE DIE ET
CONSS.>
7.43.2
Imperator Gordianus . Cessante quoque causa peremptorii edicti adversus eos, qui admoniti iudicio adesse
noluerunt, sententiam ab iudice posse ferri certum est. * GORD. A. SEVERO. *<A 238 S. IIII K. AUG. PIO ET
PONTIANO CONSS.>
7.43.3
Imperator Gordianus . Ab eo iudicato recedi non potest, quod vobis absentibus et ignorantibus atque indefensis
dicitis esse prolatum, si ubi primum cognovistis, non ilico de statutis querellam detulistis. Ita enim firmitatem
sententia, quae ita prolata est, non habebit, si ei non sit commodatus adsensus * GORD. A. ANTISTIO. *<A 239
PP. IIII ID. IUN. GORDIANO A. ET AVIOLA CONSS.>
7.43.4
Imperator Philippus . Si, ut proponis, pars diversa die feriato absente et ignorante te ab iudice dato sententiam
pro partibus suis, quasi contumaciter deesses, impetravit, non immerito praeses denuo negotium alterius iudicis
notioni terminandum commisit. * PHILIPP. A. DOMITIO. *<A 244 PP. V ID. OCT. PEREGRINO ET
AEMILIANO CONSS.>
7.43.5
Imperator Philippus . Si, ut proponis, praeses provinciae, cum certum locum causae cognoscendae dedisset, alibi
per obreptionem aditus sententiam adversus te absentem protulit, quod ita gestum est, ad effectum iuris spectare
minime oportet. * PHILIPP. A. ET PHILIPP. C. LONGINO. *<>
7.43.6
Imperatores Valerianus, Gallienus . Si praeses quasi desertam ab adultis tuis causam appellationis, quae ab
adiutore suo facta fuerat, circumduxit eo tempore, quo adulti curatores non habebant, repetitus notionem suam
exhibebit. Neque enim debet adultis nocere, quidquid eo tempore statutum est, quo defensione iusta et curatoris
auxilio fuerant destituti * VALER. ET GALLIEN. AA. DOMITIO. *<>
7.43.7
Imperatores Diocletianus, Maximianus . Ea, quae statuuntur adversus absentes non per contumaciam, scilicet
denuntiationibus nequaquam ex more conventos, iudicatae rei firmitatem non obtinere certum est. * DIOCL. ET
MAXIM. AA. MARINO. *<A 290 PP. III K. APRIL. IPSIS IIII ET III AA. CONSS.>
7.43.8
Imperatores Diocletianus, Maximianus . Consentaneum iuri fuit temporibus ad praesentiam partis adversae
praescriptis praesidem provinciae impleta iuris sollemnitate et adversario tuo trinis litteris vel uno pro omnibus
peremptorio edicto, ut praesentiam sui faceret, commonefacto, si in eadem contumacia perseveravit, praesentis
adlegationes audire. Quod vel successor eius facere curabit. A quo ter citatus si contumaciter praesentiam sui
facere neglexerit, non abs re erit vel ad cogendum eum, ut se repraesentaret, possessionem bonorum cui incumbit
ad te transferre et adversarium petitorem constituere, vel auditis defensionibus tuis id quod iuris ratio exegerit
iudicar * DIOCL. ET MAXIM. AA. CLAUDIAE. *<A 290 PP. III K. OCT. IPSIS IIII ET III AA. CONSS.>
7.43.9
Imperatores Diocletianus, Maximianus . Tres denuntiationes ad peremptorii edicti vicem adversus contumaces
convalescere salubriter statutum est. * DIOCL. ET MAXIM. AA. LEONTIO. *<A 290 PP. XI K. NOV. IPSIS
IIII ET III AA. CONSS.>
7.43.10
395

