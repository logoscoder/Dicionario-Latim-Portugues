Si quis exactorum, vel susceptorum, maiorem mensuram, vel maius pondus adhibuerit, dum fiscales traduntur
species, quam publicae ordinationis moderatio antiquitus provisa constituit, ad iudicem continuo cum ipsis
mensuris et ponderibus deducatur : ut si fuerit de eorum iniquitate convictus, inde quadruplum pro utilitate illius,
quem gravavit, male susceptarum specierum damna sustineat. Quod etiam circa negociatores observari deberi
censemus, in commerciis si iniusta pondera vel mensuras adhibuisse fuerint adprobati.
[CTh 11, 8, 1, 3.
150. Ut nullus alieno rustico aut bovi imperet.
Nulli liceat invito [domino] rustico alieno operas aut obsequium imperare, nec eius mancipio aut bove uti, nisi
hoc forte idem rusticus aut conductor ipsius, vel dominus sua voluntate praestiterit. Qui contra fecerit det pro
unius rustici, vel unius bovis diurna opera, quam praesumpsit, auri solidum unum.
151. De messe laesa aut arbore deiecta.
Sive seges aliena, sive quaelibet arbor cuiusque dolo deiecta fuerit, aut aliquid damni provenerit, in quadruplum
eius nomine, qui hoc fecerit, addicatur.
[Paul. 2, 31. 25.
152. Si alienus servus ab alio occidatur.
Si alienus servus ab aliquo vel rusticus occidatur, in potestate habet dominus eius aut criminaliter de obnoxii sui
morte agere, et homicidam capitaliter accusare ; aut de damno certe amissi mancipii civiliter actionem
proponere, ita ut pro uno servo occiso duos tales recipiat.
153. Uxorem pro marito non debere conveniri.
Uxor pro marito non debet conveniri : res eius aut sponsalis munificentia pro mariti obnoxietate poscatur, legum
prudentia et moderatione servata.
[CJ 4, 12, 2.
154. De die dominico et diebus sancti Paschalis (paschae).
Die solis, qui dominicus nuncupatur, sed et diebus paschalibus, nullum praecipimus conveniri ; qui contra
fecerit, sacrilegii reus habeatur.
Haec quantum occupationes nostrae admittere, vel quae nobis ad praesens occurrere potuerunt, cunctis tam
barbaris, quam Romanis, sumus profutura complexi : quae omnium barbarorum, sive Romanorum debet servare
devotio. Quae comprehendere nos vel edicti brevitas, vel curae publicae non siverunt, quoties oborta fuerint,
custodito legum tramite terminentur. Nec cuiuslibet dignitatis, aut substantiae, aut potentiae, aut cinguli vel
honoris persona, contra haec, quae salubriter statuta sunt, quolibet modo credat esse veniendum ; quae ex
novellis legibus ac veteris iuris sanctimonia pro aliqua parte collegimus : scituris cognitoribus universis ac iura
dictantibus, quod si in aliquo haec edicta fuerint violata, se proscriptionis deportationisque poena merito esse
feriendos. Quod si forsitan persona potentior, aut eius procurator, vel vicedominus ipsius, aut certe conductor,
seu barbari, seu Romani, in aliquo genere causae praesentia non permiserint edicta servari, et iudex, cuius
intererit obsistere aut vindicare aut obviare non potuerit, in nostram illico, si sibi consulit, instructa ex omnibus
relatione dirigat, deposita totius formidinis suspicione, notitiam. Haec enim sola ratione a culpa esse poterit
absolutus. Quia quod pro omnium provincialium securitate provisum est, universitatis debet servare devotio.
Explicit Edictum Theoderici Regis.

18

