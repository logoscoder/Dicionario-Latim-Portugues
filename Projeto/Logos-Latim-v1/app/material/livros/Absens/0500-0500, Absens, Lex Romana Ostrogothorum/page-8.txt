45. Nullum debere alienae rei nec suae titulos ponere.
Nullus alienae rei vel suae titulos prorsus adfigat : cum soli fisco hoc privilegium, his quae possidet iure vel
corpore, videatur esse concessum.
[CTh 2, 14, 1.
46. Si quis in ea re, quam possidet, conventus, ut adversario suo resistat, titulos posuerit.
Is qui in ea re quam possidet, iudicis praeceptione conventus, titulum potentis nomine adfixum adversario suo
crediderit opponendum, eius possessionis aut casae, quam sub hac fraude vindicare temptaverit, amissione
mulctetur : nec repetendae actionis, etsi competere possit, habeat facultatem.
[CTh 2, 14, 1.
47. Si quis possessa ab aliis praedia titulis occupaverit.
Ille vero qui possessa ab aliis praedia titulis occupaverit, capite puniatur.
48. Libertos originarios aut servos contra patronos suos eorumque liberos non audiri.
Libertos originarios, vel servos, dominos aut patronos suos eorumque liberos deferentes, in quolibet negotio
prohibemus audiri : quia huiusmodi personae neque in civilibus neque in criminalibus causis contra patronos aut
dominos eorumque liberos, etiamsi pro his dicant, vocem possunt habere legitimam ; quos in huiusmodi facto
deprehensos, in ipso actionis exordio gladiis oportet extingui.
[CTh 9, 6, 3.
49. Hoc etiam et de familiaribus observandum.
Hoc etiam de familiaribus servari deberi censemus, qui cuiuslibet familiaritati vel domui inhaerentes, delatores
aut accusatores emerserint : excepto tamen crimine maiestatis.
50. De occultis secretisque delationibus.
Occultis secretisque delationibus nihil credi debet : sed eum qui aliquid defert, ad iudicium venire convenit ; ut si
quod detulit, non potuerit adprobare, capitali subiaceat ultioni.
[CTh 10, 10, 4 ; Vgl. cc. 13. 35.
51. De donationibus celebrandis mancipiorum.
Donationes sub hac sollemnitate praecipimus celebrari. Quod si cuiuslibet pretii res mobiles fortasse donetur, vel
certe mancipium, sola traditione largientis sit perfecta donatio ; quae tamen scripturae fide possit ostendi, cui
testium subscriptio adiecta monstretur.
[CTh 8, 12, 1. 3. 5. 6.
52. Si quis praedium rusticum aut urbanum donaverit.
Si vero praedium rusticum aut urbanum quisquam libero arbitrio conferre voluerit, scriptura munificentiae etiam
testium subscriptionibus roborata gestis municipalibus allegetur ; ita ut confectioni gestorum praesentes
adhibeantur tres curiales, et magistratus, et pro magistratu defensor civitatis cum tribus curialibus aut duumviri
vel quinquennales : qui si defuerint, in alia civitate, quae haec habuerit, allegationis firmitas impleatur, aut apud
iudicem eiusdem provinciae, quod donatum fuerit, allegetur.
[CTh 8, 12, 8.
53. De traditione facienda.
De traditione vero quam semper in locis secundum leges fieri necesse est, si magistratus, defensor, aut duumviri
quinquennales forte defuerint, ad conficienda introductionem gesta tres sufficiant curiales : dummodo vicinis
scientibus impleatur corporalis introductionis effectus.
[CTh 8, 12, 8, 2.
54. Matrimonia passim non debere dissipari, ut quibuslibet criminibus probatis a coniunctione recedant.
Passim matrimonia dissipari non patimur. Ideo uxor a marito, aut maritus ab uxore, nisi probatis causis, quas
leges comprehendunt, omisso repudio, a iugali vinculo non recedant. Causae autem debent esse divortii : si
maritus aut homicida, aut maleficus, aut sepulchrorum violator ab uxore in examine fuerit adprobatus. Maritus
quoque his criminibus convictam merito dimittat uxorem, si adulteram, vel maleficam, vel etiam quam vulgus
adpellat aggagulam, in iudicio potuerit adprobare. Quibus edoctis, maritus, et dotem lucretur, et sponsalitiam
recipiat vel sibi habeat largitatem, et tituli utriusque proprietatem secundum leges filiis eum iubemus servare
communibus. Pari etiam modo, si mulier maritum superioribus criminibus involutum a iudicatione convicerit, et
dotem recipiat, et sponsalitiam lucro habeat largitatem. Cuius tamen sponsalitiae tantum donationis proprietatem
8

