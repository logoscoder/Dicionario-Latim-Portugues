Si servus alienus aut originarius ingenuam virginem per vim corruperit, aut stuprum viduae per vim intulerit,
convento domino, rebus discussis atque patefactis, capite feriatur.
64. Si quis ancillam alienam aut originariam virginem corruperit.
Ancillam alienam virginem vel originariam cuiuslibet aetatis, quisquis ingenuus, nulli tamen quolibet modo
obnoxius civitati, corruperit, si dominus voluerit, aut corruptor ipse rogaverit, et apud gesta professus fuerit,
mansurus in domini mulieris potestate, eius quam vitiavit contubernium non relinquat, nec, eadem mortua,
discedendi habeat facultatem. Quod si dominus ancillae non consenserit, aut ille profiteri noluerit, tunc aut huius
meriti duo mancipia domino tradat, eius iuri profutura, si eius substantia patiatur : aut si hoc implere non
potuerit, caesus districtissime fustibus vicinae civitatis collegio deputetur : quod iudex eiusdem loci, periculi sui
memor, implere et custodire debebit.
[Nov.Valent. III, tit. 30 B§ 5.
65. Quotiens se ancillae ingenuus, originarius aut servus miscuerit.
Quotiens se ancillae ingenuus, aut originarius, aut servus forte miscuerit, necesse est ut omnis matrem sequatur
agnatio, id est, filii omnes ad dominum ancillae pertineant.
66. Quotiens se originariae servus alienus aut ingenuus sociaverit.
Quotiens vero se originariae servus alienus ingenuusve miscuerit, nihilominus omnes filii matrem sequantur.
[Dig. 1, 5, 19 [Cels. lib. 29 digest.] ; CJ 11, 48 [47], 16 ; Gai. 1, 80.
67. Si originarius alienus se originariae iunxerit.
Si vero originarius alienus se originariae fortasse coniunxerit, duas filiorum partes originarii dominus, et tertiam
sobolis originariae dominus consequatur.
[CTh 5, 10, 1, 3.
68. Si originaria de ingenuo solo exierit.
Originaria ex quo de ingenuo solo discesserit, intra vicennii spatia repetatur. Quod si originaria, expletis viginti
annis, domino sub hac praescriptione perierit, simul eius agnatio, intra viginti annos suscepta a domino mulieris
servato novellae legis tenore non pereat.
[CTh 5, 10, 1, 3 ; Nov. Valent. III, tit. 30 B§ 2.
69. Si quis curialem collegiatum aut servum per triginta (30) annos possederit.
Quisquis curialem, aut collegiatum, aut servum, per triginta annos possederit, qui nullam patriae suae
collationem subisse monstratur, eos praediorum dominis iubemus adquiri : quia in nullo tricennalis legis
saluberrimum constitutum sub qualibet patimur occasione turbari : quam sive adversus privatum, sive adversus
fiscum, suam, quemadmodum leges praecipiunt, obtinere convenit firmitatem. Et quia frequenter scimus tales
calumnias in perniciem dominorum, conniventibus rusticis aut curialibus excitari, quo conlationem praestitisse
dicantur : hoc eatenus valebit, si sciente possessionis domino, et non reluctante, aut certe procuratore,
conductoreque eius, cum dominus in transmarinis fuerit regionibus constitutus, conlationem praestitam, fuerit
adprobatum.
[Nov. Maior., 7, 1, 1. 2.
70. Si servus ad quamlibet ecclesiam confugiat.
Si servus cuiuslibet nationis ad quamlibet ecclesiam confugerit, statim domino veniam promittente reddatur : nec
enim ultra unum diem ibidem residere praecipimus. Qui si exire noluerit, vir religiosus archidiaconus eiusdem
ecclesiae, vel presbyter atque clerici, eundem ad dominum suum exire compellant, et domino indulgentiam
praestanti sine dilatione contradant. Quod si hoc suprascriptae religiosae personae facere forte noluerint, aliud
mancipium eiusdem meriti domino dari cogantur : ita ut etiam illud mancipium quod in ecclesiae latebris
commoratur, si extra ecclesiam potuerit comprehendi, a domino protinus vindicetur.
71. Si quis in causa publici debiti ad ecclesiam quamlibet convolaverit.
Si quis in causa publici debiti ad ecclesiam quamlibet convolaverit, archidiaconus eum compellat egredi, ad
edenda legibus ratiocinia sua : aut si hoc facere noluerit, eius substantiam, quam ad ecclesiam detulit, sine mora
contradat. Quod nisi fecerit, quanti interest utilitatis publicae, archidiaconus cogatur exsolvere.
[CTh 9, 45, 1. 3.
72. De allegatione testamentorum.
Testamenta, sicut leges praecipiunt, allegentur : hoc modo fides voluntatis alienae titubare non poterit.
10

