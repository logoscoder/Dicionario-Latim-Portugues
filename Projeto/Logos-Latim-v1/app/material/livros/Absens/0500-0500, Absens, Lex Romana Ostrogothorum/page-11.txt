73. De auctoritatibus exsequendis.
Auctoritates quorumlibet iudicium, vel praecepta cuiuslibet sedis ac potestatis, sola publica servata civitate
exequantur officia : et conventum sufficiat promittere, se ad iudicium esse venturum, nihil ultra praesumat
apparitor. Et illius sedis apparitor executiones suscipiat, unde praecepta manaverint. Quod si alterius miles,
alterius iudicis auctoritatem exsequi forte temptaverit, amissionem cinguli, fustibus caesus, incurrat : litigator
autem negotium incunctanter amittat.
[Dig. 2, 4, 18 [Gai. lib. 1 ad leg. XII tab.]. 21 [Paul. lib. 1 ad ed.].
74. De improbo litigatore.
Si petitor improbe litem cuiuscunque rei alteri forte commoverit, et fuerit sub iusta examinatione convictus, ex
die plantati solemniter iurgii, sumptus et litis expensas, quas se pulsatus immerito sustinuisse docuerit, a petitore
recipiat, sub aestimatione scilicet iudicis, aut bonorum virorum ex delegatione noscentium : quorum iustitiae et
deliberationis erit, quales sumptus litis et expensas eum, qui importune alterum ad publicum deduxerit examen,
redhibere conveniat.
[Dig. 5, 1, 79 pr. [Ulp. lib. 5 de off. procons.] ; Inst. 4, 16, 1.
75. De armatis hominibus expugnandis, si ad rem venerint violenti.
Qui etiam armatis hominibus, ferro, fuste, lapide, de possessione quemquam domo, villa expulerit, expugnaverit,
obsederit, clauserit, aut si forte propter hanc rem homines suos praestiterit, locaverit, conduxerit, turbam,
seditiones, incendium fecerit, ad violentiae poenam, quae est superius adscripta, teneatur. Si quis autem sepeliri
mortuum, quasi debitorem suum adserens, prohibuerit, honestiores bonorum suorum partem tertiam perdant, et
in quinquennale exilium dirigantur : humiliores caesi fustibus, perpetui exilii damna sustineant.
[Paul. 5, 26, 3 ; Dig. 48, 6, 3 pr. [Marcian. lib. 14 inst.]. 4 [Ulp. lib. 59 ad ed.]. 5 [Marcian. lib. cit.].
76. De reddendo momento rerum invasarum.
Illis res occupata per violentiam intra annum momenti iure, salva proprietatis causa reddetur, qui eandem rem,
quam alterius praesumptione perdidit, nec violenter, nec abscondite, nec precario possidet.
[Paul. 5, 6, 7 ; Gai. 4, 154.
77. Si servi de inrogata violentia convicti fecerint (fuerint).
Si servi de irrogata violentia convicti fuerint, aut certe confessi, et hoc domini praecepto factum sub iusta et
diligenti cognitione constiterit, domino ad violentiae poenam retento, pervasa reddantur, servis nihilominus
extremo supplicio puniendis, si violentiam eos sua temeritate commisisse claruerit.
[CTh 9, 10, 4.
78. De ingenuo plagiato.
Qui ingenuum plagiando, id est sollicitando, in alia loca translatum aut vendiderit, aut donaverit, vel suo certe
servitio vindicandum crediderit, occidatur.
79. Si quis ingenuum in conditione tenuerit.
Qui ingenuum in servitute tenet, nec conditioni potest obnoxium comprobare, et calumniae et iniuriarum reus
teneatur adstrictus.
[CJ 6, 16, 31.
80. Si mancipium alienum sollicitaverit.
Qui mancipium alienum sollicitaverit, tres alios eiusdem meriti, et ipsum domino cum peculio suo reddat. Quod
si quis a quolibet bona fide suscipitur quo se dicat ingenuum, suscipientis haec debet esse cautela, ut eum ducat
ad gesta, et se profiteatur ingenuum : quo facto dum a domino servus aut originarius postulatus fuerit et probatus,
solus sine retinentis incommoditate reddatur.
81. Si quis nesciens a plagiatore mancipia comparaverit.
Si quis nesciens a plagiatore mancipia comparaverit, reatu plagii non potest obligari.
[CJ 9, 20, 10.
82. Si quis ingenuus distrahatur.
Si ingenuus distrahatur, nullum praeiudicium sui status incurrit, nisi forte tacendo de ingenuitate sua, emptoris
ignorantiam maior aetate circumvenerit. Nam de plagio adversus venditorem pro defensione vel iniuria agere
potuit nisi pretium quod pro eo datum fuerit, cum suo voluerit venditore partiri. Tunc enim praeiudicium
conditionis incurret, quod sibi ipse dissimulando et consentiendo pepererit.
[CJ 7, 18, 1.
11

