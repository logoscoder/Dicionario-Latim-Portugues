116. Si quis a fure aliqua ad servandum susceperit.
Qui sciens ex rapinis aliqua a raptore, id est a fure, servanda susceperit, eadem qua raptor poena teneatur.
[CJ 6, 2, 14.
117. Servus si furtum fecerit, vel damnum cuilibet dederit.
Servus si furtum fecerit, vel damnum cuilibet dederit, nisi eius dominus hoc pro sua qualitate reddere vel sarcire
paratus sit, noxae eum dare cogitur : quod et de animalibus faciet, si alicui damna generaverint.
[Paul. 2, 31, 7.
118. Si propter furtum servi dominus conventus fuerit.
Si propter furtum servi dominus conventus furem ipsum magis tradere, quam defendere eum in iudicio voluerit,
illa etiam quae ad eum ex ipso furtu pervenisse constiterit, pariter debebit exsolvere.
[Dig. 9, 4, 33 [Pomp. lib. 14 ad Sabin.].
119. Si quid (quis) de taberna, nave aut stabulo perierit.
Si quid de taberna vel stabulo perierit, ab his qui locis talibus praesunt, vel qui in his negotiantur, repetendum
est, ita ut praestent sacramenta de conscientia sua suorumque : et si hoc fecerint, nihil cogantur exsolvere ; aut
certe quantum petitor iuraverit se in eo loco perdidisse, restituant.
120. Si servus furtum fecerit, et manusmissus fuerit.
Si servus furtum fecerit, et manumissus a domino fuerit, vel venditus alteri, vel donatus, causam de furto tum
ipse manumissus dicat, vel ille qui eum emit, aut cui donatus est. Noxa enim semper caput sequitur. Et non
solum is qui furtum fecit, sed etiam is cuius opera vel consilio furtum factum fuerit, furti actione tenebitur.
[Paul. 2, 31, 8. 10.
121. Si procuratori aut actori vel colono, conductori aut servo alicuius, invito aut nesciente domino, mutuam
pecuniam quis dederit.
Si procuratori vel conductori, sive colono vel servo alicuius, invito vel nesciente domino, mutuam pecuniam quis
dederit, nec ipsi domino, nec rei eius aliquod praeiudicium comparetur : sed ex peculio servi vel coloni,
considerata vel servata prius indemnitate domini, consulatur petitionibus creditoris.
[CTh 2, 32, 1.
122. Si quis cautionem suam potenti dederit exigendam.
Amittant repetitionem debiti creditores, qui cautiones debitorum suorum potentibus tradiderint, et per eos magis
exactionem mutuae pecuniae voluerint procurare.
[CTh 2, 13, 1 ; Vgl. oben cc. 43-47.
123. De pignoribus (pigneribus) capiendis [Die Titel 123 und 124 sind vertauscht.]
Capiendorum pro suo arbitrio pignorum unicuique licentiam denegamus : ita ut, si probabile fuerit, hoc agendi
iudicis praestet auctoritas.
[Paul. 5, 26, 4.
124. Creditor si debitori suo res sibi non obligatas violenter rapiat.
Creditor si debitori suo res sibi non obligatas violenter rapiat, intra annum criminis admissi conventus, sub poena
quadrupli praesumpta restituat : post annum vero in simplum debebit exsolvere. Quod etiam de fructibus
violenter ablatis servari debere legum ratio persuadet.
[Dig. 4, 2, 14, 7 [Ulp. lib. 11 ad ed.].
125. Si quis de ecclesiis, id est locis religiosis, homines traxerint.
Si quis de ecclesiis, id est locis religiosis, homines traxerit, vel aliquid violenter crediderit auferendum, capite
puniatur.
[CJ 1, 12, 2.
126. Ut nullus curialium sive tabulariorum vel susceptorum, intra ecclesiam residens, emittat pittacia (pictatia).
Nullus post haec curialium, sive tabulariorum aut susceptorum, in ecclesia residens pictacia delegationis emittat,
sed si quem fisco debitorem novit, exponat eum extra ecclesiam constitutus, aut certe deleget facturus cum eo,
qui se debitorem negaverit, publice rationem. Quod si invitum quis, cum sibi delegatur, et se non debere
clamaverit, violenter crediderit exigendum, in quadruplum extorta restituat.
15

