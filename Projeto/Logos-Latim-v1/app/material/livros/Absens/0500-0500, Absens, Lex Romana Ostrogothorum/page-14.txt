Qui effodiunt terminos, vel exarant limites, finem scilicet designantes, aut arbores terminales evertunt, si servi
sunt aut coloni, et sine conscientia vel iussu domini fecerint, [capite] puniantur. Si vero hoc imperante domino
factum esse constiterit, idem dominus tertiam partem bonorum suorum perdat, fisci iuribus profuturam : servo
ipso aut colono nihilominus capite puniendo.
[Paul. 5, 22, 2.
105. Qui limites inter duos fundos debeant observari.
Eos terminos observandos, quos duorum fundorum dominus inter utrumque praedium, cum ex his unum
alienaret, servari debere constituit ; non eos, qui singulos fundos antiqua institutione separabant.
[Dig. 10, 1, 12 [Paul. lib. 3 respons.].
106. De negotio sacramentis finito.
Quotiens aliquod negotium consensu litigantium aut sententia iudicis sacramentis fuerit diffinitum, retractari non
poterit : nec de periurio agere cuiquam vel movere permittitur quaestionem.
[Dig. 12, 2, 7 in fine [Ulp. lib. 22 ad ed.] ; 42, 1, 56 [Ulp. lib. 27 ad ed.].
107. De auctore seditionis.
Qui auctor seditionis vel in populo vel in exercitu fuerit, incendio concremetur.
108. De his, qui pagano ritu sacrificaverint.
Si quis pagano ritu sacrificare fuerit deprehensus, arioli etiam atque umbrarii, si reperti fuerint, sub iusta
aestimatione convicti, capite puniantur ; malarum artium conscii, id est malefici, nudati rebus omnibus, quas
habere possunt, honesti perpetuo damnantur exilio, humiliores capite puniendi sunt.
[CTh 16, 10, 6. 23.
109. Si servus aut colonus, domino nesciente, violenter aliqua rapuerit.
Si servus aut colonus domino nesciente violenter aliqua rapiat, dominus eius intra annum in quadruplum, post
annum in simplum convenietur : aut pro noxia certe, si hoc magis elegerit, ipsum servum vel colonum noverit ad
poenam iudici contradendum : ita ut, quod ad eum ex ipsa servi violentia pervenisse constiterit, reddat. At si
conventus eum fugisse dixerit, executionem eius conquerenti dedisse sufficiat.
[CJ 3, 41, 4.
110. Qui sepulchrum destruxerint.
Qui sepulchrum destruxerit, occidatur.
[Nov. Theod. II et Valent. III., tit. 22 B§B§ 2. 3. 4.
111. Si quis intra urbem romam cadavera sepelierit.
Qui intra urbem Romam cadavera sepelierit, quartam partem patrimonii sui fisco sociare cogatur : si nihil
habuerit, caesibus fustibus civitate pellatur.
[CTh. 9, 17, 6.
112. De bonis damnatorum quolibet crimine.
Damnatorum ex quibuslibet criminibus bona filiis primum ac parentibus, vel propinquis usque ad tertium
gradum proficiant : quod si eos non habuerint, fisco omnia solvantur.
[CTh 9, 42, 2.
113. Si curialis damnatus filios reliquerit.
Si curialis damnatus filios reliquerit, totum, quod dimisit, ipsi capiant : si non habuerit filios, ad curiam eius
perveniant facultates ; excepta causa maiestatis, in qua omnium damnatorum bona nec ad filios, si habeant, sed
ad solum fiscum, secundum legum cauta, necesse est pervenire.
114. Si damnatum clerici aut alii eruerint.
Si addictos damnatosque iudiciis clerici vel quilibet alii violenter eruerint, ipsi ad poenam, vel ad dispendia
teneantur, quae sententia in convictos prolata statuisse monstrabitur : et si conniventia iudicis vel conludio hoc
claruerit perpetratum, quinque auri libras idem iudex cogatur exsolvere.
[CTh 9, 3, 5.
115. Qui pecuniam publicam aut fiscalem furaverit.
Qui pecuniam fisco vel publicis rationibus competentem furandi studio tulerit, eam reddat in quadruplum.
14

