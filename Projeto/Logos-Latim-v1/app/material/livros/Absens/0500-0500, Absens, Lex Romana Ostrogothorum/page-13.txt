94. Parentes, qui cogente necessitate filios vendiderint.
Parentes qui cogente necessitate filios suos alimentorum gratia vendiderint, ingenuitati eorum non praeiudicant ;
homo enim liber pretio nullo aestimatur.
[Paul. 5, 1, 1 ; CTh 5, 8, 1 ; Vat. Fr. 26. 33. 34.
95. Nec pro pignore filios a parentibus dari (liceat).
Nec pro pignore filii a parentibus alicui dari possunt : et si sciens creditor ingenuos pro pignore a parentibus
susceperit, in exilium dirigetur. Operas enim tantum parentes filiorum, quos in potestate habuerint, locare
possunt.
[Paul. 5, 1, 1.
96. Qui in libertate degunt, si ad servitutem vocantur.
Qui in libertate degens ad servitutem vocatur, rei partes sustinet : ideo petitori eius, vel illi qui se dominum dicet,
incumbet servum suum docere. Si vero ex possessione servitutis in libertatem reclamet, defensori eius necesse
est liberum comprobare.
[Dig. 40, 12, 7, 5 [Ulp. lib. 54 ad ed.] ; CJ 7, 16, 5.
97. Qui domum aut villam aut casam incenderit.
Qui casam, domum, aut villam alienam inimicitiarum causa incenderit : si servus, colonus, ancilla, originarius
fuerit, incendio concremetur : si ingenuus hoc fecerit, restituat quidquid dispendii acciderit per illud, quod
commovit, incendium, aedificiumque renovet, et aestimationem insuper consumptarum rerum pro poena talis
facti cogatur exsolvere ; aut si hoc sustinere pro tenuitate nequiverit, fustibus caesus perpetui exilii relegatione
plectatur.
[Paul. 5, 20, 2.
98. Incendium, quod incaute servus aut colonus in agro suo posuerit.
Ex eo vero incendio, quod incaute servus aut colonus in domini sui agro supponit, si vicini forte arbores
frugiferas, aut sylvas, vineta, vel segetem laeserit, sive aliud quodlibet dispendium adtulerit, aut aestimatione
habita dominus eius, per quem vicino damnum continget, sarciat atque compenset : aut ipsum qui ignem
supposuit, si hoc magis elegerit, pro facti culpa tradat iudici puniendum.
[Paul. 5, 20, 3. 4.
99. Qui hominem sine audientia occiderit, aut occidi suaserit.
Qui hominem sine audientia, et sine potestate vel iurisdictione iudicis competentis immerito iusserit vel suaserit
occidi, tanquam reus homicidii occidatur.
[Paul. 5, 23, 11 ; 26, 1.
100. Servum alienum in alterius caput torqueri non posse.
Servus alienus in alterius caput torqueri non potest : nisi delator, aut accusator, cuius interest probare quod
intendit, precium eius, quantum dominus taxaverit, inferre paratus sit.
[Paul. 5, 16, 3 [De servorum quaestionibus].
101. Qui servum ideo comparavit, ne adversus (adversum) se torqueretur.
Qui servum ideo comparavit, ne adversus se torqueretur, restituto pretio resoluta venditione, adversus eum qui
fraudulenter emerat, debet subiici quaestioni.
[Paul. 5, 16, 7.
102. Si servus ad hoc fuerit manumissus, ne torqueretur.
Si servus ad hoc fuerit manumissus ne torqueatur, quaestio de eo nihilominus haberi potest.
[Paul. 5, 16, 9.
103. Ubi aliquod facinus committitur, ibi debere defendi.
Ubi quod facinus commissum dicitur, ibi deferendum et vindicandum est. Hi enim qui accusantur, de provincia
ad aliam provinciam transferri non debent, ne per longum iter eripiantur, aut fugiant : nec interest si ingenui, vel
liberti, vel servi sint, qui aliquid criminosum commisisse dicuntur.
[CTh 9, 1, 10. 16.
104. De effossis terminis aut arboribus terminalibus.
13

