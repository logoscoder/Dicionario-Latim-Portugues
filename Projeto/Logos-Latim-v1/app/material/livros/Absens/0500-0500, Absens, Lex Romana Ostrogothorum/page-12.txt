83. Qui ingenuum coelaverit (celaverit), vendiderit vel sciens comparaverit.
Qui ingenuum celaverint, vendiderint, vel scientes comparaverint, humiliores fustibus caesi in perpetuum
dirigantur exilium ; honestiores confiscata tertia parte bonorum suorum, poenam patiantur nihilominus
quinquennalis exilii.
[Dig. 48, 15, 6, 2 [Callistrat. lib. 6 de cognition.].
84. Quisquis servum alienum aut colonum sciens fugitivum susceperit.
Quisquis servum sive colonum alienum sciens fugitivum susceperit aut occultaverit, ipsum domino cum
mercedibus et peculio eius et eiusdem meriti alterum reddat. Quod si secundo aut tertio eundem fugitivum idem
apud quem fuerat, suscipiendum esse crediderit, praeter ipsum, cum mercedibus, tres alios domino eius tradat.
Mancipium tamen ipsum, ne forte propter capiendum lucrum callide et dolose a domino ad domum eius, qui
susceperat, immissum fuerit, oportet in examinatione torqueri : ut si per interrogationem in quaestionem positi
constiterit a domino suo ad domum alterius fraudulenter immissum, fisci protinus compendiis adplicetur.
[CJ 6, 1, 4.
85. Si servos sollicitatos vel ab altero furto ablatos susceperit.
Servos sollicitatos ab altero vel furto ablatos, si scientes alii susceperunt, non tantum de his susceptis conveniri
et eos reddere debent, sed etiam ad poenalem actionem furti detinendi sunt.
[Dig. 9, 3, 11, 2 [Ulp. lib. 23 ad ed.] ; CJ 6, 2, 6.
86. Qui servum alienum invito domino apud se detinuerit.
Qui servum alienum invito domino apud se tenuerit, furti est actione pulsandus.
[CJ 6, 2, 6.
87. In fuga positum servum.
In fuga positus servus nec vendi, nec donari potest.
[CJ 9, 20, 6.
88. Si abactor, sollicitator, aut fur, antequam conveniatur, mortuus fuerit.
Si abactor sollicitator ac fur, antequam per auctoritatem iudicis convincatur, mortuus fuerit, haeredes eius pro
delicto auctoris sui in nullo teneantur obnoxii, nisi ob earum tantum rerum repetitionem, quas ad eos pervenisse
constiterit.
89. Si quis sibi ad terrorem militiam confixerunt (confinxerunt).
Si quis sibi, ut aliquem terreat, militiam confinxerit, vel adsumpserit quam non habeat potestatem, viliores
fustibus caesi perpetuae relegationis mala sustineant, honestiores exilii patiantur incommoda.
[Paul. 5, 25, 12.
90. Si quis testamentum, codicillum (codicellum), tabulas, rationes, gesta, libellos, cautiones, epistolas, in
fraudem alterius mutaverit.
Qui testamentum, codicillum, tabulas, rationes, gesta, libellos, cautiones, epistolas in fraudem alterius,
quocumque loco deleverint, mutaverint, subiecerint, subrepserint, incenderint, raserint, aut aes, argentum, vel
ferrum inauratum scientes pro auro dederint, vel vendiderint, vel subposuerint, quique pro argento stamnum
subiecerint, vel exteriorem circulum solidi praeciderint, quive, ut id fieret, iusserint operamve dederint, poenam
sustineant falsi crimini constitutam.
[Paul. 5, 25, 1. 5.
91. Qui testibus pecuniam dederit, ut falsum dicant.
Qui testibus pecuniam dederit, ut falsum testimonium dicant, vel certe quod sciunt taceant, aut non exprimant
veritatem, vel iudici praemium dederint, ut sententiam contra iustitiam dicat, vel non iudicet, humiliores capite
puniantur, honestiores bonorum suorum amissione multentur.
[Paul. 5, 25, 2.
92. Si sponsa persuasa ab sponso ad eius domum non tradita venerit.
Si sponsa pervasa a sponso ad eius domum non tradita venerit, sponsus raptoris crimine non teneatur.
[CTh 9, 24, 1
93. Invitus pater familiam suam nulli dare in matrimonium cogitur.
Invitus pater familiam suam in matrimonium nulli dare compellatur.
12

