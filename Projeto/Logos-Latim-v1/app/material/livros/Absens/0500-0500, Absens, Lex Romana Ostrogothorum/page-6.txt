Si vero conscio conductore aut iubente aut connivente vel non prohibente hoc fecerit, etiam conductor ipse
tamquam facti reus simili poena feriatur. Si autem domino sciente vel iubente hoc fecit, eandem possessionem,
de qua raptor egressus est, fisco profuturam dominus incunctanter amittat.
[CJ 9, 13, 1.
23. De his, qui intestati mortui fuerint.
Si quis intestatus mortuus fuerit, is ad eius successionem veniat, qui inter agnatos atque cognatos gradu vel titulo
proximus invenitur, salvo iure filiorum ac nepotum.
24. Quando debet fiscus agere.
Fiscus tunc agat, quando nec parentum nec filiorum nec nepotum nec agnatorum nec cognatorum nec uxoris et
mariti, quae succedat, extare comperitur persona, secundum legum veterum constituta : ita ut fiscus quotiens
locum successionis invenerit vel aliqua sibi competentia repetit, actionem, remota titulorum vel officii
praesumptione proponat, quia tunc fiscus unamquamque rem merito potest et sine oppressionis alienae iniuria
vindicare, dum intercedente sententia pro ipso fuerit iudicatum. Nobis enim, sicut et principes voluerunt, ius cum
privatis volumus esse commune.
25. Unumquemque possessorem apud iudicem fisci nomine pulsandum.
Unumquemque possessorem fisci nomine apud competentem iudicem statuimus debere pulsari.
[CTh 10, 10, 27. 30. 31.
26. De intestatis clericis et religiosis personis.
Clericos religiosasque personas intestatas deficientes, quotiens defuerit qui iure succedat, locum ecclesiae suae
secundum leges facere debere praecipimus.
[CTh 5, 3.
27. Curialis si sine successore intestatus defecerit.
Curialis si sine successore, quem leges vocant, intestatus defecerit, excluso fisco curiae suae locum faciat.
[CTh 5, 2, 1.
28. De data testandi licentia.
Faciendorum testamentorum omnibus quos testari leges permittunt, damus late licentiam : ita ut septem aut
quinque testes ingenui ac puberes in conspectu testatoris, uno tempore, eodem rogante subscribant.
[Ulp. 20, 1 ; Inst. 2, 10, 2 ; Dig. 28, 1, 21, 2 [Ulp. lib. 2 ad Sab.] ; CJ 6, 23, 9.
29. Si testator aut litteras ignoret, aut non possit subscribere.
Quod si testator aut literas ignorando aut per necessitatem vicinae mortis propriam subscriptionem non potuerit
commodare, tunc octavus testis pro testatore adhibeatur huiusmodi, de cuius fide dubitari omnino non possit :
scituris testibus et scriptore praecipue testamenti, quod si quis falsitatis extiterit, sub cognitione decursa se
supplicium evadere non posse, quod circa falsarios legum dictat auctoritas.
[Paul. 5, 21, 1.
30. De falsariis.
Sciat autem scriptus heres vel legatarius aut libertus, quod si eis conniventibus aut scientibus, tale aliquid
temptatum fuerit, se non solum emolumento ipso vel fructu eius scripturae esse privandos, verum etiam falsi
poenam declinare non posse. In hoc reatu erit quisquis operam aut studium faciendis adhibuerit talius
testamentis : cum voluntates velimus esse liberas mortuorum et nihil ibi sibi aliena debeat persuasio vindicare.
[Dig. 48, 10, 6 pr. [African. lib. 3 quaest.] ; CTh 9, 19, 1.
31. Ut voluntatem suam facere volenti nullus contradicat.
Ne quis voluntatem suam facere volenti aut testes quolibet nomine deterreat aut contradictor existat : cum, si
quid actionis fuerit, eam legibus adversum haeredem possit exercere.
[Dig. 29, 6, 2 pr. [Paul. lib. 44 ad ed.].
32. De barbaris, qui voluerint iure testari.
Barbaris, quos certum est reipublicae militare, quomodo voluerint et potuerint, faciendi damus licentiam
testamenti, sive domi sive in castris fuerint constituti.
[Dig. 29, 1, 1 pr. [Ulp. lib. 45 ad ed.] ; Ulp. 23, 10.
33. De his, qui ab intestato possunt succedere.
6

