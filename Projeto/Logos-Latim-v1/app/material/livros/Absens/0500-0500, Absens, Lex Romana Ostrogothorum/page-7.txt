Is qui ab intestato defuncti sperat hereditatem, si volentem testatorem prohibeat facere testamentum, tanquam ab
indigno eius hereditas auferatur.
[Paul. 5, 12, 2 ; Dig. 29, 6, 1 pr. [Ulp. lib. 48 ad ed.] ; CJ 6, 34, 2.
34. De subreptione romani aut barbari.
Nemo, aut Romanus, aut Barbarus, rem petat alienam, quam si per subreptionem impetraverit, non valebit, et
eam se non dubitet cum fructibus redditurum. Salvo eo quod super hac parte superiora nostra edicta ius sanciunt.
35. De delatoribus.
Is qui quasi sub specie utilitatis publicae, ut sic necessarie faciat, delator existit, quem tamen nos execrari
omnino profitemur, quamvis vel vera dicens, legibus prohibeatur audiri : tamen si ea, quae ad aures publicas
detulerit, inter acta constitutus non potuerit adprobare, flammis debet absumi.
[CTh 10, 10, 1. 3.
36. Si quis ad nuptias non legitimas adspiraverit.
Si quis ad nuptias non legitimas aspiraverit, legum censuram penitus non evadat ; qui nec iustum matrimonium
nec filios sciat se habere legitimos.
[Gai. 1, 64 ; CJ 5, 5, 6.
37. Intra annum mortis mariti si mulier nupserit.
Intra annum mortis mariti nulla ad secundas nuptias migret : sed nec furtim se misceat illi, cuius post annum erit
uxor futura, quia leges videtur circumscribere voluisse. Idcirco utramque personam stupri ream esse
praecipimus. Quam querelam damus tantum filiis et propinquis, ut quod in talibus causis legibus competit,
exsequantur.
[CTh 3, 8, 1.
38. De adultero et adultera.
Adulteri et adulterae, intra iudicia convicti, interitum non evadant ; ministris eiusdem criminis aut consciis
pariter puniendis.
[CTh. 9, 40, 1.
39. Qui, ut adulterum fuerit (fieret), domum praestiterit.
Qui ut adulterium fieret, domum vel casam praebuit ; quive mulieri, ut adulterio consentiret, suasit, capite
puniatur.
[Dig. 48, 5, 8 pr. [Papinian. lib. 2 de adult.].
40. Qui falsum nesciens alligaverit.
Qui falsum nesciens allegavit, ad falsi poenam minime teneatur.
[Paul. 1, 12, 3 ; CJ 9, 22, 20.
41. Qui falsum fecerit, aut usus fuerit.
Qui falsum fecerit, vel sciens falso usus fuerit, aut alterum facere suaserit, aut coegerit, capitali poena feriatur.
[Paul. 4, 7, 2 ; Dig. 48, 10, 2 [Paul. lib. 3 ad Sab.] ; CTh. 9, 19, 2.
42. Qui varium vel falsum testimonium dixerit.
Qui varium aut falsum testimonium dixerint, aut utrique parti prodiderint, in exilium dirigantur.
[Paul. 5, 15, 5 ; Dig. 22, 5, 16 [Paul. lib. 3 sent.].
43. Nullum debere ad potentem romanum aut barbarum suas actiones transferre.
Nullus ad potentem Romanum aut Barbarum proprias quolibet titulo transferat actiones. Quod si fecerit,
iacturam litis iurgator incurrat, et is qui susceperit, medietatem pretii rei aestimatae fisco cogatur inferre. Qua
poena teneri praecipimus etiam eos, qui rem in lite positam in huiusmodi crediderint transferendam esse
personam ; quoniam volumus, ut remota persona potentioris, aequa iurgantes sorte confligant. Litigantibus vero
post caussae terminum, largiendi quod vicerint, cui voluerint personae, concedimus potestatem.
[CTh 2, 13, 1 ; Dig. 4, 7, 1 pr. [Gai. lib 4 ad ed. provinc.].
44. Nullum romanum aut barbarum tanquam (tamquam) defensorem aut suffragatorem in alieno stare negotio.
Nullus se potens Romanus aut Barbarus tanquam defensor aut suffragator negotio misceat.
[CTh 2, 12, 6 ; CJ 2, 14, 1.
7

