INVENTARIUM n. 2 - "In nomine Christi Amen. Anno Domini M CCC XLI, tempore prioratus fratris Boni, lectoris,
die XVI mensis novembris. Inventa sunt infrascripte res in sacristia loci de Eugubio et assignate fratri Paulello, sacriste
predicti loci". (3)
_________________
(3) Ex Actis Capitulorum generalium Ordinis nobis ad praesens nota, prima in quibus de inventariis agitur sunt Acta
Capituli generalis Parisiensis anno 1345 celebrati. In eis enim legitur: "Ad dispendia et dampna locorum atque
conventuum nostre religionis attentius precavenda, diffinimus et ordinamus, quod in singulis maioribus conventibus
(et) locis nostre religionis, tam de rebus mobilibus quam immobilibus, per priorem seu officialem et fratres cuiuslibet
conventus, infra mensem a notitia presentium, fiat omnino, in aliquo quaterno stabili, triplex inventarium, sive
registrum, quorum unum teneat prior conventus, aliud vero procurator, reliquum autem unus alius frater de conventu,
bonus; que registra vel inventaria per predictos volumus diligenter servari et custodiri, et singulis annis predicta bona
conventuum et locorum revideri et secundum ipsa indagari. In minoribus vero locis, in quibus pauciores XII fratribus
sunt, volumus duo tantum sufficere inventaria. Quod si Prior vel regens conventum non fecerit, sit ipso facto voce
privatus" (Cfr. Analecta Aug., vol. IV, p. 254). Si, ut ex transcriptis verisimile videtur, definitio haec primum fuit
decretum circa rem hanc factum a Patribus Ordinis in Capitulo generali congregatis, fatendum est iam antea inter
fratres Conventus Eugubini morem invaluisse bonorum inventaria conficiendi, cuius moris exemplum est praesens
inventarium. At quo in loco vel parte Codicis inventarium hoc positum erat? Certe, non in loco ubi nunc extat, hoc est
fol. 1. Inventarium, istud et caetera inventaria, quae sequuntur, copiae sunt - non enim sunt subscripta, nec aliquod
signum habent, ex quo originalia censeri possint - diversis temporibus factae, in membranis natura diversis scriptae et
manibus inter se diversis, et diversis etiam a manu quae scripsit Codicem a fol. nunc n. 10 usque ad fol. 58r, quae abs
dubio primitus Codicem constituebant. Reliqua folia usque ad finem, varia instrumenta continentia post annum 1340
facta, manibus diversis exarata, aliqua originalia, alia vero transumpta, adiungi Codici debuerunt postea, et una cum eis
inventaria. Unde Inventaria - quibus alia diversi generis documenta sunt immixta - ordine cronologico disposita, locata
debebant esse post fol. 58, seu melius post fol. 59. Praeter has Inventariorum copias, quidam liber erat in Conventu
Eugubino, vocatus "liber rubeus", in quo inventaria registrabantur. Mentionem eius tantum facit Inventarium anni 1368
(n. IV), in fine, his verbis: "Istum ventarium est registratum in libro rubeo, folio tertio". Liber hic ad nos non pervenit.
Dolendum est valde, quia improbabile non est ipsum fore qui apud Priorem vel Procuratorem Conventus retineri
debebat, et forsan inventaria continebat originalia.
______________________
* In primis, una crux de argento deaurato cum christallo.
* Item, VIII calices de argento deaurati.
* Item, unum thuribule cum navicella de argento.
* Item, unum antiphonarium de die, in duobus voluminibus.
* Item, unum antiphonarium de nocte, in quinque voluminibus.
* Item, unum lectionarium in duobus voluminibus.
* Item, duo psalteria magna, in quibus notatum est ynnarium.
* Item, duo psalteria vetera.
* Item, unum ordinarium ordinatum ad chorum.
* Item, unum librum, in quo notatum est ynnarium, invictatoria venite et mandatum.
* Item, unum missale anticum sine epistolis.
* Item, unum missale completum.
* Item, unum missale, quod est apud locum de Callio pro III florenis et XX s(olidis).
* Item, unum missale cum guarnello rubeo.
* Item, duo epistolaria, unum vetus et alium novum.
* Item, unum breviarium cum catenis, fissum in fenestra sacristie.
* Item, unum antiphonarium anticum nocturnale.
* Item, unum comune sanctorum notatum, parvi voluminis, (alia manu).
* Item, Ordinarium S.ti Clementis.
* Item, librum ad esequias defunctorum deputatus.
* Item, Manualia ad dicendum missas VI...
* Item, quatuor quaterni deputati a(d) processiones.
* Item, tres cruces de ligno pro funeribus.
* Item, una crux de argento parva cum ligno crucis.
* Item, unum par paramentorum, que fuerunt olim fratris Thome Massarii.
* Item, unum par paramentorum de samito rubeo.
* Item, unum par paramentorum de sirico albo.
* Item, unum par paramentorum de sirico violato.
* Item, unum par paramentorum de sirico nigro.
* Item, unum par paramentorum de sirico indico.
* Item, unum par paramentorum de purpura.

