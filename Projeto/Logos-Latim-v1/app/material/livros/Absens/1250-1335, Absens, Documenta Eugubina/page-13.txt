Frater Recuperius de Sancto Geminiano, prior provincialis provincie Ducatus Spoleti, Ordinis fratrum heremitarum S.ti
Augustini. Dilecto sibi in Christo fratri Petrutio Melli de Eugubio, eiusdem Ordinis professo, salutem in Domino
sempiternam. Omnes namque simul stabimus ante tribunal Christi de singulis reddituri, prout in corpore gessimus,
rationem; religiosos, igitur, maxime sacre religionis professos, non decet siquas personas in suis petitionibus frustravi
debitis atque iustis. Cum, itaque, obedientie fili, per te fuerit propositum in capitulo dicti loci et petitum coram me, dicti
loci supradicto conventu ibidem etiam existente, fratribus, scilicet Frederico, priore; Egidio, subpriore; Iohanne,
lectore; Bernardo, Teodino, Bartholo, Innocentio, Gabriutio, Petro Perusini, Iacobi Stremi, Simone Datoli, Symone
Marfe, Antonio, Gulielmutio, Bono, Philippo Vite, Baldello, Clemente, Iordano, Paulatio Lelli, Vitalutio..., Pace p. ...,
Philipputio, Bartolello, Bartholino, Iacobo, Thoma, Salimbene et Nicholutio; ante quam professionem nostri ... quod de
duobus poderibus vel omagiis, que te contingunt nomine hereditario, velud heredem legitimum ..., in villa Montis
Rubini, et alterum in villa, que dicitur Carestelli, illud podere de villa Monti(s Rubini) ...endi per fratres libere et
expedite, ita quod pretium, sive pecunia venditionis eiusdem, convertatur in utilitatem (et sub)sidium loci nostri Ordinis
terre tue, ob remissionem peccatorum tuorum omnium convictorum. Alterum vero podere de Villa Carestelli, ex nunc,
tu possis possidere, locare et facere cultivari, omni distractione obmissa, toto tempore vite tue; fructus, scilicet,
recipiendo ex eo ad tuam substentationem et necessitatum tuarum omnimodum supplementum; ita quod postquam
Dominus te vocaverit ex hac vita, dictum podere libere et expedite remaneat dicto loco de Eugubio, fratrum Ordinis
supradicti, ut conventus, qui pro tempore fuerit, dictum podere absque omni molestatione possit alienare, vendere et
transmutare, in subsidium dicti loci. Fuit etiam per te petitum et quesitum, quomodo tu volebas, ut si Mantia, tua soror,
uxor Iohannis angeli Paulutii, aliquam haberet rationem in supradicto podere, quod ita possit libere, sine aliqua
molestia, in dicto podere consequi suum jus, et si nullam habeat rationem in ipso, quod post huius vite cursum, cum te
Dominus vocaverit, morte interveniente, possit et debeat recipere de supradicto podere ducentas libras ravennatenses,
quas ei fratres, qui pro tempore fuerint in conventu, dare penitus teneantur; dummodo, scilicet, post tuam mortem, ipsa
remanserit adhuc vivens. Quesitum fuit etiam per te ipsum, ut dictum podere possis locare et recomendare tue
supradicte sorori Mantie, ut de eodem curam gerat specialem et per personas ydoneas et fideles faciat cultivari; que
etiam possit uti fructibus supradicti poderis, secundum quod eam potest contingere pars aliqua supradicta. Nos, itaque,
et conventus, volentes ut in posterum ... materiam et causam studendi et benefaciendi, nec ulla ...rium agitandi, ex nunc,
tuis iustis petitionibus annuentes, easdem admictimus tanquam ratas, firmas et stabilitas, quoquomodo de iure vel de
facto et melius possumus et valemus. In cuius rei testimonium sigillum provincie et dicti conventus duximus
presentibus apponenda. Datum in loco nostri Ordinis de Eugubio, sub anno Domini M CCC XXIII, quarta die mensis
aprilis. (Archiv. Communis Eugubii, Busta 55. Orig. membran. Corrosa et lacerata membrana diversis in locis, quae
transcribere nequivi, punctibus substitui. Sigilla provinciae et conventus non exstant. Carestelli podere proprietas fuit
postmodum conventus, nam a tergo membranae scriptum existitit: "Podere Carestelli quomodo est conventus Eugubii")
XXXIII
Testamentum d.nae Cecchae, filiae ol. d.ni Thaddaei et matris
fratris Petrutii de Eugubio, O. S. Augustini
In nomine Christi. Amen. Domina Ceccha, filia olim d.ni Thadey, de quarterio S.ti Petri Civitatis Eugubii, sana per
gratiam Ihesuchristi mente et sensu, licet corpore languens, ... suum nuncupativum testamentum sine scriptis in hunc
modum facere procuravit. Imprimis ... Item, fratrem Petrutium, filium suum, de Ordine fratrum heremitarum Sti.
Augustini, sibi heredem instituit in una clamide de Bladeto (?) ipsius dicte testatricis, facta ad usum mulieris, et in uno
materaçço et uno pari linteaminum subtilium de lino, de bonis ipsius testatricis. Item eundem fratrem Petrutium sibi
heredem instituit in octo florenis de auro, quos ipsa domina recipere debet a Berardo Venture et Bartholo Benteveneris,
de quarterio S.ti Petri.... Item instituit eum heredem de alia quantitate vigintitrium florenorum auri et heredem sibi
universalem constituit filium suum Paulellum, et si Nicola, vir dicte domine et pater dicti Paulelli, veniret ad
paupertatem et acquireret divitias, vult etiam quod frater Petrutius habeat de suis bonis viginti quinque libras
denariorum ravennatensium. Notarius, Iohannes quondam Buti de Eugubio.
(Archiv. Commun. Eugub., Busta 62, orig. perg. Factum Eugubii die 14 ian. an. 1330)
XXXIV
Petrus Paulus de Eugubio terram donat fratri Egidio Iacomelli de Eugubio
In nomine Domini. Amen. Anno eiusdem a nativitate Millesimo Trecentesimo Tricesimo, Indictione tertiadecima,
tempore d.ni Iohannis Pape vicesimi secundi, die secunda mensis aprilis. Actum Eugubii in domo infrascripti Petri,
presentibus fratre Tomasso, de Ordine fratrum heremitarum, et Bencevenne Vite, testibus ad hec vocatis. Petrus Pauli
de Eugubio, quarterii Santi Andree, titulo donationis inrevocabiliter inter vivos et pro redemptione anime sue, dedit et
donavit fratri Egidio Iacomelli de Eugubio, de Ordine fratrum heremitarum Ordinis Sti. Augustini, recipienti pro
Capitulo, Conventu et loco fratrum Sti. Augustini de Eugubio, unam petiam terre silvatam positam in Civitate Eugubii,
in villa montis berçi, fines cuius: a primo, d.nus Monaldus Pelati; a secundo, Ser Landus Bicci et a quarto heredes
Iacomelli Paghanutii, vel siquos alios fines habet veriores, cum introitibus et exitibus suis etc. ad habendum, tenendum
et possidendum et quicquid dicto Capitulo et Conventui dicti loci placuerit perpetuo faciendum... Et Ego Mutius
Deotaiuti de Eugubio, Imperiali auctoritate notarius, predictis omnibus interfui rogatus, scripsi et publicavi.
(Ex Cod. Eugub., fol. 51v)
XXXV

