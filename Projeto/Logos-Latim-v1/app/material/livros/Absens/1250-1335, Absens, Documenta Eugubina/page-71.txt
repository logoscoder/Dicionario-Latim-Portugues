Eodem anno, die XXIII septembris - In nomine Domini, Amen. Convocato et congregato generali Consilio populi,
Capitaneorum Artium, Consulum Mercatorum et Centum de populo maioris summe Civitatis Eugubii in Sala palatii
Communis dicte Civitatis, deputata pro Consiliis congregandis, ad sonum campane et tube, voceque preconis, de
mandato dominorum Confalonis iustitie et Consulum dicti populi... Proposuit dominus Confalonerius, de consensu et
voluntate dominorum Consulum predictorum, quid placet ipsi Consilio providere, ordinare et firmare super
supplicatione fratrum religiosorum de Ordine S.ti Francisci, S.ti Augustini et S.ti Dominici, lecta per me Notarium
Reformationum vulgariter in ipso Consilio, cuius tenor hic est: Supplicatur humiliter vobis, prudentibus viris
Confalonerio iustitie et Consulibus populi Civitatis Eugubii ad facta dicti Communis et populi deputatis, pro parte
fratrum religiosorum de Ordine S.ti Francisci, S.ti Augustini et S.ti Dominici Civitatis Eugubii, cum tempus sex
annorum iam preteritum sit, quo non habuerunt elimosinam a Communi nisi anno uno, et ipsi fratres in necessitate
consistant, placeat vobis, ad reverentiam omnipotentis Dei et gloriosissime Virginis Marie, matris ipsius, et ipsorum
amore, ut ipsum Commune in bono statu conservetur ordinare et ad Consilium populi proponere et deliberari et firmari
in eo facere, quod ipsa elemosina largiatur dictis fratribus atque locis, sicut dicto Consilio videbitur convenire ... In
reformatione cuius Consilii, auditis et examinatis per supradictos Confalonerium et Consules dictis et consiliis
Sapientum arenghatorum in ipso Consilio, et facto et misso inter Consiliarios dicti Consilii sollempni partito ad
bussulas et medalias, obtentum et firmatum fuit per CXXXVIII Consiliarios, qui eorum medalias miserunt in bussullam
rubeam affirmativam, non obstantibus XIIII contrariis, qui eorum medalias miserunt in bussullam albam negativam,
quod pro solvendo elimosinam unius anni fratribus religiosis de Ordine S.ti Francisci, S.ti Augustini et S.ti Dominici,
sive locis ipsorum, de quibus fit mentio in supplicatione in dicta secunda proposita declarata, de preterito tempore pro
quo elimosinam debent habere, secundum formam Statuti, ex nunc sit impositum, et pro imposito habeatur, in Civitate
et Comitatu Eugubii datium medii denarii pro libra, quod exigatur et solvatur cum proximo datio exigendo et
imponendo a kalendis novembris proxime venientis in antea ad terminum sive terminos declarandum vel declarandos
per dominos Confalonerium et Consules, qui pro tempore erunt in Civitate predicta et ad penam declarandam et
imponendam per eos, nec a dictis kalendis in antea possit imponi et exigi aliquod datium sine dicto datio medii denarii
per libram. Et dictum datium medii denarii debeat dari, solvi et converti in elimosina dictorum fratrum et ipsorum
locorum pro uno anno de summa elimosinarum quas debent ipsi et ipsorum loca habere pro preterito tempore, et in alio
converti, dari vel expendi non possit. - Ibid., fol. 69, 69v et 70.
Elemosina fratrum. - Anno 1327, die XV mensis februarii. Domini Confalonerius iustitie et Consules populi Civitatis
Eugubii numero VIII in palatio ubi morantur ad ipsorum exercendum offitium existentes, ordinaverunt, providerunt et
firmaverunt ad bussullas et palluctas inter eos et de voluntate ipsius domini Confalonerii, Priorum dominorum
Consulum praedictorum et ipsorum Consulum, facto partito per me Leonardum. notarium Reformationum, et obtento
per omnes, quod in generali Consilio populi, capitaneorum artium, consulum mercatorum et centum de populo etc. fiat
infrascripta proposita super elimosinis religiosorum et religiosarum contentis in Statuto Communis et populi et pro
datio ipsarum elimosinarum, et quicquid in ipso Consilio firmatum et obtentum fuerit, habeat firmitatem. - Ibid., fol.
183v.
Eodem anno, die XVI mensis februarii - In nomine Domini, Amen. Convocato et congregato generali Consilio populi,
Capitaneorum artium, Consulum mercatorum et Centum de populo maioris summe Civitatis Eugubii in Sala palatii
Communis dicte Civitatis deputata pro Consiliis congregandis, ad sonum campane et tube vocemque preconis, de
mandato nobilis militis d.ni Raynerii de Macceptis de Burgo Sancti Sepulcri, Capitanei populi et d.ni Confalonerii
iustitie Civitatis predicte... Proposuit dictus d.nus Capitaneus, de consensu et voluntate supradicti d.ni Confalonerii et
dominorum Consulum dicti populi ... Cum de mense novembris proxime preteriti, secundum formam Statuti, debuerit
poni datium pro elimosinis Religiosorum et Religiosarum et non fuerit impositum et religiose continue infestent d.nos
Confalonerium et Consules de elimosina prelibata, proponit dictus d.nus Capitaneus, de consensu et voluntate
dominorum predictorum, quid placet dicto Consilio providere, ordinare et firmare super predictis. In reformatione cuius
Consilii, auditis et examinatis per supradictos Capitaneum, Confalonerium et Consules dictis et consiliis sapientum
arenghatorum in ipso Consilio ... facto et misso super tertia proposita sollempni partito ad bussullas et palluctas per me
Leonardum, notarium Reformationum, de mandato et voluntate supradictorum dominorum Capitanei, Confalonerii et
Consulum, obtentum et firmatum fuit per CXXI Consiliarios, qui eorum palluctas misserunt in bussulam rubeam
affirmativam, non obstantibus XLVIII contrariis, qui eorum palluctas miserunt in bussulam albam negativam, quod
datium de quo fit mentio in dicta tertia proposita quod debuit imponi de mense novembris proxime preterfiti, imponatur
et exigatur et imponi et exigi possit de mense presenti pro solvendo elimosinas, de quibus fit mentio in Statuto
Communis et populi Civitatis Eugubii. - Ibid., fol. 184, 184v et 185.
Elemosina fratrum. - Anno 1338, die ultima mensis novembris. - D.ni Confalonerius iustitie et Consules populi
Civitatis Eugubii numero VIII, convenientes in unum in capella eorum palatii, ordinaverunt, providerunt etc. quod
exnunc sit impositum, et pro imposito habeatur, in Civitate et districtu Eugubii et exigi possit et debeat pro elimosinis
religiosorum et religiosarum locorum, monasteriorum et hospitalium solvendis, secundum formam Statuti, datium VIII
denariorum pro libra, obtento dicto partito per omnes. - Lib. 2, fol. 149.
Dupleria. - Anno 1376, decemb. 19. - Convenientes in unum domini Gonfalonerius iustitie et Consules populi Civitatis
Eugubii in numero octo in Camerata Palatii ... facto et misso partito ad bussulas et paluctas per me notarium
infrascriptum, de mandato dicti domini Gonfalonerii et priorum Consilii predictorum et obtento per omnes, ex

