inseruisse " si totus servus in dominio eius remanserit":
tunc enim parte alienata condicio deficit.
Dig. 28.7.2.1
Ulpianus 6 ad sab.
Sed si duo servi ita sint heredes instituti: " primus et
secundus, si mei erunt cum moriar, liberi et heredes sunto"
et alter ex his sit alienatus, celsus recte putat sic
accipiendum, atque si singulos separatim sub eadem
condicione heredes instituisset.
Dig. 28.7.3
Paulus 1 ad sab.
Si ita heres institutus sim, si decem dedero, et accipere nolit
cui dare iussus sum, pro impleta condicione habetur.
Dig. 28.7.4pr.
Ulpianus 8 ad sab.
Si qui ita sint instituti: " si socii una bonorum meorum
permanserint usque ad annos sedecim, heredes sunto",
inutilem esse institutionem secundum verborum
significationem Marcellus ait: iulianus autem, quoniam et
ante aditam hereditatem iniri societas potest quasi rei
futurae, valere institutionem, quod est verum.
Dig. 28.7.4.1

Ulpianus 8 ad sab.
Idem iulianus scribit eum, qui ita heres institutus est, si
servum hereditarium non alienaverit, caventem coheredi
implere condicionem: ceterum si solus heres scriptus sit,
sub impossibili condicione heredem institutum videri:
quae sententia vera est.
Dig. 28.7.5
Paulus 2 ad sab.
Si heredi plures condiciones coniunctim datae sint,
omnibus parendum est, quia unius loco habentur, si
disiunctim sint, cuilibet.
Dig. 28.7.6
Ulpianus 9 ad sab.
Si quis ita institutus sit, si monumentum post mortem
testatoris in triduo proximo mortis eius fecisset: cum
monumentum in triduo perfici non possit, dicendum erit
condicionem evanescere quasi impossibilem.

3093

