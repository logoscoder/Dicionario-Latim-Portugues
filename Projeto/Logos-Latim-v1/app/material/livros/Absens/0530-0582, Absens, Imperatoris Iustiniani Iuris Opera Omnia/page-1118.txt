CJ.11.7.3: Imperatores Gratianus, Valentinianus,
Theodosius
Cuncti, qui per privatorum loca saxorum venam laboriosis
effossionibus persequuntur, decimas fisco, decimas etiam
domino repraesentent, cetero modo suis desideriis
vindicando. * grat. valentin. et theodos. aaa. floro pp. *<a
382 d. iii k. sept. constantinopoli antonio et syagrio conss.>
CJ.11.7.4: Imperatores Gratianus, Valentinianus,
Theodosius
Cum procuratores metallorum intra macedoniam daciam
mediterraneam moesiam seu dardaniam soliti ex curialibus
ordinari, per quos sollemnis profligatur exactio, simulato
hostili metu huic se necessitati subtraxerint, ad implendum
munus retrahantur, et nulli deinceps licentia laxetur prius
indebitas expetere dignitates, quam subeundam
procurationem fideli sollertique exactione compleverint. *
grat. valentin. et theodos. aaa. eusignio pp. *<a 386 d. iiii k.
aug. mediolani honorio np. et euodio conss.>
CJ.11.7.5: Imperatores Valentinianus, Theodosius, Arcadius
Per annos singulos septeni per hominem scripuli
largitionibus inferantur ab aurilegulis, non solum in
pontica dioecesi, verum etiam in asiana. * valentin.
theodos. et arcad. aaa. romulo com. sacr. larg. *<a 392 d. xi
k. mart. constantinopoli arcadio a. ii et rufino conss.>
CJ.11.7.6: Imperatores Valentinianus, Theodosius, Arcadius
Quosdam operta humo esse saxa dicentes id agere
cognovimus, ut defossis in altum cuniculis alienarum
aedium fundamenta labefactent. qua de re, si quando
huiusmodi marmora sub aedificiis latere dicantur,

perquirendi eadem copia denegetur. * valentin. theodos. et
arcad. aaa. paterno. *<a 393 d. xvii k. april. constantinopoli
theodosio a. iii et abundantio conss.>
CJ.11.7.7: Imperator Theodosius
Metallarii sive metallariae, qui quaeve ea regione deserta,
ex qua videntur oriundi vel oriundae, ad externa
migraverint, indubitanter sine ulla temporis praescriptione
ad propriae originis stirpem laremque una cum sua subole
revocentur, et quos domus nostrae secreta retineant. sciant
autem nullum exinde praeiudicium fisco esse generandum,
etiamsi is, quem metallicum esse constiterit, privatis
censibus suum nomen indiderit. * theodos. a. maximino
com. sacr. larg. *<a 424 d. v id. iul. constantinopoli victore
vc. cons.>
CJ.11.8.0. De murilegulis et gynaeciariis et procuratoribus
gynaecii et de monetariis et bastagariis.

1118

