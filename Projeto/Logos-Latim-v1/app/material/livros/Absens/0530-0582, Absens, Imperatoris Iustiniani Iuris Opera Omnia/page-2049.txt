An potest aliud constitui quam quod debetur, quaesitum
est. sed cum iam placet rem pro re solvi posse, nihil
prohibet et aliud pro debito constitui: denique si quis
centum debens frumentum eiusdem pretii constituat, puto
valere constitutum.
Dig. 13.5.1.6
Ulpianus 27 ad ed.
Debitum autem ex quacumque causa potest constitui, id est
ex quocumque contractu sive certi sive incerti, et si ex
causa emptionis quis pretium debeat vel ex causa dotis vel
ex causa tutelae vel ex quocumque alio contractu.
Dig. 13.5.1.7
Ulpianus 27 ad ed.
Debitum autem vel natura sufficit.
Dig. 13.5.1.8
Ulpianus 27 ad ed.
Sed et is, qui honoraria actione, non iure civili obligatus est,
constituendo tenetur: videtur enim debitum et quod iure
honorario debetur. et ideo et pater et dominus de peculio
obstricti si constituerint, tenebuntur usque ad eam

quantitatem, quae tunc fuit in peculio, cum constituebatur:
ceterum si plus suo nomine constituit, non tenebitur in id
quod plus est.
Dig. 13.5.2
Iulianus 11 Dig.
Quod si filii nomine constituerit se decem soluturum,
quamvis in peculio quinque fuerint, de constituta in decem
tenebitur.
Dig. 13.5.3pr.
Ulpianus 27 ad ed.
Quod si maritus plus constituit ex dote quam facere
poterat, quia debitum constituerit, in solidum quidem
tenetur, sed mulieri in quantum facere potest
condemnatur.
Dig. 13.5.3.1
Ulpianus 27 ad ed.
Si quis autem constituerit quod iure civili debebat, iure
praetorio non debebat, id est per exceptionem, an

2049

