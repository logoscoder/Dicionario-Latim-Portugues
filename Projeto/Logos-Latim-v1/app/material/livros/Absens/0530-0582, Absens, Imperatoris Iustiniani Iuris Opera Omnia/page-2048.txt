arbitrium iudicis cesset: nisi si quis dicat, si iudex centum
et viginti condemnare debuerit, centum solutis ex
universitate, tam ex sorte quam ex poena solutum videri,
ut supersit petitio eius quod excedit sortem, et accedat
poena pro eadem quantitate. quod non puto admittendum,

tanto magis, quod creditor accipiendo pecuniam etiam
remisisse poenam videtur.
Dig. 13.5.0. De pecunia constituta.
Dig. 13.5.1pr.
Ulpianus 27 ad ed.
Hoc edicto praetor favet naturali aequitati: qui constituta
ex consensu facta custodit, quoniam grave est fidem fallere.
Dig. 13.5.1.1
Ulpianus 27 ad ed.
Ait praetor: " qui pecuniam debitam constituit". " qui" sic
accipiendum est " quaeve", nam et mulieres de constituta
tenentur, si non intercesserint.
Dig. 13.5.1.2
Ulpianus 27 ad ed.
De pupillo etsi nihil sit expressum edicto, attamen sine
tutoris auctoritate constituendo non obligatur.
Dig. 13.5.1.3
Ulpianus 27 ad ed.
Sed si filius familias constituerit, an teneatur, quaeritur: sed
puto verum et ipsum constituentem teneri et patrem de
peculio.
Dig. 13.5.1.4
Ulpianus 27 ad ed.

Eum, qui inutiliter stipulatus est, cum stipulari voluerit,
non constitui sibi, dicendum est de constituta experiri non
posse, quoniam non animo constituentis, sed promittentis
factum sit.
Dig. 13.5.1.5
Ulpianus 27 ad ed.

2048

