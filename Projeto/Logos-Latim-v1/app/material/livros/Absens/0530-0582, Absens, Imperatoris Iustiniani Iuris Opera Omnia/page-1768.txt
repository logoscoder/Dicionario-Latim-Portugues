vel clivos propius ianuam meam iure facere possum, dum
ne quid ultra quam quod necesse esset itineris causa
demoliar.
Dig. 8.2.20.2
Paulus 15 ad sab.
Si sublatum sit aedificium, ex quo stillicidium cadit, ut
eadem specie et qualitate reponatur, utilitas exigit, ut idem
intellegatur: nam alioquin si quid strictius interpretetur,
aliud est quod sequenti loco ponitur: et ideo sublato
aedificio usus fructus interit, quamvis area pars est
aedificii.
Dig. 8.2.20.3
Paulus 15 ad sab.
Si servitus stillicidii imposita sit, non licet domino
servientis areae ibi aedificare, ubi cassitare coepisset
stillicidium.
Dig. 8.2.20.4
Paulus 15 ad sab.
Si antea ex tegula cassitaverit stillicidium, postea ex
tabulato vel ex alia materia cassitare non potest.
Dig. 8.2.20.5

Paulus 15 ad sab.
Stillicidium quoquo modo adquisitum sit, altius tolli
potest: levior enim fit eo facto servitus, cum quod ex alto,
cadet lenius et interdum direptum nec perveniat ad locum
servientem: inferius demitti non potest, quia fit gravior
servitus, id est pro stillicidio flumen. eadem causa retro
duci potest stillicidium, quia in nostro magis incipiet
cadere, produci non potest, ne alio loco cadat stillicidium,
quam in quo posita servitus est: lenius facere poterimus,
acrius non. et omnino sciendum est meliorem vicini
condicionem fieri posse, deteriorem non posse, nisi aliquid
nominatim servitute imponenda immutatum fuerit.
Dig. 8.2.20.6
Paulus 15 ad sab.
Qui in area, in qua stillicidium cadit, aedificat, usque ad
eum locum perducere aedificium potest, unde stillicidium
cadit: sed et si in aedificio cadit stillicidium, supra
aedificare ei conceditur, dum tamen stillicidium recte
recipiatur.
Dig. 8.2.21

1768

