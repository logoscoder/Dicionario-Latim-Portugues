CJ.6.51.1.9b: Imperator Justinianus
Sin autem in faciendo aliquid impositum est, si quidem hoc
et per alium impleri possit, simili modo et a lucrante
agnosci, puta si honorata persona iubeatur insulam vel
monumentum vel aliud tale suis sumptibus facere vel
heredi vel legatario vel alii forte, quem testator voluerit, vel
rem ab herede testatoris emere vel locationem vel
fideiussionem subire, et si quid huiusmodi facti simile sit:
nihil etenim refert, sive per eum, de quo testator locutus
est, sive per alium eiusdem lucri successorem adimpleatur.
<a 534 d.K.Iun.Constantinopoli dn.Iustiniano pp.A.Iiii et
paulino vc.Conss.>
CJ.6.51.1.9c: Imperator Justinianus
Sin vero talis est verborum conceptio et facti natura, ut
quod relictum est ab alio adimpleri non possit, tunc, etsi
lucrum ad aliquem pervenerit, non tamen et gravamen
sequi, quia hoc neque ipsa natura concedit neque testator

voluerit. quid enim, si iusserit eum in locum certum abire
vel liberalibus studiis imbui vel domum suis manibus
extruere vel pingere vel uxorem ducere? quae omnia
testatoris voluntas in ipsius solius persona intellegitur
conclusisse, cui et suam munificentiam relinquebat. <a 534
d.K.Iun.Constantinopoli dn.Iustiniano pp.A.Iiii et paulino
vc.Conss.>
CJ.6.51.1.9d: Imperator Justinianus
In omnibus videlicet hoc obtinente, ut pro simili parte et
lucrum sentiant et gravamen, ubi hoc possit procedere,
subeant. <a 534 d.K.Iun.Constantinopoli dn.Iustiniano pp.
A.Iiii et paulino vc.Conss.>
CJ.6.51.1.9e: Imperator Justinianus
Et hoc locum habere omni quidem modo in his, quae in
causa caduci vel caduca secundum quod supra dictum est
fiebant: in pro non scriptis autem non omnibus, sed
quibusdam, quia eorum quaedam, etsi talia sunt, tamen
cum suo onere veniebant, quae et nos in novi iuris
compositione specialiter enumerari iussimus, ne quis
veteris iuris prolixitatem quasi rebus necessariam vel pro
eorum revolvat scientia. <a 534 d.K.Iun.Constantinopoli dn.
Iustiniano pp.A.Iiii et paulino vc.Conss.>
CJ.6.51.1.10: Imperator Justinianus
His ita definitis, cum in superiore parte nostrae sanctionis
in plurimis locis coniuncti fecimus mentionem,
necessarium esse duximus omnem inspectionem
huiusmodi articuli latius et cum subtiliore tractatu
dirimere, ut sit omnibus et hoc apertissime constitutum. <a
534 d.K.Iun.Constantinopoli dn.Iustiniano pp.A.Iiii et
paulino vc.Conss.>

662

