fideiussionis flagitetur exactio, taceat apparitio, advocatio
delitescat, sit idem dies a cognitionibus alienus, praeconis
horrida vox silescat, respirent a controversiis litigantes,
habeant foederis intervallum, ad se veniant adversarii non
timentes, subeat animos vicaria paenitudo, pacta conferant,
transactiones loquantur. <a 469 d. v id. dec. constantinopoli
zenone et marciano conss.>
CJ.3.12.9.2: Imperatores Leo, Anthemius
Nec tamen haec religiosi diei otia relaxantes obscaenis
quemquam patimur voluptatibus detineri. nihil eodem die
sibi vindicet scaena theatralis aut circense certamen aut
ferarum lacrimosa spectacula: etiam si in nostrum ortum
aut natalem celebranda sollemnitas inciderit, differatur. <a
469 d. v id. dec. constantinopoli zenone et marciano conss.
>
CJ.3.12.9.3: Imperatores Leo, Anthemius
Amissionem militiae, proscriptionem patrimonii sustinebit,
si quis umquam hoc die festo spectaculis interesse vel
cuiuscumque iudicis apparitor praetextu negotii publici
seu privati haec quae hac lege statuta sunt crediderit
temeranda. <a 469 d. v id. dec. constantinopoli zenone et
marciano conss.>

CJ.3.13.0. De iurisdictione omnium iudicum et de foro
competenti.
CJ.3.13.1pr.: Imperatores Severus, Antoninus
Non quidem fuit iudex procurator noster in lite
privatorum: sed cum ipsi eum iudicem elegeritis et is
consentientibus adversariis sententiam tulerit, intellegitis
vos adquiescere debere rei ex consensu vestro iudicatae,
cum et procurator iudicandi potestatem inter certas habeat
personas, et vos incongruum eum esse vobis iudicem
scientes tamen audientiam eius elegistis. * sev. et ant. aa.
severo et aliis. * <a 214 d. ii id. ian. messala et sabino conss.
>
CJ.3.13.1.1: Imperatores Severus, Antoninus
Quod et in aliis similibus iudiciis tam in actionem
proponentis quam in exceptionem opponentis persona
locum habebit. <a 214 d. ii id. ian. messala et sabino conss.
>
CJ.3.13.2: Imperatores Diocletianus, Maximianus
Iuris ordinem converti postulas, ut non actor rei forum, sed
reus actoris sequatur: nam ubi domicilium habet reus vel
tempore contractus habuit, licet hoc postea transtulerit, ibi
tantum eum conveniri oportet. * diocl. et maxim. aa. et cc.
alexandro. * <a 293 pp. vi k. sept. aa. conss.>

176

