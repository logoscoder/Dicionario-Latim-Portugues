CJ.5.27.1.1: Imperator Constantinus
Sed et uxori tali quodcumque datum quolibet genere fuerit
vel emptione collatum, etiam hoc retractum reddi
praecipimus: ipsas etiam, quarum venenis inficiuntur
animi perditorum, si quid quaeritur vel commendatum
dicitur, quod his reddendum est quibus iussimus aut fisco
nostro, tormentis subici iubemus. <a 336 lecta xii k. aug.
carthagine nepotiano et facundo conss.>
CJ.5.27.1.2: Imperator Constantinus
Sive itaque per ipsum donatum est qui pater dicitur, vel
per alium sive per interpositam personam, sive ab eo
emptum vel ab alio, sive ipsorum nomine comparatum,
statim retractum reddatur quibus iussimus aut, si non
existunt, fisci viribus vindicetur. <a 336 lecta xii k. aug.
carthagine nepotiano et facundo conss.>
CJ.5.27.1.3: Imperator Constantinus
Quod si existentes et in praesentia rerum constituti agere
noluerint pacto vel iureiurando exclusi, totum sine mora
fiscus invadat. <a 336 lecta xii k. aug. carthagine nepotiano
et facundo conss.>
CJ.5.27.1.4: Imperator Constantinus

Quibus tacentibus et dissimulantibus a defensione fiscali
duum mensuum tempora limitentur, intra quae si non
retraxerint vel propter retrahendum rectorem provinciae
interpellaverint, quidquid talibus filiis vel uxoribus
liberalitas impura contulerit, fiscus noster invadat, donatas
vel commendatas res sub poena quadrupli severa
quaestione perquirens. <a 336 lecta xii k. aug. carthagine
nepotiano et facundo conss.>
CJ.5.27.2: Imperatores Arcadius, Honorius
Matre vel legitimis filiis vel nepotibus aut pronepotibus
cuiuscumque sexus, uno pluribusve, existentibus bonorum
suorum unam tantum unciam pater naturalibus filiis seu
filiabus eorumque genetrici vel, si sola sit concubina,
semunciam largiendi vel relinquendi habeat potestatem.
quidquid vero ultra modum concessum relictum sit,
legitimis liberis vel matri vel ceteris successoribus iure
reddetur. * arcad. et honor. aa. anthemio pp. * <a 405 d. id.
nov. constantinopoli stilichone ii et anthemio conss.>
CJ.5.27.3pr.: Imperatores Theodosius, Valentinianus
Si quis seu liber ipse seu curiae sit nexibus obligatus, et
tradendi filios naturales, vel omnes vel quos quemve
maluerit, eius civitatis curiae, unde ipse oritur, et in
solidum heredes scribendi liberam ei concedimus
facultatem. * theodos. et valentin. aa. ad apollonium pp. *
<a 443 d. xvii k. ian. constantinopoli post consulatum

454

