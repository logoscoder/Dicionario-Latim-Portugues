quam habitant exire cogantur. nullus eorum ecclesias vel monasteria propria, quae religionis intuitu habitant, relinquere
miserabili necessitate iubeatur, sed apud suos iudices ordinarios, hoc est provinciarum rectores, locis quibus degunt et
ecclesiarum ministeriis obsecundant, omnium contra se agentium suscipiant actiones, ut his saltem horis atque
temporibus, quibus religiosos viros a turbulenta observatione praetorii vacare contigerit cumque eos ad tempus
petitorum intentio calumniosa laxaverit, ad sua se monasteria et venerabiles ecclesias conferentes sapienti animo,
precatione sollicita faciliusque de proximo sacrosanctis altaribus obsecundent in suis laribus et domiciliis constituti. *
leo et anthem. aa. erythrio pp. * <a 472 datum constantinopoli pridie nonas april. marciano cons.> CJ.1.3.32.1:
Imperatores Leo, Anthemius In hac autem regia urbe si quando cuiuscumque rei causa episcopos vel presbyteros
ceterosque clericos, qui sacrosanctis ecclesiis obsequuntur, sive monachos ex aliis quibuscumque provinciis contigerit
reperiri, quos tamen in
litem quisquam vocare voluerit, in nullo alio sit licitum memoratos cuiquam pulsare iudicio, nisi in tuae sublimatis
dumtaxat examine, ubi eis et beatitudinis honor debitus reservetur et oratorum adfluens in defensionibus copia large
praestetur. <a 472 datum constantinopoli pridie nonas april. marciano cons.> CJ.1.3.32.2: Imperatores Leo, Anthemius
Praeterea cum in provinciis ex eius qui regit provinciam fuerint sententia vel interlocutione conventi sive illi sacerdotes
seu cuiuscumque gradus clerici sive monachi habeantur, dummodo approbentur orthodoxi, qui in propriis causis
contractibusve pulsantur non alios quam ecclesiae propriae defensores seu quos oeconomos appellant fideiussores
praebeant, ne, dum exsecutoris pertinax et avara protervitas extraneos fideiussores flagitat, multiglex innoxiae
paupertati infligatur incommodum. <a 472 datum constantinopoli pridie nonas april. marciano cons.> CJ.1.3.32.3:
Imperatores Leo, Anthemius In hac autem regia urbe inventi ex quacumque provincia venientes, cum in tuae
amplitudinis iudicio, quod eis solum delegavimus, lite pulsati fuerint, reverentissimi orthodoxae fidei sacerdotes certe
oeconomi aut ecclesiae defensores seu clerici in causis civilibus suis sive ecclesiasticis nulla praebendi fideiussoris
molestentur iniuria, sed aut vicariis fideiussionibus contradantur, quas tamen stipulationum sollemnis cautela vallaverit,
aut cautionibus et professioni propriae ac facultatum suarum obligationibus committantur. <a 472 datum
constantinopoli pridie nonas april. marciano cons.> CJ.1.3.32.4: Imperatores Leo, Anthemius
Hoc nihilo minus observando, ut in causis ecclesiasticis nullum alium conveniri fas sit nisi eum, quem dispensatorem
pauperum, id est oeconomum ecclesiae, episcopi tractatus elegerit ( hunc enim sine dubio a sacerdote convenit ordinari)
: quem tamen conventum defensoris ecclesiae fidei committi praecipimus. <a 472 datum constantinopoli pridie nonas
april. marciano cons.> CJ.1.3.32.5: Imperatores Leo, Anthemius Exsecutoribus in minoribus quidem iudiciis omnibus
in ipsa conventione sacerdotum seu clericorum non amplius quam unum semissem aut sperantibus aut etiam audentibus
accipere. si vero apparitor tuae magnitudinis ex sententia tuae sedis amplissimae in provincia degentes eos monuerit,
iubemus non amplius eum quam duos solidos sportularum nomine percipere. in hac vero urbe magnifica idem apparitor
tuae magnitudinis uno aureo sportularum gratia a provincialibus clericis contentus sit, quantaelibet summae qui
conventus fuerit exponatur obnoxius. <a 472 datum constantinopoli pridie nonas april. marciano cons.> CJ.1.3.32.6:
Imperatores Leo, Anthemius Praeterea nullus exsecutor vexare contumeliis clericos ullos, nullis impulsionibus
molestare, nullis exprobrare conviciis aut corporalibus iniuriis fatigare conetur: his, qui huiusmodi aliquid adgressi
fuerint, post amissionem cinguli et patrimonii ultima protinus animadversione plectendis. <a 472 datum constantinopoli
pridie nonas april. marciano cons.> CJ.1.3.32.7: Imperatores Leo, Anthemius Privilegiis sane singulis quibuscumque
sacrosanctis ecclesiis orthodoxae fidei, xenodochiis sive ptochiis tam generaliter quam specialiter attributis perpetuo
reservandis, nullis eas earumque sacerdotes aut clericos cuiuslibet gradus aut monachos vel ptochos aut xenodochos
orthodoxae fidei deputatos extraordinariis muneribus praecipimus praegravari. eas enim sarcinas oneris, quas plerisque
personis diversa ratione remittimus, imponi beatissimis viris nostro saeculo inconveniens esse iudicamus. <a 472 datum
constantinopoli pridie nonas april. marciano cons.> CJ.1.3.32.8: Imperatores Leo, Anthemius Praeterea ne cui temeritas
sua lucrativa concedatur et ut impudens calumniantium refrenetur audacia, iubemus, quotiens ii, qui sacerdotes seu
clericos seu monachos ceterosque superius designatos vel in tuae magnitudinis examine vel in provinciali iudicio
proposita actione convenerint, si causa cognita convicti fuerint sine iusta eos et legitima petitione pulsasse, omnes eis
legitimas expensas sumptusque, quos ab exordio coeptae controversiae ipsorum vitio tolerasse eos constiterit, redhibere
cogantur, ut hac saltem censurae iustissimae formidine revocati improbis adsidue conflictationibus occupati
adquiescant se iam sopitis clamoribus iurgiorum magistra deinceps necessitate retinere. <a 472 datum constan tinopoli
pridie nonas april. marciano cons.> CJ.1.3.33: Imperatores Leo, Anthemius Sacrosanctae orthodoxae fidei episcopi
atque presbyteri, diaconi quoque, qui semel probatis moribus integritate castissima ad hunc gradum meruerint
pervenire, ea, quaecumque in eodem clericatus gradu locoque viventes adquirere et habere potuerint, etiamsi in patris
avique aut proavi potestate constituti sunt et adhuc superstites habentur, tamquam bona propria vindicent: de his, si
quando eis libitum fuerit, testandi vel donandi vel quolibet alio titulo alienandi libera facultate concessa, ut ea bona
quoquo tempore numquam fratribus vel sororibus aut ex his genitis conferantur, sed ad eorum filios posteros et
quoscumque extraneos heredes perveniant nec a patribus avis aut proavis, sed ab ipsorum liberis tamquam praecipua
vindicentur, certe his procedant, quibus ipsi id peculium vel inter vivos alienatione habita vel mortis tempore ultima et
vere cognita voluntate concesserint. * leo et anthem. aa. erythrio pp. * <a 472 d. prid. non. april. marciano cons.>
CJ.1.3.34pr.: Imperatores Leo, Anthemius Omnia privilegia, quae a retro principibus aut a nostra serenitate vel
iudiciariis dispositionibus aut liberalitatibus pro singulis quibuscumque temporibus vel consuetudine sive circa ius
metatorum sive in aliis quibuslibet rebus praestita sunt orphanotrophio sive asceteriis vel ecclesiis aut ptochiis seu

76

