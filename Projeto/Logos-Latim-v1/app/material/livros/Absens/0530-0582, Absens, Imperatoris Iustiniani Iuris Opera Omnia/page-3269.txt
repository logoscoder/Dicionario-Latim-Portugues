Paulus 8 ad plaut.
Neminem eiusdem rei legatae sibi partem velle, partem
nolle verius est.
Dig. 31.5
Paulus 7 quaest.
Sed duobus legatis relictis unum quidem repudiare,
alterum vero amplecti posse respondetur.
Dig. 31.5.1
Paulus 7 quaest.
Sed si unum ex legatis onus habet, et hoc repellatur, non
idem dicendum est: pone eum, cui decem et stichus legatus
est, rogatum servum manumittere: si falcidia locum habet,
ex decem utriusque legati quarta deducetur. igitur
repudiato servo non evitabitur onus deductionis, sed
legatarius ex pecunia duas quartas relinquet.
Dig. 31.6

Paulus l.S. ad l. falcid.
Grege autem legato non potest quaedam sperni, quaedam
vindicari, quia non plura, sed unum legatum est. idemque
dicemus peculio legato aut veste aut argento et similibus.
Dig. 31.7
Paulus 8 ad plaut.
Si titio et ei qui capere non potest decem legata sint, quia
duobus heres dare damnatur et unus capere non potest,
quinque sola titio dantur.
Dig. 31.8pr.
Paulus 9 ad plaut.
Si quis servum heredis vel alienum legaverit et is fugisset,
cautiones interponendae sunt de reducendo eo: sed si
quidem vivo testatore fugerit, expensis legatarii reducitur,
si post mortem, sumptibus heredis.
Dig. 31.8.1
Paulus 9 ad plaut.
Si ita legetur: " sempronio decem aut, si noluerit, hominem
stichum lego", hoc casu duo legata sunt, sed uni contentus
esse debet.
Dig. 31.8.2

3269

