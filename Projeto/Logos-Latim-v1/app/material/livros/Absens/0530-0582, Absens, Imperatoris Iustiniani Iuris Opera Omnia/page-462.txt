Quapropter sancimus in huiusmodi casibus omnes liberos,
sive ante dotalia instrumenta editi sunt sive postea, una
eademque lance trutinari et omnes suos et in potestate suis
existere genitoribus, ut nec prior nec iunior ullo habeatur
discrimine, sed ii, qui ex isdem maioribus procreati sunt, et
simili perfruantur fortuna. <a 529 d. xv k. oct. chalcedone
decio vc. cons.>
CJ.5.27.11pr.: Imperator Justinianus
Nuper legem conscripsimus, per quam iussimus, si quis
mulierem in suo contubernio collocaverit non ab initio
adfectione maritali, eam tamen, cum qua poterat habere
conubium, et ex ea liberos sustulerit, postea vero
adfectione procedente etiam nuptialia instrumenta cum ea
fecerit filiosque vel filias habuerit, non solum secundos
liberos qui post dotem editi sunt iustos et in potestate esse
patribus, sed etiam anteriores, qui et his qui postea nati
sunt occasionem legitimi nominis praestiterunt. * iust. a.
iuliano pp. * <a 530 d. xv k. april. constantinopoli lampadio
et oresta vv. cc. conss.>
CJ.5.27.11.1: Imperator Justinianus
Quam legem quidam putaverunt sic interpretari, ut sive
non progeniti fuerint post dotem conscriptam liberi sive
etiam ab hac luce subtracti, non anteriores filios iustos
haberi, nisi in utroque tempore viventes et superstites liberi
inveniantur. <a 530 d. xv k. april. constantinopoli lampadio
et oresta vv. cc. conss.>
CJ.5.27.11.2: Imperator Justinianus
Quorum supervacuam subtilitatem penitus inhibendam
censemus. sufficiat etenim talem adfectionem habuisse, ut
post liberorum editionem et dotalia efficiant instrumenta et
spem tollendae subolis habeant. <a 530 d. xv k. april.

constantinopoli lampadio et oresta vv. cc. conss.>
CJ.5.27.11.3: Imperator Justinianus
Licet enim hoc quod speratum est ad effectum non
pervenit, nihil anterioribus liberis fortuitus casus derogare
concedatur: et multo magis, si quis mulierem, quam in
contubernio suo habuerat, pregnantem fecerit, postea
autem adhuc gravida muliere constituta dotalia fecerit
instrumenta et puer vel puella editus vel edita sit, iusta
patri suboles nascatur et in potestate efficiatur et heres ei
existat morienti sive ab intestato sive ex testamento. satis
enim absurdum est, si filii post dotem progeniti et
anterioribus liberis adiutorium adferant, ipsum puerum
vel puellam sibi opitulari non posse. <a 530 d. xv k. april.
constantinopoli lampadio et oresta vv. cc. conss.>
CJ.5.27.11.4: Imperator Justinianus

462

