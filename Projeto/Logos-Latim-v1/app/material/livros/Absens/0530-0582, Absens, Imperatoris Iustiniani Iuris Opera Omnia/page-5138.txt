mulierem talem habere, dicemus et ex ea natum ad
bonorum possessionem avi admitti, cum possit avus iure
suo uti eumque exheredare: nec enim minus in hoc nepote
is, qui de inofficioso cogniturus est, quam merita nepotis
patris eius delicta perpendet.
Dig. 37.4.3.6
Ulpianus 39 ad ed.
Si emancipatus filius praeteritus ante petitam bonorum
possessionem adrogandum se dederit, amittit contra
tabulas bonorum possessionem.
Dig. 37.4.3.7
Ulpianus 39 ad ed.
Si quis filio suo emancipato nepotem, quem ex eo
retinuerat, dederit in adoptionem, nepos iste ad contra
tabulas bonorum possessionem avi sui admittitur patre
eius ante defuncto, quia in eius est familia, qui et ipse
admitti potuit ad bonorum possessionem contra tabulas.
Dig. 37.4.3.8
Ulpianus 39 ad ed.
Idemque est et si emancipatus filium, quem post
emancipationem quaesierat, patri suo in adoptionem

dederit et decesserit: nam et hic nepos iste ad bonorum
possessionem patris sui admitti debet, quasi non sit in alia
familia.
Dig. 37.4.3.9
Ulpianus 39 ad ed.
Si pater alicuius pervenerit in adoptivam familiam, filius
non, an patris sui in adoptiva familia mortui bonorum
possessionem accipere possit? et arbitror humaniorem esse
hanc sententiam, ut filius hic, quamvis non sit in eadem
familia, in qua pater, ad bonorum possessionem tamen eius
admittatur.
Dig. 37.4.3.10
Ulpianus 39 ad ed.
Liberi, qui institui heredes iure non possunt, nec contra
tabulas bonorum possessionem petere possunt. haec autem
verba " institui non possunt" ad mortis tempus referuntur.
Dig. 37.4.3.11
Ulpianus 39 ad ed.

5138

