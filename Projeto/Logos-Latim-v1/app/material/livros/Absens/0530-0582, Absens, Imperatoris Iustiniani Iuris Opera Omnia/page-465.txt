CJ.5.28.5: Imperatores valer., gallien.
Si pupillorum pater alienum servum, de quo postulas, et
tutorem esse voluit et liberum, ante tamen tutore alio
pupillis dato, redimi et manumitti hunc apud praesidem et
curatorem adiungi oportet. * valer. et gallien. aa. daphno. *
<a 260 pp. iii k. mart. saeculare ii et donato conss.>
CJ.5.28.6: Imperatores Diocletianus, Maximianus
Si tibi pater avunculum testamento recte tutorem dedit nec
is excusatus est, eum tutelae iudicio tam administratis
quam neglectis, cum administrari deberent, apud
competentem iudicem conveni secundum bonam fidem
tibi satisfacere iussurum. * diocl. et maxim. aa. et cc.
domnae. * <a 294 s. non. april. sirmi cc. conss.>
CJ.5.28.7: Imperatores Diocletianus, Maximianus
Tutela contra tutorem mota, quem testamento patris ( si in
eius fuisti potestate) datum proponis, reddi tibi si quid

debetur competens iudex aditus iubebit. curatorem enim
inutiliter in testamento dari non ambigitur. * diocl. et
maxim. aa. et cc. tryphaenae. * <a 294 d. xvii k. mai. sirmi
cc. conss.>
CJ.5.28.8: Imperatores Theodosius, Valentinianus
Tutores etiam graecis verbis licet in testamentis relinquere,
ut ita tutores dari videantur, ac si legitimis verbis eos
testator dedisset. * theodos. et valentin. aa. florentino pp. *
<a 439 d. prid. id. sept. constantinopoli theodosio a. xvii et
festo conss.>
CJ.5.29.0. De confirmando tutore.
CJ.5.29.1: Imperator Alexander Severus
Testamento matris tutores dati excusare necesse non
habent, nisi decreto secundum voluntatem defunctae, et
quidem inquisitione habita, dati fuerint. * alex. a. prisco. *
<a 224 pp. iii non. mart. iuliano et crispino conss.>
CJ.5.29.2: Imperator Alexander Severus
Neque per epistulam neque ex imperfecto testamento
tutorem recte dari indubitati iuris est. sed voluntas patris
in constituendis tutoribus vel curatoribus in huiusmodi
casibus a iudice, ad cuius officium haec res pertinet, servari
solet. secundum quae vereri non debes, ne tempus,
antequam confirmareris, cesserit. * alex. a. valerio. * <a 226
pp. viii id. aug. alexandro a. ii et Marcello conss.>
CJ.5.29.3: Imperator Alexander Severus
Si, ut proponis, pupillo cuius meministi pater inutiliter

465

