In causae autem cognitione hoc vertetur, an iusta causa sit,
ut deminuere praetor permittat. ergo et funeris causa
deminui permittet, item eorum quae sine piaculo non
possunt praeteriri. vescendi gratia aeque deminui
permittet. sed et ubi urguet, ex aliis quoque causis
permittere eum oportet, ut aedificia sarciantur, ne agri

inculti sint, si qua pecunia sub poena debetur ut
restituatur, ne pignora distrahantur. ex aliis quoque iustis
causis praetor aditus deminutionem permittet: neque enim
sine permissu eius debet deminutio fieri.
Dig. 28.8.8
Ulpianus 61 ad ed.
Si quis suus heres, posteaquam se abstinuerit, tunc petat
tempus ad deliberandum, videamus, an impetrare debeat:
magisque est, ut ex causa debeat impetrare, cum nondum
bona venierint.
Dig. 28.8.9
Paulus 58 ad ed.
Filius dum deliberat, alimenta habere debet ex hereditate.
Dig. 28.8.10
Marcellus 28 Dig.
Si plures gradus sint heredum institutorum, per singulos
observaturum se ait praetor id quod praefiniendo tempore
deliberationis edicit, videlicet ut a primo quoque ad
sequentem translata hereditate quam primum inveniat
successorem, qui possit defuncti creditoribus respondere.
Dig. 28.8.11
Iavolenus 4 ex post. lab.
Qui filium libertinum habebat, heredem eum instituerat,
deinde ita scripserat: " si mihi filius nullus erit, qui in suam
tutelam veniat, tum dama servus liber esto": is filius
pupillus libertinus erat: quaerebatur, si dama liber esset.

trebatius negat, quia filii appellatione libertinus quoque
contineretur: labeo contra, quia eo loco verum filium accipi
oportet. trebatii sententiam probo, si tamen testatorem de
hoc filio locutum esse apparet.
Ius
Romanum Justinian The Latin

3103

