Domum, quam ex matris successione ad te pertinere et ab
adversa parte iniuria occupatam esse ostenderis, praeses
provinciae cum pensionibus quas percepit aut percipere
poterat et omni causa damni dati restitui iubebit. * gord. a.
herasiano. * <a 239 pp. ii id. febr. gordiano a. et aviola
conss.>
CJ.3.32.5.1: Imperator Gordianus
Eius autem quod impendit rationem haberi non posse
merito rescriptum est, cum malae fidei possessores eius
quod in rem alienam impendunt, non eorum negotium
gerentes quorum res est, nullam habeant repetitionem, nisi
necessarios sumptus fecerint: sin autem utiles, licentia eis
permittitur sine laesione prioris status rei eos auferre. <a
239 pp. ii id. febr. gordiano a. et aviola conss.>
CJ.3.32.6: Imperator Gordianus

Si ea pecunia quam deposueras is apud quem collocata
fuerat sibi possessiones comparavit ipsique traditae sunt,
tibi vel omnes tradi vel quasdam compensationis causa ab
invito eo in te conferri iniuriosum est. * gord. a. austronio
mil. * <a 239 pp. v id. iul. gordiano a. et aviola conss.>
CJ.3.32.7: Imperator Philippus
Partum ancillae matris sequi condicionem nec statum in
hac specie patris considerari explorati iuris est. * philipp. a.
et philipp. c. aurelio antonio. * <a 245 pp. xiiii k. nov.
philippo a. et titiano conss.>
CJ.3.32.8: Imperator Philippus
Si, ut proponis, pars diversa pecunia tua quaedam nomine
suo comparavit, praeses provinciae utilem vindicationem
obtentu militiae tibi eo nomine impertiri desideranti partes
aequitatis non negabit. idem mandati quoque seu
negotiorum gestorum actionem inferenti tibi
iurisdictionem praebebit. * philipp. a. et c. philippo mil. *
<a 246 pp. ii non. mart. praesente et albino conss.>
CJ.3.32.9: Imperatores carus, carinus, numer.
Doce ancillam, de qua supplicas, dotalem fuisse in notione
praesidis: quo patefacto indubium erit vindicari ab uxore
tua nequivisse. * carus carinus et numer. aaa. antonio. * <a
283 pp. iii k. mart. caro et carino aa. conss.>
CJ.3.32.10: Imperatores Diocletianus, Maximianus
Cum super vernis mancipiis nulla instrumenta te habere
adseveres, in iudicio, in quo negotium coeptum esse
proponitur, id quod in precem contulisti postulare
debuisti. iudex enim non ignorat servorum dominia etiam
citra instrumentorum exhibitionem aliis probationibus vel
ipsorum interrogatione posse ostendi. * diocl. et maxim. aa.

211

