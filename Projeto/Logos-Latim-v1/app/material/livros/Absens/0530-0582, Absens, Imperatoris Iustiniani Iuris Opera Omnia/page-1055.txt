nomine canonis indixit, non imminui decernimus: id enim,

quoniam in canonem cecidit et anniversaria debet
pensitatione persolvi, nec in praeteritum nec in posterum
patimur esse concessum. * theodos. et valentin. aa.
hermocrati pp. * <a 444 d. xii k. dec. constantinopoli
theodosio a. xviii et albino conss.>
CJ.10.28.1.1: Imperatores Theodosius, Valentinianus
Indulgentiam vero memoratae descriptionis et in
anteactum et in posterum tempus non solum in relevatis,
verum etiam in donatis adaeratis translatisque, seu
quodlibet aliud nomen novae descriptionis excogitatum
est, volumus observari nullamque super his umquam
exactionis molestiam formidari, quibus non tantum reliqua
praeteriti temporis relaxamus, sed nec in posterum
quicquam innovationis aut oneris adiciendum esse
censemus, nullique licere deinceps contra divalia statuta
relevare suas possessiones. <a 444 d. xii k. dec.
constantinopoli theodosio a. xviii et albino conss.>
CJ.10.28.1.2: Imperatores Theodosius, Valentinianus
Noverit tamen amplissimae tuae sedis officium, quod si
aliquando nobis suggestio huic nostrae sanctioni contraria
porrigatur, vel si sacris mandatis ( si qua forte citra
suggestionem his piis dispositionibus adversa manaverint)
obsequatur et aliquos tamquam debitores ex huiusmodi
titulo crediderit exponendos, ducentarum librarum auri se
condemnatione multandum. <a 444 d. xii k. dec.
constantinopoli theodosio a. xviii et albino conss.>
CJ.10.29.0. De collatione aeris.
CJ.10.29.1: Imperatores Arcadius, Honorius
Aeris pretia, quae a provincialibus postulantur, ita exigi
volumus, ut pro viginti libris aeris solidus a possessore

reddatur. * arcad. et honor. aa. hilario. * <a 396 d. v k. ian.
mediolani arcadio iiii et honorio iii aa. conss.>
CJ.10.30.0. De discussoribus.
CJ.10.30.1: Imperatores Valentinianus, Valens, Gratianus
Quotiens in discrepatione constiterit inique discussionem
fuisse confectam et fidem facti non poterit approbare
discussor, ipse in eodem titulo et in eodem modo ad
solvendum protinus urgeatur, in quo alterum perperam
fecerit debitorem. * valentin. valens et grat. aaa. ad
arthemium vic. hispaniarum.* <a 369 d. prid. id. mai.
valentiniano np. et victore conss.>

1055

