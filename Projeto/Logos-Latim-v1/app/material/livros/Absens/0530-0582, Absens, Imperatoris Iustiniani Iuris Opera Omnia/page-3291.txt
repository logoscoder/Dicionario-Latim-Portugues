soluta parte fundi, quae maevii fuit, ex alio testamento
liberationem optingere, neque postea parte alienata
revocari actionem semel extinctam.
Dig. 31.66.2
Papinianus 17 quaest.
Sed si pars fundi simpliciter, non quae maevii fuit, legetur,
solutio prior non peremit alteram actionem, atque etiam
hanc eandem partem aliquo modo suam factam poterit
alter heres solvere: neque plures in uno fundo dominium
iuris intellectu, non divisione corporis optinent.
Dig. 31.66.3
Papinianus 17 quaest.
Non idem respondetur, cum duobus testamentis generatim
homo legatur: nam qui solvente altero legatarii factus est
quamvis postea sit alienatus, ab altero herede idem solvi
non poterit: eademque ratio stipulationis est. hominis enim
legatum orationis compendio singulos homines continet
utque ab initio non consistit in his qui legatarii fuerunt, ita
frustra solvitur cuius dominium postea legatarius adeptus
est, tametsi dominus esse desinit.

Dig. 31.66.4
Papinianus 17 quaest.
In fundo legato si heres sepelierit, aestimatio referenda erit
ad totum pretium fundi, quo potuit ante sepulturam
aestimari: quare si fuerit solutus, actionem adhuc ex
testamento propter locum alienatum durare rationis est.
Dig. 31.66.5
Papinianus 17 quaest.
Eum, qui ab uno ex heredibus, qui solus oneratus fuerat,
litis aestimationem legatae rei abstulit, postea codicillis
apertis ab omnibus heredibus eiusdem rei relictae dixi
dominium non quaerere: eum enim, qui pluribus speciebus
iuris uteretur, non saepius eandem rem eidem legare, sed
loqui saepius.
Dig. 31.66.6
Papinianus 17 quaest.
Fundo legato si usus fructus alienus sit, nihilo minus
petendus est ab herede: usus fructus enim etsi in iure, non
in parte consistit, emolumentum tamen rei continet:
enimvero fundo relicto ob reliquas praestationes, quae
legatum sequuntur, agetur, verbi gratia si fundus pignori
datus vel aliena possessio sit. non idem placuit de ceteris

3291

