Filios apud originem patris, non in materna civitate, etsi ibi
nati sunt, si modo non domiciliis retineantur, ad honores
seu munera posse compelli explorati iuris est. * philipp. a.
patroclo. * <a xxx >
CJ.10.39.4: Imperatores Diocletianus, Maximianus
Origine propria neminem posse voluntate sua eximi
manifestum est. * diocl. et maxim. aa. secundo. * <a xxx >
CJ.10.39.5: Imperator Constantinus
Si quis vel ex maiore vel ex minore civitate originem ducit,
si eandem evitare studens ad alienam se civitatem
incolatus occasione contulerit et super hoc vel preces dare
temptaverit vel qualibet fraude niti, ut originem propriae
civitatis eludat, duarum civitatum decurionatus onera
sustineat, in una voluntatis, in una originis gratia. *
constant. a. ad maximum vic. orientis. * <a 325 pp. viii k.
ian. paulino et iuliano conss.>

CJ.10.40.0. De incolis et ubi quis domicilium habere videtur
et de his qui studiorum causa in alia civitate degunt.
CJ.10.40.1: Imperator Antoninus
Non tibi obest, si, cum incola esses, aliquod munus
suscepisti, modo si ante, quam ad alios honores vocareris,
domicilium transtulisti. * ant. a. paulino. * <a xxx >
CJ.10.40.2pr.: Imperator Alexander Severus
Nec ipsi, qui studiorum causa aliquo loci morantur,
domicilium ibi habere creduntur, nisi decem annis
transactis eo loci sedes sibi constituerunt, secundum
epistulam divi hadriani, nec pater, qui propter filium
studentem frequentius ad eum commeat. * alex. a. crispo. *
<a xxx >
CJ.10.40.2.1: Imperator Alexander Severus
Sed si aliis rationibus domicilium in splendidissima civitate
laodicenorum habere probatus fueris, mendacium, quo
minus muneribus fungaris, non proderit. <a xxx >
CJ.10.40.3: Imperatores Diocletianus, Maximianus
Est verum eos, qui in territorio alicuius civitatis
commorantur, velut incolas ad subeunda munera vel
capiendos honores non adstringi. * diocl. et maxim. aa.
alexandro. * <a xxx >
CJ.10.40.4: Imperatores Diocletianus, Maximianus
Cum neque originales neque incolas vos esse memoratis,
ob solam domus sive possessionis, licet ex substantia
decurionis adquisita sit, causam publici iuris auctoritas

1080

