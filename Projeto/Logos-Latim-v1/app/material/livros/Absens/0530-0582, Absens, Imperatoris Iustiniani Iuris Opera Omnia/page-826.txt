rationibus meis coepit esse obligatus, in eius bona cessat
privilegium fisci. * ant. a. valerianae. * <a 213 pp. xiiii k.
nov. antonino a. iiii et balbino conss.>
CJ.7.73.3: Imperator Antoninus
Si, cum pecuniam pro marito solveres, neque ius fisci in te
transferri impetrasti neque pignoris causa domum vel
aliud quid ab eo accepisti, habes personalem actionem nec
potes praeferri fisci rationibus, a quo dicis ei vectigal
denuo locatum esse, cum eo pacto universa, quae habet
habuitve eo tempore, quo ad conductionem accessit,
pignoris iure fisco teneantur. salva igitur indemnitate fisci
debitorem tuum pro pecunia, quam pro eo fisco solvisti,
more solito convenire non prohiberis. * ant. a. iulianae. * <a
213 pp. iii k. ian. antonino a. iiii et balbino conss.>
CJ.7.73.4: Imperator Antoninus
Si debitor, cuius fundum fuisse et ipse confiteris, prius eum
distraxit, quam fisco aliquid debuit, inquietandum te non
esse procurator meus cognoscet. nam etsi postea debitor
extitit, non ideo tamen ea, quae de dominio eius
excesserunt, pignoris iure fisco potuerunt obligari. * ant. a.
quinto. * <a 215 pp. iii k. iul. laeto ii et cereale conss.>
CJ.7.73.5: Imperator Alexander Severus

Pecunia, quam creditor a debitore suo recepit, si postea ex
iusta causa fisco restituenda erit, sine usuris debetur, quia
non fenus contractum, sed suum recuperatum
extraordinario iure aufertur. * alex. a. magnae. * <a 225 pp.
xv k. iun. fusco et dextro conss.>
CJ.7.73.6: Imperator Gordianus
Cum patrem tuum fisci debitorem fuisse demonstres
eumque nubenti tibi possessionem dedisse adleges,
procuratorem ius fisci exsequentem eam iure pignoris
revocare potuisse intellegis. * gord. a. severianae. * <a 240
pp. non. iul. sabino et venusto conss.>
CJ.7.73.7: Imperatores valer., gallien.
Si in te ius fisci, cum reliqua debitoris, pro quo
satisfaciebas, tibi competens iudex adscripsit et transtulit,
ab his creditoribus, quibus fiscus potior habetur, res quas
eo nomine tenes non possunt inquietari. * valer. et gallien.
aa. et valer. c. diodoro. * <a 259 pp. xv k. iun. aemiliano et
basso conss.>
CJ.7.74.0. De privilegio dotis.
CJ.7.74.1: Imperatores Severus, Antoninus
Scire debes privilegium dotis, quo mulieres utuntur in
actione de dote, ad heredes non transire. * sev. et ant. aa.

826

