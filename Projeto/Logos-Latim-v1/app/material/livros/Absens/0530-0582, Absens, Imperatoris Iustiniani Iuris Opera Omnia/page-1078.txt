his enim successionibus maxime debiti potius solutio quam
muneris oblatio comprobatur, quae non largientibus etiam
dominis ipsa propinquitatis serie deferuntur. <a 442 d.Vii
id.Mart.Constantinopoli post consulatum dioscuri et
eudoxii vv.Cc.>
CJ.10.36.1.2: Imperatores Theodosius, Valentinianus
Ceteri vero, licet quadam inter se cognatione iungantur,
numquam tamen curiale praedium sine praedicto onere
lucrabuntur, nisi is forte, cui lucro res cesserit , eiusdem
civitatis ordini sit obstrictus, qui, licet inter extraneos
numeretur, vacuum tamen ea functione quod datum est
consequatur: nam cum personae condicio non mutetur, nec
rei quidem statum convenit immutari. <a 442 d.Vii id.Mart.
Constantinopoli post consulatum dioscuri et eudoxii vv.Cc.
>

CJ.10.36.1.3: Imperatores Theodosius, Valentinianus
( 1) lucravitas vero res eas tantum volumus appellari atque
praedictae descriptionis gravamen excipere, quae
hereditatis legati fideicommissi iure mortis causa
donatione vel cuiuslibet postremae voluntatis arbitrio ad
quempiam delabuntur. <a 442 d.Vii id.Mart.
Constantinopoli post consulatum dioscuri et eudoxii vv.Cc.
>
CJ.10.36.1.4: Imperatores Theodosius, Valentinianus
Inter vivos etiam donatio simplici liberalitate confecta
lucrativae merebitur et nomen et sarcinam. si vero vel
socer futurus filii nepotis vel pronepotis sponsae adfinitatis
coeundae causa donaverit, vel parens etiam filiam neptem
vel proneptem curiali seu extraneo nubentem dotaverit,
licet casus eventu res eius cui data est vertatur ad lucrum,
nec inter lucrativas numerabitur nec descriptionis oneri
subiacebit. nec enim iuris optimi est matrimonium, cum tot
tantisque suis difficultatibus opprimatur, adventiciis etiam
cumulare ponderibus. <a 442 d.Vii id.Mart.Constantinopoli
post consulatum dioscuri et eudoxii vv.Cc.>
CJ.10.36.1.5: Imperatores Theodosius, Valentinianus
Res vero, quae memoratis causis lucrativae semel nomen
exordiumque sortita est, licet ab eo qui susceperit ad
alterum emptionis vel cuiuscumque contractus iure
migraverit, cum praedicto descriptionis gravamine procul
dubio transferetur, ut vel sciens sibi imputet, qui accepit
oneratam, vel, si ignoraverit, quod interest consequatur:
contraque si cuiuslibet contractus exordio lucrativae
nomen evaserit, etsi postea lucri titulo in dominatum
alicuius ceciderit, sarcinam memoratae descriptionis
effugiet. <a 442 d.Vii id.Mart.Constantinopoli post
consulatum dioscuri et eudoxii vv.Cc.>

1078

