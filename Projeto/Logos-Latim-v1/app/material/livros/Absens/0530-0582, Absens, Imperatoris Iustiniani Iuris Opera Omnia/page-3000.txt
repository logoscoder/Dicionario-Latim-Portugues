Gaius 17 ad ed. provinc.
Hi vero, qui ad ferrum aut ad bestias aut in metallum
damnantur, libertatem perdunt bonaque eorum
publicantur: unde apparet amittere eos testamenti
factionem.
Dig. 28.1.9
Ulpianus 45 ad ed.
Si quis post accusationem in custodia fuerit defunctus
indemnatus, testamentum eius valebit.
Dig. 28.1.10
Paulus 3 sent.
Qui manus amisit testamentum facere potest, quamvis
scribere non possit.
Dig. 28.1.11
Ulpianus 10 ad sab.
Obsides testari non possunt, nisi eis permittitur.

Dig. 28.1.12
Iulianus 42 Dig.
Lege cornelia testamenta eorum, qui in hostium potestate
decesserint, perinde confirmantur, ac si hi qui ea fecissent
in hostium potestatem non pervenissent, et hereditas ex his
eodem modo ad unumquemque pertinet. quare servus
heres scriptus ab eo, qui in hostium potestate decesserit,
liber et heres erit seu velit seu nolit, licet minus proprie
necessarius heres dicatur: nam et filius eius, qui in hostium
potestate decessit, invitus hereditati obligatur, quamvis
suus heres dici non possit, qui in potestate morientis non
fuit.
Dig. 28.1.13pr.
Marcianus 4 inst.
Qui a latronibus capti sunt, cum liberi manent, possunt
facere testamentum.
Dig. 28.1.13.1
Marcianus 4 inst.
Item qui apud externos legatione funguntur, possunt facere
testamentum.

3000

