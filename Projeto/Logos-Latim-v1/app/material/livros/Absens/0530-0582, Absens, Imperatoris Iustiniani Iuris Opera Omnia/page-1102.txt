ostendunt, in par studium docendi atque discendi nostro
sermone compellimus. itaque immunitatibus gaudeant et
suscipiant docendos, qui docere sufficiunt. * constantius et
constans aa. ad leontinum pp. * <a 344 d.Prid.Non.Iul.
Leontino et sallustio conss.>
CJ.10.67.0. De potioribus ad munera nominandis.
CJ.10.67.1: Imperator Antoninus
Si ipse vocatus ad munera civilia potiorem alium
nominandum putaveris, age causam tuam. * ant. a.
basilidae. * <a xxx >
CJ.10.68.0. Si propter inimicitias creatio facta sit.
CJ.10.68.1: Imperator Alexander Severus
Si propter inimicitias ad munera civilia creatus es, hanc tibi
nominationem non nocere praesidis aequitas faciet, cum et
publicae utilitatis intersit non ex inimicitia creationes fieri
debere, sed existimatione vera et commodo rei publicae. *

alex. a. aniceto. * <a xxx >
CJ.10.69.0. De sumptuum recuperatione.
CJ.10.69.1: Imperator Gordianus
Muneribus civilibus non fugeris, quae personis mandantur,
si quinque filios incolumes habeas. at si contra id
privilegium ad munus fatigandi tui causa quidam te
devocaverint tuque appellatione interposita securitatem
reportaveris, a nominatoribus sumptus quos in litem
feceris recuperabis. * gord. a. dionysio. * <a xxx >
CJ.10.70.0. Si post creationem quis decesserit.
CJ.10.70.1: Imperator Gordianus
Si ante diem subeundi honoris atque muneris pater tuus
defunctus est, conveniri eo nomine heredes eius non
oportere praeses provinciae minime ambigit. * gord. a.
asiatico. * <a xxx >
CJ.10.71.0. De tabulariis scribis logographis et censualibus.
CJ.10.71.1: Imperator Constantius
Nullus omnino ex tabulariis vel scribis vel logographis
eorumque filiis in quocumque officio militet, sed ex
omnibus officiis, nec non et si intra nostrum palatium
militant, necdum impleto quinquennio reperti et retracti
protinus officiis municipalibus reddantur. * constantius a.
ad catullinum pp. * <a 341 d.Viii k.Iul.Lauriaco Marcellino
et probino conss.>

1102

