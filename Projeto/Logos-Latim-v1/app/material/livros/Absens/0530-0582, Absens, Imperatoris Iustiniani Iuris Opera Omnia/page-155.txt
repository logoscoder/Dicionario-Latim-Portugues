fideiussionem quidem solitam praestare, litem autem
ulterius minime procedere, nisi intra a iudice statuendum
tempus faciat personas principales sacramentum subire,
vel praesente adversario, si hoc maluerit, vel alio pro eo
agente, vel penitus altera parte cessante inter acta apud
defensorem locorum huiusmodi sacramentum vel ab ipso
pro quo agitur vel plurima parte vel idonea universitatis
procedat. <a 531 pp. x k. mart. constantinopoli post
consulatum lampadii et orestis vv. cc.>
CJ.2.58.2.6: Imperator Justinianus
Quod si actor noluerit subire sacramentum calumniae et
hoc legitime fuerit approbatum, non liceat ei penitus ad
litem pervenire, sed cadat ab instituta actione quasi
improbus litigator, et tristitia iudicum ei cum sancta
interminatione occurrat et ab iudicio eum quam longissime
expellat. <a 531 pp. x k. mart. constantinopoli post
consulatum lampadii et orestis vv. cc.>
CJ.2.58.2.7: Imperator Justinianus
Sin autem reus hoc sacramentum subire recusaverit, in his
capitulis, quae narratione comprehensa sunt, pro confessio
habeatur et liceat iudici sententiam proferre,
quemadmodum et ipsa rei qualitas suggesserit. <a 531 pp.
x k. mart. constantinopoli post consulatum lampadii et
orestis vv. cc.>
CJ.2.58.2.8: Imperator Justinianus

Sic enim non lites solum, sed etiam calumniatores
minuentur, sic pro iudiciis putabunt sese omnes in sacrariis
sisti. si enim et ipsae principales litigantium partes per
iuramentum lites exerceant et causarum patroni praebeant
sacramentum et ipsi iudices propositis sanctis scripturis
tam causae totius faciant examinationem quam suum
proferant arbitrium, quid aliud, nisi pro hominibus deum
in omnibus causis iudicem esse credendum est? <a 531 pp.
x k. mart. constantinopoli post consulatum lampadii et
orestis vv. cc.>
CJ.2.58.2.8a: Imperator Justinianus
Antiqua itaque calumnia quiescente et eius ambagibus
constitutio nostra dilucida et compendiosa in terris clareat
omnibus et sit maximum dirimendarum causarum
remedium. <a 531 pp. x k. mart. constantinopoli post
consulatum lampadii et orestis vv. cc.>
CJ.2.58.2.9: Imperator Justinianus
Sed praedictum sacramentum in litibus quidem quae
necdum sunt inchoatae praestari volumus in ipso litis
primordio. <a 531 pp. x k. mart. constantinopoli post
consulatum lampadii et orestis vv. cc.>

155

