Pomponius 33 ad sab.
Si domus tua aedificiis meis utramque servitutem deberet,
ne altius tolleretur et ut stillicidium aedificiorum meorum
recipere deberet, et tibi concessero ius esse invito me altius
tollere aedificia tua, quod ad stillicidium meum attinet, sic
statui debebit, ut, si altius sublatis aedificiis tuis stillicidia
mea cadere in ea non possint, ea ratione altius tibi
aedificare non liceat: si non impediantur stillicidia mea,
liceat tibi altius tollere.

Dig. 8.2.22
Iulianus 2 ex minic.
Qui aedificium habet, potest servitutem vicino imponere,
ut non solum de his luminibus, quae in praesentia erunt,
sed etiam de his quae postea fuerint, caveat.
Dig. 8.2.23pr.
Pomponius 33 ad sab.
Si servitus imposita fuerit " lumina quae nunc sunt, ut ita
sint", de futuris luminibus nihil caveri videtur: quod si ita
sit cautum " ne luminibus officiatur", ambigua est
scriptura, utrum ne his luminibus officiatur quae nunc sint,
an etiam his quae postea quoque fuerint: et humanius est
verbo generali omne lumen significari, sive quod in
praesenti sive quod post tempus conventionis contigerit.
Dig. 8.2.23.1
Pomponius 33 ad sab.
Futuro quoque aedificio, quod nondum est, vel imponi vel
adquiri servitus potest.
Dig. 8.2.24
Paulus 15 ad sab.
Cuius aedificium iure superius est, ei ius est in infinito
supra suum aedificium imponere, dum inferiora aedificia
non graviore servitute oneret quam pati debent.
Dig. 8.2.25pr.
Pomponius 33 ad sab.

Hoc, quod dictum est de immissis, locum habet ex aedificio
alio in aliud: aliter enim supra alienum aedificium superius
habere nemo potest.

1769

