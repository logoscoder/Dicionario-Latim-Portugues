CJ.12.5.2pr.: Imperatores Theodosius, Valentinianus
Hac nostrae mansuetudinis aeterna lege sancimus, ut
omnes cubicularii, qui de nostro cubiculo exeunt,
antequam primum locum obtineant, excepto castrensi et
comite domorum his privilegiis perfruantur, id est ut nec
possessiones eorum angarias sive parangarias vel etiam
paraveredos in posterum dispositione tui culminis vel
alicuius calumnia dare cogantur, ne sordidis adstricti
muneribus decus ministerii, quod militando videbantur
adepti, otii tempore et quietis amittant. * theodos. et
valentin. aa. proculo pu. * <a 428 >
CJ.12.5.2.1: Imperatores Theodosius, Valentinianus
Domos quoque eorum vel in hac sacratissima urbe vel in
qualibet alia positas civitate ab omni hospitum cuiuslibet
dignitatis inquietudine vindicamus. <a 428 >
CJ.12.5.2.2: Imperatores Theodosius, Valentinianus
Provinciarum rectoribus eorumque apparationibus
denarum librarum auri dispendio feriendis, si
mansuetudinis nostrae statuta dissimulare et ex aliqua
parte violare temptaverint. <a 428 >
CJ.12.5.3: Imperatores Leo, Anthemius
Cubicularios tam sacri cubiculi mei quam venerabilis
augustae, quos utrosque certum est obsequiis occupatos et
aulae penetralibus inhaerentes diversa iudicia obire non
posse, ab observatione aliorum tribunalium liberamus, ut
in sublimitatis solummodo tuae iudicio propositas
adversus se excipiant actiones. * leo et anthem. aa. iohanni
com. et mag. off. * <a x >
CJ.12.5.4pr.: Imperator Leo

Iubemus omnes, qui vel iam in sacrum cubiculum
cuiuspiam liberalitate donati aliove titulo dati vel dandi
principalibus obsequiis inhaerere vel ante meruerunt vel
postea meruerint, licet nulla interveniente scriptura, nulla
confectione gestorum, postquam devotissimis cubiculariis
fuerint sociati, ad condicionem libertatis ingenuitatisque
rapiantur raptique videantur. * leo a. pusaeo pp. * <a x >
CJ.12.5.4.1: Imperator Leo
Hoc non solum circa superstites, sed etiam circa mortuos
volumus custodiri. nam cum hoc privilegium videatur
principalis esse proprium maiestatis, ut non famulorum,
sicut privatae condicionis homines, sed liberorum honestis
utantur obsequiis, periniquum est eos dumtaxat pati
fortunae deterioris incommoda. <a x >

1200

