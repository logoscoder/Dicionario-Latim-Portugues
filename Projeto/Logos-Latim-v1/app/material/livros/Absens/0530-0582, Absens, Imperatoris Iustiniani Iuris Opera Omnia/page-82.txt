est paterno testimonio pro satisdatione sufficiente), ipse qui datus est ad curationem perveniat, ita tamen, ut in
provinciis apud praesides earum, praesente eis tam viro religiosissimo locorum antistite quam tribus primatibus, actis
intervenientibus, tactis sacrosanctis scripturis depromat omnia se recte cum
utilitate furiosi gerere neque praetermittere, quae utilia furioso esse putaverit, neque admittere, quae non utilia esse
existimaverit: et inventario cum omni subtilitate publice conscripto res suscipiat et eas secundum sui opinionem
disponat sub hypotheca rerum ad eum pertinentium, ad similitudinem tutorum et adulti curatorum. <a 530 d. k. sept.
constantinopoli lampadio et oreste vv. cc. conss.> CJ.1.4.27.2: Imperator Justinianus Sin autem testamentum quidem
parens non confecerit, lex autem curatorem utpote adgnatum vocaverit vel eo cessante aut non idoneo forsitan existente
ex iudiciali electione curatorem ei dare necesse fuerit, tunc scilicet et in provinciis apud praesidem cuiuscumque
provinciae et virum religiosissimum episcopum civitatis nec non tres primates creatio procedat, ita ut, si quidem curator
substantiam idoneam possidet et sufficientem ad fidem gubernationis, et sine aliqua satisdatione nominatio eius
procedat. sin autem non talis eius census inveniatur, tunc et fideiussio in quantum possibile est ab eo exploretur. <a 530
d. k. sept. constantinopoli lampadio et oreste vv. cc. conss.> CJ.1.4.27.3: Imperator Justinianus Creatione omnimodo
sacrosanctis scripturis propositis in omni causa celebranda, ipso autem curatore, cuiuscumque substantiae vel dignitatis
est, praefatum sacramentum pro utiliter rebus gerendis praestante et inventarium publice conscribente et hypotheca
rerum curatoris modis omnibus adhibenda, quatenus possint undique res furiosi utiliter gubernari. <a 530 d. k. sept.
constantinopoli lampadio et oreste vv. cc. conss.> CJ.1.4.28: Imperator Justinianus
Tam dementis quam furiosi liberi cuiuscumque sexus possunt legitimas contrahere nuptias, tam dote quam ante nuptias
donatione a curatore eorum praestanda: aestimatione tamen in hac quidem regia urbe excellentissimi praefecti urbis, in
provinciis autem virorum clarissimorum earum praesidum vel locorum antistitum tam opinione personae quam
moderatione dotis et ante nuptias donationis statuenda, praesentibus tam curatoribus dementis quam furiosi nec non his,
qui ex genere eorum nobiliores sunt, ita tamen, ut nulla ex hac causa oriatur vel in hac regia urbe vel in provinciis
iactura substantiae furiosi vel mente capti, sed gratis omnia procedant, ne tale hominum infortunium etiam expensarum
detrimento praegravetur. * iust. a. iuliano pp. * <a 530 d. k. oct. constantinopoli lampadio et oreste vv. cc. conss.>
CJ.1.4.31pr.: Imperator Justinianus Sancimus, si quando afuerit is, qui res alienas vel creditori obnoxias detinet, et
desiderat dominus rei vel creditor suam intentionem proponere et non ei licentia sit absente suo adversario qui rem
detinet vel infantia vel furore laborante et neminem tutorem vel curatorem habente vel in summa potestate constituto,
licentia ei detur adire praesidem vel libellum ei porrigere et hoc in querimoniam deducere intra constituta tempora et
interruptionem temporis facere. * iust. a. iohanni pp. * <a 531 d. constantinopoli k. oct. post consulatum lampadii et
orestis vv. cc.> CJ.1.4.31.1: Imperator Justinianus Sin autem nullo poterit modo praesidem adire, saltem ad episcopum
locorum eat et suam manifestare voluntatem scriptis deproperet. <a 531 d. constantinopoli k. oct. post consulatum
lampadii et orestis vv. cc.>
CJ.1.5.0. De haereticis et manichaeis et samaritis. CJ.1.5.1: Imperator Constantinus Privilegia, quae contemplatione
religionis indulta sunt, catholicae tantum legis observatoribus prodesse oportet. haereticos non solum his privilegiis
alienos esse volumus, sed et diversis muneribus constringi et subici. * const. a. ad dracilianum. * <a 326 pp. k. sept.
gerasti constantino a. vii et constantio conss.> CJ.1.5.2pr.: Imperatores Gratianus, Valentinianus, Theodosius Omnes
vetitae legibus et divinis et imperialibus constitutionibus haereses perpetuo conquiescant et nemo ulterius conetur quae
reppererit profana praecepta vel docere vel discere: ne antistites eorundem audeant fidem insinuare, quam non habent,
et ministros creare, quod non sunt: ne per coniventiam iudicantium omniumque, quibus per constitutiones paternas
super hoc cura mandata est, eiusmodi audacia neglegatur et crescat. * grat. valentin. et theodos. aaa. ad hesperium pp. *
<a 379 d. iii non. aug. mediolano. acc. xiii k. sept. ausonio et olybrio conss.> CJ.1.5.2.1: Imperatores Gratianus,
Valentinianus, Theodosius Haereticorum autem vocabulo continentur et latis adversus eos sanctionibus debent
succumbere, qui vel levi argumento iudicio catholicae religionis et tramite detecti fuerint deviare. <a 379 d. iii non.
aug. mediolano. acc. xiii k. sept. ausonio et olybrio conss.> CJ.1.5.3pr.: Imperatores Arcadius, Honorius Cuncti
haeretici procul dubio noverint omnia sibi loca
adimenda esse, sive sub ecclesiarum nomine teneantur sive diaconica appellantur vel etiam decanica, sive in privatis
domibus vel locis huiusmodi coetibus copiam praebere videantur: his aedibus vel locis privatis ecclesiae catholicae
vindicandis. * arcad. et honor. aa. clearcho pu. * <a 396 d. v non. mart. constantinopoli arcadio iiii et honorio iii aa.
conss.> CJ.1.5.3.1: Imperatores Arcadius, Honorius Ad hoc interdicatur his omnibus ad litaniam faciendam noctu vel
die profanis coire conventibus: statuta videlicet condemnatione centum librarum auri contra officium sublimitatis tuae
vel praesidale quinquaginta, si quid huiusmodi fieri vel in publico vel in privatis aedibus concedatur. <a 396 d. v non.
mart. constantinopoli arcadio iiii et honorio iii aa. conss.> CJ.1.5.4pr.: Imperatores Arcadius, Honorius Manichaeos seu
manichaeas vel donatistas meritissima severitate persequimur. huic itaque hominum generi nihil ex moribus, nihil ex
legibus sit commune cum ceteris. * arcad. et honor. aa. et theodos. a. senatori pp. * <a 407 d. viii k. mart. romae
honorio vii et theodosio ii aa. conss.> CJ.1.5.4.1: Imperatores Arcadius, Honorius Ac primum quidem volumus esse
publicum crimen, quia, quod in religione divina committitur, in omnium fertur iniuriam. quos bonorum etiam
publicatione persequimur: quae tamen cedere iubemus proximis quibusque personis, ita ut ascendentium vel
descendentium vel venientium ex latere cognatorum usque ad secundum gradum velut in successionibus ordo servetur.
quibus ita demum ad capiendas facultates esse ius patimur, si non et ipsi pari conscientia polluuntur. <a 407 d. viii k.
mart. romae

82

