Paulus 10 ad sab.
Sed et si proprietatis dominus vulneraverit servum vel
occiderit, in quo usus fructus meus est, danda est mihi ad
exemplum legis aquiliae actio in eum pro portione usus
fructus, ut etiam ea pars anni in aestimationem veniat, qua
nondum usus fructus meus fuit.
Dig. 9.2.13pr.
Ulpianus 18 ad ed.
Liber homo suo nomine utilem aquiliae habet actionem:
directam enim non habet, quoniam dominus membrorum
suorum nemo videtur. fugitivi autem nomine dominus
habet.
Dig. 9.2.13.1
Ulpianus 18 ad ed.
Iulianus scribit, si homo liber bona fide mihi serviat, ipsum
lege aquilia mihi teneri.
Dig. 9.2.13.2
Ulpianus 18 ad ed.
Si servus hereditarius occidatur, quaeritur, quis aquilia
agat, cum dominus nullus sit huius servi. et ait celsus
legem domino damna salva esse voluisse: dominus ergo
hereditas habebitur. quare adita hereditate heres poterit
experiri.
Dig. 9.2.13.3
Ulpianus 18 ad ed.

Si servus legatus post aditam hereditatem sit occisus,
competere legis aquiliae actionem legatario, si non post
mortem servi adgnovit legatum: quod si repudiavit,
consequens esse ait iulianus dicere heredi competere.
Dig. 9.2.14
Paulus 22 ad ed.
Sed si ipse heres eum occiderit, dictum est dandam in eum
legatario actionem.
Dig. 9.2.15pr.
Ulpianus 18 ad ed.

1819

