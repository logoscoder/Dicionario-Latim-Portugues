constantinopoli post consulatum lampadii et orestis vv. cc.
>
CJ.6.58.14pr.: Imperator Justinianus

Lege duodecim tabularum bene romano generi
prospectum est, quae unam consonantiam tam in maribus
quam in feminis legitimis et in eorum successionibus nec
non libertis observandam esse existimavit, nullo discrimine
in successionibus habito , cum natura utrumque corpus
edidit, ut maneat suis vicibus immortale et alterum alterius
auxilio egeat, ut uno semoto et alterum corrumpatur. * iust.
a. iohanni pp. * <a 531 d. v k. dec. post consulatum
lampadii et orestis vv. cc.>
CJ.6.58.14.1: Imperator Justinianus
Sed posteritas, dum nimia utitur subtilitate, non piam
induxit differentiam, sicut iulius paulus in ipso principio
libri singularis, quem ad senatus consultum tertullianum
fecit, apertissime docuit. <a 531 d. v k. dec. post
consulatum lampadii et orestis vv. cc.>
CJ.6.58.14.2: Imperator Justinianus
Qui enim ferendum est ab intestato successionibus suas
quidem filias ad similitudinem masculae subolis in
parentis vocari successionem et iterum germanas iure
consanguinitatis eandem sibi vindicare praerogativam,
deinceps autem legitimas feminarum personas, si iura
consanguinitatis non possident, a successione legitima
repelli, cum maribus eadem successio pateat? <a 531 d. v k.
dec. post consulatum lampadii et orestis vv. cc.>
CJ.6.58.14.3: Imperator Justinianus
Quare enim patris soror non ad successionem filii fratris
sui una cum masculis vocatur, sed aliud ius in amita, aliud
in patruis observatur? vel qua ratione fratris filius ad
successionem patrui vocatur, germana autem eius ab
eadem successione recluditur? <a 531 d. v k. dec. post
consulatum lampadii et orestis vv. cc.>

CJ.6.58.14.4: Imperator Justinianus
Huiusmodi itaque legis antiquae reverentiam et nos
anteponi novitati legis censemus et sancimus omnes
legitimas personas, id est per virilem sexum descendentes ,
sive masculini sive feminini generis sint, simili modo ad
iura successionis legitimae ad successionem intestatorum
vocari secundum gradus sui praerogativam non ideo
excludendas, quia consanguinitatis iura secundum
germanae observationem non habent. <a 531 d. v k. dec.
post consulatum lampadii et orestis vv. cc.>

680

