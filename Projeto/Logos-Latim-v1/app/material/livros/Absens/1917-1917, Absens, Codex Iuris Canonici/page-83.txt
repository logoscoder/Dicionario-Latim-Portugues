Can. 937. Extremae unctionis sacramentum conferri debet per sacras unctiones, adhibito oleo olivarum rite
benedicto, et per verba in ritualibus libris ab Ecclesia probatis praescripta.
CAPUT I.
De ministro extremae unctionis.
Can. 938. § l. Hoc sacramentum valide administrat omnis et solus sacerdos.
§ 2. Salvo praescripto can. 397, n. 3, 514, §§ 1-3, minister ordinarius est parochus loci, in quo degit infirmus; in
casu autem necessitatis, vel de licentia saltem rationabiliter praesumpta eiusdem parochi vel Ordinarii loci, alius
quilibet sacerdos hoc sacramentum ministrare potest.
Can. 939. Minister ordinarius ex iustitia tenetur hoc sacramentum per se ipse vel per alium administrare, et in
casu necessitatis ex caritate quilibet sacerdos.
CAPUT II.
De subiecto extremae unctionis.
Can. 940. § l. Extrema unctio praeberi non potest nisi fideli, qui post adeptum usum rationis ob infirmitatem vel
senium in periculo mortis versetur.
§ 2. In eadem infirmitate hoc sacramentum iterari non potest, nisi infirmus post susceptam unctionem convaluerit
et in aliud vitae discrimen inciderit.
Can. 941. Quando dubitatur num infirmus usum rationis attigerit, num in periculo mortis reipsa versetur vel num
mortuus sit, hoc sacramentum ministretur sub conditione.
Can. 942. Hoc sacramentum non est conferendum illis qui impoenitentes in manifesto peccato mortali
contumaciter perseverant; quod si hoc dubium fuerit, conferatur sub conditione.
Can. 943. Infirmis autem qui, cum suae mentis compotes essent, illud saltem implicite petierunt aut verisimiliter
petiissent, etiamsi deinde sensus vel usum rationis amiserint, nihilominus absolute praebeatur.
Can. 944. Quamvis hoc sacramentum per se non sit de necessitate medii ad salutem, nemini tamen licet illud
negligere; et omni studio et diligentia curandum ut infirmi, dum sui plene compotes sunt, illud recipiant.
CAPUT III.
De ritibus et caeremoniis extremae unctionis.
Can. 945. Oleum olivarum, in sacramento extremae unctionis adhibendum, debet esse ad hoc benedictum ab
Episcopo, vel a presbytero qui facultatem illud benedicendi a Sede Apostolica obtinuerit.
Can. 946. Oleum infirmorum parochus loco nitido et decenter ornato in vase argenteo vel stamneo diligenter
custodiat, nec domi retineat nisi ad normam can. 735.
Can. 947. § 1. Unctiones verbis, ordine et modo in libris ritualibus praescripto, accurate peragantur; in casu
autem necessitatis sufficit unica unctio in uno sensu seu rectius in fronte cum praescripta Forma breviore, salva
obligatione singulas unctiones supplendi, cessante periculo.
§ 2. Unctio renum semper omittatur.
§ 3. Unctio pedum ex qualibet rationabili causa omitti potest.
§ 4. Extra casum gravis necessitatis, unctiones ipsa ministri manu nulloque adhibito instrumento fiant.
TITULUS VI.
De ordine.
Can. 948. Ordo ex Christi institutione clericos a laicis in Ecclesia distinguit ad fidelium regimen et cultus divini
ministerium.
Can. 949. In canonibus qui sequuntur, nomine ordinum maiorum ve1 sacrorum intelliguntur presbyteratus,
diaconatus, subdiaconatus; minorum vero acolythatus, exorcistatus, lectoratus, ostiariatus.
Can. 950. In iure verba: ordinare, ordo, ordinatio, sacra ordinatio, comprehendunt, praeter consecrationem
episcopalem, ordines enumeratos in can. 949 et ipsam primam tonsuram, nisi aliud ex natura rei vel ex contextu
verborum eruatur.
83

