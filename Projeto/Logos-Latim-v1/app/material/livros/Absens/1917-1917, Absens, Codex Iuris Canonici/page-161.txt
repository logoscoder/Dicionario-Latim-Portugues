Can. 1835. Decisorium iusiurandum deferri nequit, nisi:
1.o De re, in qua cessio et transactio admittitur, et quae pro litigantium personis non sit nimii momenti seu pretii;
2.o Ab eo qui cedere aut transigere potest;
3.o Ei, qui cedere vel transigere valet, quique pariter pro se non habeat plenam probationem;
4.o De mera notitia facti aut de facto, quod proprium sit illius, cui iusiurandum defertur.
Can. 1836. par. 1. Hoc iusiurandum potest a parte, a qua delatum est, revocari quousque praestitum non fuerit, et
ab altera parte acceptari et praestari, vel minus, aut referri in adversarium.
par. 2. Praestito iureiurando, quaestio secundum iuratam formulam finita est, perinde ac si cessio aut transactio
iudicialis intercessisset.
par. 3. Si iusiurandum recusetur nec referatur in adversarium, iudicis est aestimare quanti facienda sit recusatio,
utrum iustis innitatur causis an potius confessioni sit aequiparanda.
par. 4. Si in adversarium referatur, hic debet illud praestare, secus causa cadit.
par. 5. Ut iusiurandum in adversarium referri possit, eaedem illae concurrant conditiones necesse est, quae ad
illud deferendum requiruntur, atque idem intercedat iudicis ministerium.
TITULUS XI.
De causis incidentibus.
Can. 1837. Causa incidens habetur, quoties, incepto saltem per citationem iudicio, ab una ex partibus aut a
promotore iustitiae vel vinculi defensore, si iudicio intersint, quaestio proponitur quae, tametsi libello, quo lis
introducitur, non contineatur expresse, nihilominus ita ad causam pertinet ut resolvi plerumque debeat ante
quaestionem principalem.
Can. 1838. Causa incidens proponitur vel oretenus vel per libellum, indicato nexu qui intercedit inter ipsam et
causam principalem, et servatis, quoad eius fieri poterit, regulis can. 1706-1725 statutis.
Can. 1839. Iudex, libello vel petitione verbali receptis, auditis partibus, et, si opus sit, promotore iustitiae, vel
vinculi defensore, secum deliberet num proposita incidens quaestio futilis sit et ad retardandum principale
iudicium unice excitata; itemque num causa incidens talis sit naturae et tali nexu cum causa principali cohaereat,
ut ante eam resolvi debeat. Si ita se res habeat, libellum vel instantiam admittat; aliter decreto suo eam reiiciat.
Can. 1840. par. 1. Utrum incidens quae excitetur quaestio, definienda sit iudicii forma servata, an mero decreto,
iudex, attenta rei qualitate et gravitate, aestimet.
par. 2. Si causa incidens sit iudicialiter definienda, regulae, quoad eius fieri poterit, servandae sunt, quae in
ordinariis iudiciis obtinent; curet tamen iudex ut dilationum termini sint quam maxime breves.
par. 3. Iudex in decreto quo, non servata iudicii forma, vel reiicit vel definit quaestionem incidentem, rationes
quibus innititur, in iure et in facto breviter exponat.
Can. 1841. Antequam finiatur causa principalis, iudex interlocutoriam sententiam potest, iusta intercedente
causa, corrigere aut revocare sive ex se, auditis partibus, sive ad instantiam unius partis audita altera parte, et
requisito semper voto promotoris iustitiae aut defensoris vinculi, si adsint.
CAPUT I.
De contumacia.
Can. 1842. Reus citatus qui sine iusta causa neC ipse per se nec per procuratorem comparet, contumax declarari
potest.
Can. 1843. par. 1. Non potest tamen iudex reum contumacem declarare nisi prius constiterit:
1.o Citationem, legitime factam, tempore utili ad rei notitiam pervenisse aut saltem pervenire debuisse;
2.o Reum absentiae excusationem afferre neglexisse aut non iustam attulisse.
par. 2. Haec comprobari possunt sive per novam citationem reo factam ut contumaciam suam, si possit, excuset,
sive alio modo.
Can. 1844. par. 1. Ad instantiam partis vel promotoris iustitiae vel vinculi defensoris, si iudicio intersint, iudex
rei contumaciam declarare potest, eaque declarata, procedere, servatis servandis, usque ad sententiam
definitivam eiusque exsecutionem.
par. 2. Si procedatur ad sententiam definitivam, lite non contestata, sententia respicere tantum debet petita in
libello; si lite contestata, ipsum contestationis obiectum.
Can. 1845. par. 1. Sed potest quoque iudex ad frangendam rei contumaciam comminari ecclesiasticas poenas.

161

