Can. 1914. Pauperes, si in totum impares sint expensis iudicialibus sustinendis, ius habent ad gratuitum
patrocinium; si ex parte tantum, ad expensarum deminutionem.
Can. 1915. par. 1. Qui exemptionem ab expensis vel earum deminutionem assequi vult, eam a iudice postulare
debet, dato supplici libello, allatisque documentis quibus quae conditio sit postulantis quaeve eius rei familiaris
copia demonstret; praeterea probare debet se non futilem neque temerariam causam agere.
par. 2. Iudex postulationem nec admittat nec reiiciat, nisi requisitis, si opus sit, notitiis etiam secretis quibus
statum rei familiaris ipsius postulantis compertum habere possit auditoque promotore iustitiae; imo concessam
potest etiam revocare, si in decursu processus assertam paupertatem non adesse compertum habuerit.
Can. 1916. par. 1. Ad gratuitum pauperum patrocinium iudex in singulis causis eligat aliquem ex advocatis in
suo foro approbatum, qui ab hoc munere explendo, nisi ex causa iudici probata, sese subducere nequit, secus a
iudice congrua poena, etiam suspensionis ab officio, plecti potest.
par. 2. Deficientibus advocatis, iudex Ordinarium loci roget ut aliam idoneam personam, si opus sit, designet ad
pauperis patrocinium suscipiendum.
TITULUS XVII.
De exsecutione sententiae.
Can. 1917. par. 1. Sententia quae transiit in rem iudicatam, exsecutioni mandari potest.
par. 2. Iudex tamen potest sententiae, quae nondum transiit in rem iudicatam, provisoriam exsecutionem iubere:
1.o Si agatur de provisionibus seu praestationibus ad necessariam sustentationem ordinatis;
2.o Si alia gravis urgeat necessitas, ita tamen ut, concessa provisoria exsecutione, per cautiones, fideiiussiones
aut pignora satis consultum sit indemnitati alterius partis casu quo exsecutio revocanda sit.
Can. 1918. Non antea exsecutioni locus esse poterit, quam exsecutorium iudicis decretum habeatur quo scilicet
edicatur sententiam ipsam exsecutioni mandari debere; quod decretum pro diversa causarum natura vel in ipso
sententiae tenore includatur vel separatim edatur.
Can. 1919. Si sententiae exsecutio praeviam rationum redditionem exigat, causa incidens habetur, ab illo ipso
iudice, servatis de iure servandis, decidenda, qui tulit sententiam exsecutioni mandandam.
Can. 1920. par. 1. Sententiam exsecutioni mandare debet per se vel per alium Ordinarius loci in quo sententia
primi gradus lata est.
par. 2. Quod si hic renuat vel negligat, parte cuius interest instante vel etiam ex officio, exsecutio spectat ad
iudicem appellationis.
par. 3. Inter religiosos exsecutio sententiae spectat ad Superiorem, qui definitivam sententiam tulit aut iudicem
delegavit.
Can. 1921. par. 1. Exsecutor, nisi quid eius arbitrio in ipso sententiae tenore fuerit permissum, debet sententiam
ipsam, secundum obvium verborum sensum, exsecutioni mandare.
par. 2. Licet ei videre de exceptionibus circa modum et vim exsecutionis, non autem de merito causae; quod si
habeat aliunde compertum sententiam esse manifeste iniustam, abstineat ab exsecutione, et partem ad eum qui
exsecutionem commisit, remittat.
Can. 1922. par. 1. Quod attinet ad reales actiones, adiudicata actori re aliqua, haec actori tradenda est statim ac
res iudicata habetur.
par. 2. Quod vero attinet ad actiones personales, cum reus damnatus est ad rem mobilem praestandam, vel ad
solvendam pecuniam, vel ad aliud dandum aut faciendum, quadrimestre conceditur pro implenda obligatione.
par. 3. Iudex potest terminum praescriptum vel reducere vel protrahere, ita tamen ut neque infra bimestre
coaretetur, neque semestre excedat.
Can. 1923. par. 1. In exsecutione peragenda exsecutor caveat ut quam minimum damnato noceatur, eaque de
causa incipiat exsecutionem a distrahendis rebus quae minus ei necessariae sunt, salvis semper quae eius victui
vel industriae deserviunt; et si agatur de clerico, salva honesta eiusdem sustentatione ad normam can. 122.
par. 2. Ad exsecutionem privationis beneficii iudex ne procedat contra clericum qui Sanctam Sedem adierit; sed
si agatur de beneficio, cui adnexa sit animarum cura, Ordinarius provideat per designationem vicarii substituti.
Can. 1924. Exsecutor utatur prius monitis et praeceptis erga reluctantem; ad poenas autem spirituales et ad
censuras ne deveniat, nisi ex necessitate et gradatim.
SECTIO II.
DE PECULIARIBUS NORMIS IN CERTIS QUIBUSDAM IUDICIIS SERVANDIS.
TITULUS XVIII.
168

