Can. 1171. In sacra aede legitime dedicata omnes ecclesiastici ritus perfici possunt, salvis iuribus paroecialibus,
privilegiis et legitimis consuetudinibus; Ordinarius autem, praesertim horas sacrorum rituum, potest, iusta de
causa, praefinire, dummodo ne agatur de ecclesia quae ad religionem exemptam pertineat, firmo praescripto can.
609, § 3.
Can. 1172. § 1. Ecclesia violatur infra recensitis tantum actibus, dummodo certi sint, notorii, et in ipsa ecclesia
positi:
1.o Delicto homicidii;
2.o Iniuriosa et gravi sanguinis effusione;
3.o Impiis vel sordidis usibus, quibus ecclesia addicta fuerit;
4.o Sepultura infidelis vel excommunicati post sententiam declaratoriam vel condemnatoriam.
§ 2. Violata ecclesia, non ideo coemeterium, etsi contiguum, violatum censetur, et viceversa.
Can. 1173. § 1. In violata ecclesia, antequam reconcilietur, nefas est divina celebrare officia, Sacramenta
ministrare, mortuos sepelire.
§ 2. Si violatio accidat tempore divinorum officiorum, haec statim cessent; si ante Missae canonem vel post
communionem, Missa dimittatur; secus sacerdos Missam prosequatur usque ad communionem.
Can. 1174. § 1. Ecclesia violata reconcilietur, quam citissime poterit, secundum ritus in probatis liturgicis libris
descriptos.
§ 2. Si dubitetur num ecclesia sit violata, reconciliari potest ad cautelam.
Can. 1175. Ecclesia violata ob sepulturam excommunicati vel infidelis ne reconcilietur, antequam cadaver
exinde removeatur, si remotio sine gravi incommodo fieri possit.
Can. 1176. § 1. Ecclesiam benedictam reconciliare potest rector eiusdem vel quilibet sacerdos de consensu
saltem praesumpto rectoris.
§ 2. Ecclesiae consecratae valida reconciliatio ad eos spectat de quibus in can. 1156.
§ 3. In casu tamen gravis et urgentis necessitatis si Ordinarius adiri nequeat, rectori ecclesiae consecratae
eandem reconciliare fas est, certiore facto postea Ordinario.
Can. 1177. Reconciliatio ecclesiae benedictae fieri potest aqua lustrali communi; reconciliatio vero ecclesiae
consecratae fiat aqua ad hoc benedicta secundum leges liturgicas; quam tamen non solum Episcopi, sed etiam
presbyteri qui ecclesiam reconciliant, benedicere possunt.
Can. 1178. Curent omnes ad quos pertinet, ut in ecclesiis illa munditia servetur, quae domum Dei decet; ab
iisdem arceantur negotiationes et nundinae, quanquam ad finem pium habitae; et generatim quidquid a sanctitate
loci absonum sit.
Can. 1179. Ecclesia iure asyli gaudet ita ut rei, qui ad illam confugerint, inde non sint extrahendi nisi necessitas
urgeat, sine assensu Ordinarii, vel saltem rectoris ecclesiae.
Can. 1180. Nulla ecclesia potest basilicae titulo decorari, nisi ex apostolica concessione aut immemorabili
consuetudine; cuiusque vero privilegia ex alterutro capite colligantur.
Can. 1181. Ingressus in ecclesiam ad sacros ritus sit omnino gratuitus, reprobata qualibet contraria consuetudine.
Can. 1182. § 1. Firmo praescripto can. 1519 -1528, administratio bonorum quae destinata sunt reparandae
decorandaeque ecclesiae divinoque in eadem cultui exercendo, pertinet, nisi aliud ex speciali titulo vel legitima
consuetudine constet, ad Episcopum cum Capitulo, si de ecclesia cathedrali agatur; ad Capitulum ecclesiae
collegiatae, si de collegiata; ad rectorem, si de alia ecclesia.
§ 2. Etiam oblationes factas in commodum paroeciae aut missionis, aut ecclesiae sitae intra paroeciae vel
missionis fines, administrat parochus vel missionarius, nisi agatur de ecclesia propriam administrationem
habente, distinctam ab administratione paroeciae vel missionis, aut nisi aliud ferat ius peculiare aut legitima
consuetudo.
§ 3. Parochus, missionarius, rector saecularis ecclesiae, sive saecularis is sit sive religiosus, debet huiusmodi
oblationes administrare ad normam sacrorum canonum, deque eis rationem loci Ordinario reddere ad normam
can. 1525.
Can. 1183. § 1. Si alii quoque, sive clerici sive laici, in administrationem bonorum alicuius ecclesiae cooptentur,
iidem omnes una cum administratore ecclesiastico, de quo in can. 1182, aut eius vicem gerente, eoque praeside,
constituunt Consilium fabricae ecclesiae.
§ 2. Huius Consilii sodales, nisi aliter legitime constitutum fuerit, nominantur ab Ordinario eiusve delegato et ab
eodem possunt ob gravem causam removeri.
Can. 1184. Consilium fabricae curare debet rectam bonorum ecclesiae administrationem, servato praescripto can.
1522, 1523; sed nullatenus sese ingerat in ea omnia quae ad spirituale munus pertinent, praesertim:
1.o In exercitium cultus in ecclesia;
2.o In modum et tempus pulsandi campanas et in curam tuendi ordinis in ecclesia atque in coemeterio;
3.o In definiendam rationem qua collectae, denuntiationes aliique actus ad divinum cultum ornatumque ecclesiae
quoquo modo spectantes in ecclesia fieri possint;

102

