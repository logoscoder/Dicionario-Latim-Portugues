5.o Qui infamia iuris notantur;
6.o Iudex qui mortis sententiam tulit;
7.o Qui munus carnificis susceperint eorumque voluntarii ac immediati ministri in exsecutione capitalis
sententiae.
Can. 985. Sunt irregulares ex delicto:
1.o Apostatae a fide, haeretici, schismatici;
2.o Qui, praeterquam in casu extremae necessitatis, baptismum ab acatholicis quovis modo sibi conferri siverunt;
3.o Qui matrimonium attentare aut civilem tantum actum ponere ausi sunt, vel ipsimet vinculo matrimoniali aut
ordine sacro aut votis religiosis etiam simplicibus ac temporariis ligati, ve1 cum muliere iisdem votis adstricta
aut matrimonio valido coniuncta;
4.o Qui voluntarium homicidium perpetrarunt aut fetus humani abortum procuraverunt, effectu secuto,
omnesque cooperantes;
5.o Qui seipsos vel alios mutilaverunt vel sibi vitam adimere tentaverunt;
6.o Clerici medicam vel chirurgicam artem sibi vetitam exercentes, si exinde mors sequatur;
7.o Qui actum ordinis, clericis in ordine sacro constitutis reservatum, ponunt, vel eo ordine carentes, vel ab eius
exercitio poena canonica sive personali, medicinali aut vindicativa, sive locali prohibiti.
Can. 986. Haec delicta irregularitatem non pariunt, nisi fuerint gravia peccata, post baptismum perpetrata, salvo
praescripto can. 985, n. 2, itemque externa, sive publica sive occulta.
Can. 987. Sunt simpliciter impediti:
1.o Filii acatholicorum, quandiu parentes in suo errore permanent;
2.o Viri uxorem habentes;
3.o Qui officium vel administrationem gerunt clericis vetitam cuius rationes reddere debeant, donec, deposito
officio et administratione atque rationibus redditis, liberi facti sint;
4.o Servi servitute proprie dicta ante acceptam libertatem;
5.o Qui ad ordinarium militare servitium civili lege adstringuntur antequam illud expleverint;
6.o Neophyti, donec, iudicio Ordinarii, sufficienter probati fuerint;
7.o Qui infamia facti laborant, dum ipsa, iudicio Ordinarii, perdurat.
Can. 988. Ignorantia irregularitatum sive ex delicto sive ex defectu atque impedimentorum ab eisdem non
excusat.
Can. 989. Irregularitates et impedimenta multiplicantur ex diversis eorundem causis, non autem ex repetitione
eiusdem causae, nisi agatur de irregularitate ex homicidio voluntario.
Can. 990. § 1. Licet Ordinariis per se vel per alium suos subditos dispensare ab irregularitatibus omnibus ex
delicto occulto provenientibus, ea excepta de qua in can. 985, n. 4 aliave deducta ad forum iudiciale.
§ 2. Eadem facultas competit cuilibet confessario in casibus occultis urgentioribus in quibus Ordinarius adiri
nequeat et periculum immineat gravis damni vel infamiae, sed ad hoc dumtaxat ut poenitens ordines iam
susceptos exercere licite valeat.
Can. 991. § 1. In precibus pro irregularitatum ac impedimentorum dispensatione, omnes irregularitates ac
impedimenta indicanda sunt; secus dispensatio generalis valebit quidem etiam pro reticitis bona fide, iis exceptis
quae in can. 990, § 1 excipiuntur, non autem pro reticitis mala fide.
§ 2. Si agatur de irregularitate ex homicidio voluntario, etiam numerus delictorum exprimendus est sub poena
nullitatis concedendae dispensationis.
§ 3. Dispensatio generalis ad ordines valet pro ordinibus quoque maioribus; et dispensatus potest obtinere
beneficia non consistorialia etiam curata, sed renuntiari nequit S. R. E. Cardinalis, Episcopus, Abbas vel
Praelatus nullius, Superior maior in religione clericali exempta.
§ 4. Dispensatio in foro interno non sacramentali concessa, scripto consignetur; et de ea in secreto Curiae libro
constare debet.
CAPUT III.
De iis quae sacrae ordinationi praeire debent.
Can. 992. Omnes tum saeculares tum religiosi ad ordines promovendi per se ipsi vel per alios Episcopo aliive qui
Episcopi hac in re vices gerat, suum propositum ante ordinationem opportuno tempore aperiant.
Can. 993. Promovendi saeculares aut religiosi qui, quod pertinet ad ordinationem, saecularium iure reguntur,
afferant:
1.o Testimonium ultimae ordinationis aut si de prima tonsura agatur, recepti baptismatis et confirmationis;
2.o Testimonium de peractis studiis, pro singulis ordinibus, ad normam can. 976, requisitis;
3.o Testimonium rectoris Seminarii, aut sacerdotis cui candidatus extra Seminarium commendatus fuerit, de
bonis eiusdem candidati moribus;
87

