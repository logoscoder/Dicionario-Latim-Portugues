Can. 1994. par. 1. Validitatem sacrae ordinationis accusare valet clericus peraeque ac Ordinarius cui clericus
subsit vel in cuius dioecesi ordinatus sit.
par. 2. Solus clericus, qui existimet se ex sacra ordinatione obligationes ordini adnexas non contraxisse, potest
declarationem nullitatis onerum petere.
Can. 1995. Ea omnia, quae tum in Sectione Prima huius Partis, tum in peculiari titulo de processu in causis
matrimonialibus sunt dicta, servari etiam debent, congrua congruis referendo, in causis contra sacram
ordinationem.
Can. 1996. Defensor vinculi sacrae ordinationis iisdem gaudet iuribus iisdemque tenetur officiis quibus defensor
vinculi matrimonialis.
Can. 1997. Quamvis actio instituta fuerit non super ipsamet sacrae ordinationis nullitate, sed super
obligationibus tantum ex ipsa sacra ordinatione exsurgentibus, nihilominus clericus est ad cautelam ab exercitio
ordinum prohibendus.
Can. 1998. par. 1. Ut clericus liber sit ab obligationibus quae a vinculo ordinationis manant, requiruntur duae
sententiae conformes.
par. 2. Quod ad appellationem attinet, in his causis serventur praescripta can. 1986-1989 de causis
matrimonialibus.
PARS SECUNDA.
DE CAUSIS BEATIFICATIONIS SERVORUM DEI ET CANONIZATIONIS
BEATORUM.
Can. 1999. par. 1. Causae beatificationis Servorum Dei et canonizationis Beatorum unius Sanctae Sedis iudicio
reservantur.
par. 2. Ad normam can. 253, par. 3 una Sacrorum Rituum Congregatio in his causis competens est.
par. 3. Ordinarii locorum, iure proprio, possunt ea tantum quae in canonibus qui sequuntur eisdem expresse
demandantur.
Can. 2000. par. 1. Causae huiusmodi duplici possunt procedere via, scilicet vel ordinaria non cultus vel
extraordinaria casus excepti seu cultus.
par. 2. Per ordinariam viam proceditur, quando, antequam ad discussionem super virtutibus deveniatur, probari
intenditur nullum publicum cultum Servo Dei fuisse praestitum vel, si quando per abusum praestitus fuerit,
sublatum fuisse; per extraordinariam vero cum probari intenditur aliquem Dei Servum in possessione publici et
ecclesiastici cultus versari.
Can. 2001. par. 1. Causae martyrum sive procedant per viam ordinariam sive per extraordinariam non sunt
cumulandae, sed unaquaeque singillatim tractanda est, nisi agatur de martyribus qui in eadem persecutione
eodemque loco passi sunt.
par. 2. Id extendi quoque debet ad distinctos processus et discussiones quae in iis causis fieri praescribuntur inde
a causae introductione usque ad finem.
Can. 2002. In canonibus qui sequuntur, nomine Ordinarii non intelligitur Vicarius Generalis, nisi habuerit
mandatum speciale.
TITULUS XXII.
De nonnullis personis quae in his processibus
partem habent.
CAPUT I.
De Actore et Postulatore.
Can. 2003. par. 1. Quivis fidelis vel legitimus Christifidelium coetus ius habet petendi ut causa apud tribunal
competens instruatur.
par. 2. Si petitio a legitima et competenti Ecclesiae auctoritate admissa fuerit, eo ipso petenti ius est causam
legitime promovendi et ad exitum perducendi.
par. 3. Loci Ordinarius potest sive ex officio sive ad instantiam causam beatificationis instruere.
175

