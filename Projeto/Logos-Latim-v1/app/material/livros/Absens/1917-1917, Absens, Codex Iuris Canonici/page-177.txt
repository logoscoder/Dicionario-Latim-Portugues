Can. 2016. Notario dari potest adiutor seu, ut aiunt, adiunctus qui ei auxilium praestet in conferendis transumptis
cum actis originalibus, et exemplaribus cum documentis quae ex autographis in bibliothecis, tabulariis, etc.,
servatis transcribantur.
Can. 2017. Notarius adiunctus et cancellarius Sacrae Congregationis debent esse sacerdotes, integrae famae et
omni exceptione maiores; cancellarius vero sit praeterea laurea in iure canonico donatus.
Can. 2018. Advocati et procuratores in causis beatificationis et canonizationis apud Sacram Congregationem
debent esse potiti laurea in iure canonico et saltem licentia in sacra theologia, et fecerint oportet tirocinium penes
aliquem ex advocatis Sacrae eiusdem Congregationis vel penes ipsum fidei Subpromotorem generalem; pro
advocatis insuper requiritur legitimus titulus advocati rotalis.
TITULUS XXIII.
De probationibus in his processibus adhibendis.
CAPUT I.
De probationibus generatim.
Can. 2019. In his causis probationes debent esse omnino plenae; nec aliae sunt admittendae, nisi quae ex testibus
et ex documentis eruantur.
Can. 2020. par. 1. Ad probandum nunquam Servo Dei cultum fuisse praestitum, quatuor saltem testes sunt
necessarii.
par. 2. Ad probandam famam virtutum, martyrii ac miraculorum, octo saltem testes requiruntur, qui singulares
esse possunt singularitate, ut aiunt, adminiculativa; praeterea duo saltem testes ex officio vocandi sunt.
par. 3. Ad probandas virtutes vel martyrium, requiruntur testes de visu et contestes: historica monumenta
adminiculum tantum praestare possunt.
par. 4. Si habeantur in processu apostolico testes ex auditu a videntibus et in informativo testes de visu, possunt
ii omnes coniungi in linea probationis.
par. 5. Si vero adsint in informativo testes de visu et in apostolico testes tantummodo ex auditu auditus, hi habent
vim adminiculi, magis vel minus gravis pro prudenti iudicum aestimatione; et tunc tantum ad ulteriora, idest ad
miraculorum disceptationem, procedi potest, cum ex horum omnium testium coniunctione talis habeatur probatio
quae viro prudenti de re gravi iudicaturo fidem factura sit et auctoritatem.
par. 6. In causis tamen antiquis per viam non cultus procedentibus, in quibus deficiunt oculati testes vel ex auditu
a videntibus, et in causis procedentibus per viam casus excepti, virtutes et martyrium probari poterunt per testes
ex auditu atque ex publica fama, quae annulatam, uti aiunt, traditionem ex auditu constituat, et per documenta
coaeva vel monumenta uti authentica recognita.
par. 7. Denique miracula semper probanda sunt per testes de visu et contestes.
Can. 2021. Cultus immemorabilis probatur per autentica monumenta, quae constitutioni Urbaniane, an. 1634
promulgatae, centum annorum spatio antecedant vel illo saeculo perdurante sint edita, dummodo facta referant
quae saltem centum ante annos contigerint una cum populi traditione nunquam interrupta.
Can. 2022. Longissimi temporis cultus a Sede Apostolica permissus per documenta coaeva probatur.
CAPUT II.
De teslibus et peritis.
Can. 2023. In processibus beatificationis omnes Christifideles, salvo praescripto can. 2027, par. 2, n.1, tenentur,
licet non vocati, ea in Ecclesiae notitiam perferre, quae contra virtutem aut miracula aut martyrium Servi Dei
facere ipsis videantur.
Can. 2024. Tanquam testes vocandi in primis sunt a promotore fidei, etsi a postulatore non inducti, ii omnes qui
cum Servo Dei familiaritatem vel consuetudinem habuerunt.
Can. 2025. par. 1. Omnes de quibus in can. 2023, 2024, nisi iam tanquam testes se inductos sciverint, dare
litteras debent ad proprium Ordinarium, quibus utrum consuetudinem cum Servo Dei habuerint, an aliquod
factum peculiare aperiendum cognoscant et quodnam illud sit, breviter exponant; Ordinarius vero has litteras
promotori fidei transmittendas curet.
par. 2. Religiosi vel religiosae litteras eiusmodi, sigillo clausas, immediate et directe ad Ordinarium aut fidei
promotorem transmittant, vel confessario tradant qui illas quamprimum ad Ordinarium vel promotorem fidei
deferendas curet.
177

