§ 3. Facultatem vero concionandi apud sodales religionis laicalis, quamvis exemptae, dat loci Ordinarius; sed
concionator nequit facultate uti sine Superioris religiosi assensu.
Can. 1339. § 1. Ordinarii locorum religiosis qui a proprio Superiore exhibeantur, facultatem concionandi, sine
gravi causa, ne denegent, concessamque ne revocent, praesertim una simul universis domus religiosae
sacerdotibus, firmo tamen praescripto can. 1340.
§ 2. Concionatoribus religiosis, ut facultate recepta uti liceat, opus est praeterea sui Superioris licentia.
Can. 1340. § 1. Graviter onerata eorum conscientia, loci Ordinarius vel Superior religiosus facultatem vel
licentiam concionandi cuiquam ne concedant, nisi prius constet de eius bonis moribus et de sufficienti doctrina
per examen ad normam can. 877, § 1.
§ 2. Si, concessa facultate vel licentia, compererint necessarias dotes in concionatore desiderari, debent eam
revocare; in dubio de doctrina, debent certis argumentis dubitationem excutere, novo etiam examine, si opus
fuerit.
§ 3. Ob revocatam concionandi facultatem vel licentiam, datur recursus, sed non in suspensivo.
Can. 1341. § 1. Sacerdotes extradioecesani sive saeculares sive religiosi ad concionandum ne invitentur, nisi
prius licentia ab Ordinario loci in quo concio habenda sit, obtenta fuerit; hic autem, nisi eorum idoneitatem
aliunde compertam habeat, licentiam ne concedat, nisi prius bonum testimonium super concionatoris doctrina,
pietate, moribus a proprio eiusdem Ordinario habuerit; qui, graviter onerata conscientia, secundum veritatem
respondere tenetur.
§ 2. Licentiam tempestive petere debet parochus, si agatur de paroeciali ecclesia aliave eidem subiecta; rector
ecclesiae, si de ecclesia parochi auctoritati non obnoxia; prima dignitas, de Capituli consensu, si de ecclesia
capitulari; moderator seu cappellanus confraternitatis, si de ecclesia eiusdem confraternitatis propria.
§ 3. Si ecclesia paroecialis sit simul capitularis aut confraternitatis propria, ille licentiam petat, qui sacras
functiones iure peragit.
Can. 1342. § 1. Concionandi facultas solis sacerdotibus vel diaconis fiat, non vero ceteris clericis, nisi rationabili
de causa, iudicio Ordinarii et in casibus singularibus.
§ 2. Concionari in ecclesia vetantur laici omnes, etsi religiosi.
Can. 1343. § 1. Ordinarii locorum ius habent concionandi in qualibet sui territorii ecclesia, quamvis exempta.
§ 2. Nisi agatur de magnis civitatibus, potest quoque Episcopus prohibere ne in aliis eiusdem loci ecclesiis verba
fiant ad fideles, quo tempore vel concionem ipse habet vel coram se, ex causa publica atque extraordinaria,
convocatis fidelibus, habendam curat.
Can. 1344. § 1. Diebus dominicis ceterisque per annum festis de praecepto proprium cuiusque parochi officium
est, consueta homilia, praesertim intra Missam in qua maior soleat esse populi frequentia, verbum Dei populo
nuntiare.
§ 2. Parochus huic obligationi nequit per alium habitualiter satisfacere, nisi ob iustam causam ab Ordinario
probatam.
§ 3. Potest Ordinarius permittere ut sollemnioribus quibusdam festis aut etiam, ex iusta causa aliquibus diebus
dominicis concio omittatur.
Can. 1345. Optandum ut in Missis quae, fidelibus adstantibus, diebus festis de praecepto in omnibus ecclesiis vel
oratoriis publicis celebrantur, brevis Evangelii aut alicuius partis doctrinae christianae explanatio fiat; quod si
loci Ordinarius id praeceperit, opportunis datis instructionibus, hac lege tenentur non solum sacerdotes e clero
saeculari, sed etiam religiosi, exempti quoque, in suis ipsorum ecclesiis.
Can. 1346. § 1. Curent locorum Ordinarii ut tempore Quadragesimae, itemque, si id expedire visum fuerit,
tempore Adventus, in ecclesiis cathedralibus et paroecialibus sacrae conciones frequentius ad fideles habeantur.
§ 2. Canonici aliique de Capitulo huic concioni, si in propria ecclesia continuo post chorum habeatur, interesse
tenentur, nisi iusto impedimento detineantur; et illos Ordinarius, poenis quoque adhibitis, ad id adigere potest.
Can. 1347. § 1. In sacris concionibus exponenda in primis sunt quae fideles credere et facere ad salutem oportet.
§ 2. Divini verbi praecones abstineant profanis aut abstrusis argumentis communem audientium captum
excedentibus; et evangelicum ministerium non in persuasibilibus humanae sapientiae verbis, non in profano
inanis et ambitiosae eloquentiae apparatu et lenocinio, sed in ostensione spiritus et virtutis exerceant, non
semetipsos, sed Christum crucifixum praedicantes.
§ 3. Si, quod absit, concionator errores aut scandala disseminet, servetur praescriptum can. 2317; si haereses, in
eum praeterea, ad normam iuris, agatur.
Can. 1348. Monendi et adhortandi diligenter fideles sunt ut sacris concionibus frequenter intersint.
CAPUT III.
De sacria missionibus.

117

