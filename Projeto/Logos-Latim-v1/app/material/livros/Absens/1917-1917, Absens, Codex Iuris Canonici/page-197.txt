SECTIO II.
DE POENIS IN SPECIE.
TITULUS VIII.
De poenis medicinalibus seu de censuris.
CAPUT I.
De censuris in genere.
Can. 2241. par. 1. Censura est poena qua homo baptizatus, delinquens et contumax, quibusdam bonis
spiritualibus vel spiritualibus adnexis privatur, donec, a contumacia recedens, absolvatur.
par. 2. Censurae, praesertim latae sententiae, maxime excommunicatio, ne infligantur, nisi sobrie et magna cum
circumspectione.
Can. 2242. par. 1. Censura punitur tantummodo delictum externum, grave, consummatum, cum contumacia
coniunctum; potest autem ferri censura etiam in delinquentes ignotos.
par. 2. Si agatur de censuris ferendae sententiae, contumax est qui, non obstantibus monitionibus de quibus in
can. 2233, par. 2, a delicto non desistit vel patrati delicti poenitentiam cum debita damnorum et scandali
reparatione agere detrectat; ad incurrendam vero censuram latae sententiae sufficit transgressio legis vel
praecepti cui sit adnexa latae sententiae poena, nisi reus legitima causa ab hac excusetur.
par. 3. Contumaciam desiisse dicendum est, cum reum vere delicti commissi poenituerit et simul ipse congruam
satisfactionem pro damnis et scandalo dederit aut saltem serio promiserit; iudicare autem utrum poenitentia vera
sit, satisfactio congrua aut eiusdem promissio seria, necne, illius est, a quo censurae absolutio petitur.
Can. 2243. par. 1. Censurae inflictae per sententiam iudicialem, statim ac latae fuerint, exsecutionem
secumferunt, nec ab eis datur appellatio, nisi in devolutivo; item a censuris ad modum praecepti inflictis datur
recursus, sed in devolutivo tantum.
par. 2. Appellatio vero vel recursus a sententia iudiciali vel praecepto comminante censuras etiam latae
sententiae nondum contractas, nec sententiam aut praeceptum nec censuras suspendunt, si agatur de re in qua ius
non admittit appellationem vel recursum etiam cum effectu suspensivo; secus censuras suspendunt, firma tamen
obligatione servandi id quod sententia aut praecepto mandatur, nisi reus appellationem vel recursum
interposuerit non a sola poena, sed ab ipsa quoque sententia vel praecepto.
Can. 2244. par. 1. Non solum diversae, sed etiam eiusdem speciei censura potest in eodem subiecto multiplicari.
par. 2. Censura latae sententiae multiplicatur:
1.* Si diversa delicta, quorum singula censuram secumferunt, eadem vel distincta actione committantur;
2.* Si idem delictum, censura punitum, pluries repetatur ita ut plura sint delicta distincta;
3.* Si delictum, diversis censuris a distinetis Superioribus punitum, semel aut pluries committatur.
par. 3. Censura ab homine multiplicatur, si plura praecepta vel plures sententiae vel plures distinctae partes
eiusdem praecepti aut sententiae suam quaeque censuram infligant.
Can. 2245. par. 1. Censurae aliae sunt reservatae, aliae non reservatae.
par. 2. Censura ab homine est reservata ei qui censuram inflixit aut sententiam tulit, eiusve Superiori competenti,
vel successori aut delegato; ex censuris vero a iure reservatis aliae sunt reservatae Ordinario aliae Apostolicae
Sedi.
par. 3. E reservatis Apostolicae Sedi aliae sunt reservatae simpliciter, aliae speciali modo, aliae specialissimo
modo.
par. 4. Censura latae sententiae non est reservata, nisi in lege vel praecepto id evpresse dicatur; et in dubio sive
iuris sive facti reservatio non urget.
Can. 2246. par. 1. Ne reservetur censura, nisi attenta peculiari gravitate delictorum et necessitate aptius
providendi disciplinae ecclesiasticae et medendi conscientiis fidelium.
par. 2. Reservatio strictam recipit interpretationem.
par. 3. Reservatio censurae impedientis receptionem Sacramentorum importat reservationem peccati cui censura
adnexa est; verum si quis a censura excusatur vel ab eadem fuit absolutus, reservatio peccati penitus cessat.
Can. 2247. par. 1. Si censura Sedi Apostolicae reservata sit, Ordinarius nequit aliam censuram sibi reservatam in
idem delictum ferre.
par. 2. Reservatio censurae in particulari territorio vim suam extra illius territorii fines non exserit, etiamsi
censuratus ad absolutionem obtinendam e territorio egrediatur; censura vero ab homine est ubique locorum
reservata ita ut censuratus nullibi absulvi sine debitis facultatibus possit.
197

