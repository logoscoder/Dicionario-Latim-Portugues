Can. 284. Metropolita, eoque legitime impedito vel sede archiepiscopali vacante, Suffraganeus antiquior
promotione ad ecclesiam suffraganeam:
1.o Locum ad celebrandum Concilium intra provinciae territorium, auditis omnibus qui assistere debent eum
suffragio deliberativo, eligit; cessantibustamen iustis impedimentis, metropolitana ecclesia ne negligatur;
2.o Concilium convocat eique praeest.
Can. 285. Episcopi qui nulli Metropolitae subiiciuntur, Abbates vel Praelati nullius, et Archiepiscopi
Suffraganeis carentes, aliquem viciniorem Metropolitam, nisi forte iam elegerint, semel pro semper, praevia
Sedis Apostolicae approbatione, eligant, cuius Concilio provinciali cum aliis intersint, et quae ibi ordinata
fuerint, observent et observanda curent.
Can. 286. par. 1. Praeter Episcopos, Abbates vel Praelatos nullius et Archiepiscopos de quibus in can. 285, ad
Concilium provinciale vocandi sunt et convenire debent cum voto deliberativo Suffraganei omnes aliique de
quibus in can. 282, par. 1.
par. 2. Episcopi titulares qui in provincia degunt, possunt a praeside, cum consensu maioris partis illorum qui
cum voto deliberativo intersunt, convocari, et si convocentur, votum habent deliberativum, nisi aliud in
convocatione caveatur.
par. 3. Capitula cathedralia aut consultores dioecesani cuiusvis dioecesis cuius Ordinarius ad normam par. 1
vocari debet, invitentur ad Concilium et invitati mittant duos ex capitularibus aut consultoribus collegialiter
designatos, qui tamen obtinent votum tantum consultivum.
par. 4. Maiores quoque religionum clericalium exemptarum ac Congregationum monasticarum Superiores, qui in
provincia resideant, invitandi sunt, debentque invitati adesse aut impedimentum, quo detinentur, Concilio notum
facere; sed his, quemadmodum aliis ex utroque clero viris ad Concilium forte vocatis, votum est dumtaxat
consultivum.
Can. 287. par. 1. Qui Concilio plenario aut provinciali interesse debent cum voto deliberativo, si iusto
impedimento detineantur, mittant procuratorem et impedimentum probent.
par. 2. Procurator, si fuerit unus ex Patribus quibus est votum deliberativum, duplici voto non gaudet; si non
fuerit, habet votum dumtaxat consultivum.
Can. 288. In Concilio sive plenario sive provinciali praeses, habito, si de provinciali agatur, Patrum consensu,
determinat ordinem servandum in quaestionibus examinandis et ipsum Concilium aperit, transfert, prorogat,
absolvit.
Can. 289. Concilio plenario vel provinciali inchoato, nemini eorum qui interesse debent, licet discedere, nisi
iustam ob causam a Legato Pontificio vel a Concilii provincialis Patribus probatam.
Can. 290. Patres in Concilio plenario vel provinciali congregati studiose inquirant ac decernant quae ad fidei
incrementum, ad moderandos mores, ad corrigendos abusus, ad controversias componendas, ad unam
eandemque disciplinam servandam vel inducendam, opportuna fore pro suo cuiusque territorio videantur.
Can. 291. par. 1. Absoluto Concilio plenario aut provinciali, praeses acta et decreta omnia ad Sanctam Sedem
transmittat, nec eadem antea promulgentur, quam a Sacra Congregatione Concilii expensa et recognita fuerint;
ipsimet autem Concilii Patres designent et modum promulgationis decretorum et tempus quo decreta promulgata
obligare incipiant.
par. 2. Decreta Concilii plenarii et provincialis promulgata obligant in suo cuiusque territorio universo, nec
Ordinarii locorum ab iisdem dispensare possunt, nisi in casibus particularibus et iusta de causa.
Can. 292. par. 1. Nisi aliter pro peculiaribus locis a Sede Apostolica provisum fuerit, Metropolita, eoque
deficiente, antiquior e Suffraganeis ad normam can. 284, curet ut Ordinarii locorum, saltem quinto quoque anno,
stato tempore apud Metropolitam aliumve Episcopum comprovincialem conveniant, ut, collatis consiliis, videant
quaenam in dioecesibus agenda sint ut bonum religionis promoveatur, eaque praeparent de quibus in futuro
Concilio provinciali erit agendum.
par. 2. Etiam Episcopi aliique de quibus in can. 285, una cum aliis Ordinariis convocari et convenire debent.
par. 3. Iidem Ordinarii congregati sedem proximi conventus designent.
CAPUT VIII.
De Vicariis et Praefectis Apostolicis.
Can. 293. par. 1. Territoria quae erecta non sunt in dioeceses reguntur per Vicarios aut Praefectos Apostolicos;
qui omnes ab una Apostolica Sede nominantur.
par. 2. Vicarius et Praefectus Apostolicus, possessionem sui territorii capiunt, ille litteras apostolicas, hic
decretum seu patentes litteras Sacrae Congregationis de Prop. Fide per se vel per procuratorem ostendentes ei
qui territorium regit ad normam can. 309.
Can. 294. par. 1. Vicarii et Praefecti Apostolici iisdem iuribus et facultatibus in suo territorio gaudent, quae in
propriis dioecesibus competunt Episcopis residentialibus, nisi quid Apostolica Sedes reservaverit.
par. 2. Etiam ii qui charactere episcopali carent, possunt, intra sui territorii fines ac perdurante munere, omnes
benedictiones Episcopis reservatas, una pontificali excepta, impertiri, calices, patenas et altaria portatilia cum
sacris oleis ab Episcopo benedictis consecrare, indulgentias quinquaginta dierum concedere,confirmationem,
primam tonsuram et ordines minores conferre ad normam can. 782, par. 3, 957, par. 2.
23

