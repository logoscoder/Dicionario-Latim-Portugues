Can. 45. Cum rescriptis ad preces alicuius impetratis apponitur clausula: Motu proprio, valent quidem ea, si in
precibus reticeatur veritas alioquin necessario exprimenda, non tamen si falsa causa finalis eaque unica
proponatur, salvo praescripto can. 1054.
Can. 46. Rescripta etiam Motu proprio concessa personae de iure communi inhabili ad consequendam gratiam de
qua agitur, itemque edita contra alicuius loci legitimam consuetudinem vel statutum peculiare, vel contra ius
alteri iam quaesitum, non sustinentur, nisi expressa derogatoria clausula rescripto apponatur.
Can. 47. Rescripta non fiunt irrita ob errorem in nomine personae cui vel a qua conceduntur, aut loci in quo ipsa
moratur, aut rei de qua agitur, dummodo iudicio Ordinarii, nulla sit de ipsa persona vel re dubitatio.
Can. 48. par. 1. Si contingat ut de una eademque re duo rescripta inter se contraria impetrentur, peculiare, in iis
quae peculiariter exprimuntur, praevalet generali.
par. 2. Si sint aeque peculiaria aut generalia, prius tempore praevalet posteriori, nisi in altero fiat expressa mentio
de priore, aut nisi prior impetrator dolo vel notabili negligentia suo rescripto usus non fuerit.
par. 3. Quod si eodem die fuerint concessa nec liqueat uter prior impetraverit, utrumque irritum est, et, si res
ferat, rursus ad eum qui rescripta dedit, est recurrendum.
Can. 49. Rescripta intelligenda sunt secundum propriam verborum significationem et communem loquendi
usum, nec debent ad casus alios praeter expressos extendi.
Can. 50. In dubio, rescripta quae ad lites referuntur, vel iura aliis quaesita laedunt, vel adversantur legi in
commodum privatorum, vel denique impetrata fuerunt ad beneficii ecclesiastici assecutionem, strictam
interpretationem recipiunt; cetera omnia latam.
Can. 51. Rescriptum Sedis Apostolicae in quo nullus datur exsecutor, tunc tantum debet Ordinario impetrantis
praesentari, cum id in eisdem litteris praecipitur, aut de rebus agitur publicis, aut comprobare conditiones
quasdam oportet.
Can. 52. Rescripta, quorum paesentationi nullum est definitum tempus, possunt exsecutori exhiberi quovis
tempore, modo absit fraus et dolus.
Can. 53. Rescripti exsecutor invalide munere suo fungitur, antequam litteras receperit earumque authenticitatem
et integritatem recognoverit, nisi praevia
earundem notitia ad eum fuerit auctoritate rescribentis transmissa.
Can. 54. par. 1. Si in rescripto committatur merum exsecutionis ministerium, exsecutio rescripti denegari non
potest, nisi aut manifeste pateat rescriptum vitio subreptionis aut obreptionis nullum esse, aut in rescripto
apponantur conditiones quas exsecutori constet non esse impletas, aut qui rescriptum impetravit adeo iudicio
exsecutoris, videatur indignus ut aliorum offensioni futura sit gratiae concessio; quod ultimum si accidat,
exsecutor, intermissa exsecutione statim ea de re certiorem faciat rescribentem.
par. 2. Quod si in rescripto concessio gratiae exsecutori committatur, ipsius est pro suo prudenti arbitrio et
conscientia gratiam concedere vel denegare.
Can. 55. Exsecutor procedere debet ad mandati normam, et nisi conditiones essentiales in litteris appositas
impleverit ac substantialem procedendi formam servaverit, irrita est exsecutio.
Can. 56. Exsecutio rescriptorum quae forum externum respiciunt, scripto facienda est.
Can. 57. par. 1. Rescriptorum exsecutor potest alium pro suo prudenti arbitrio sibi substituere, nisi substitutio
prohibita fuerit, aut substituti persona praefinita.
par. 2. Si tamen fuerit electa industria personae, exsecutori non licet alteri committere, nisi actus praeparatorios.
Can. 58. Rescripta quaelibet exsecutioni mandari possunt etiam ab exsecutoris successore in dignitate vel officio,
nisi fuerit electa industria personae.
Can. 59. par. 1. Exsecutori fas est, si quoquo modo in rescriptorum exsecutione erraverit, iterum eadem
exsecutioni mandare.
par. 2. Quod attinet ad taxas pro rescriptorum exsecutione, servetur praescriptum can. 1507, par. l.
Can. 60. par. 1. Rescriptum, per peculiarem Superioris actum revocatum, perdurat usque dum revocatio ei, qui
illud obtinuit, significetur.
par. 2. Per legem contrariam nulla rescripta revocantur, nisi aliud in ipsa lege caveatur, aut lex lata sit a
Superiore ipsius rescribentis.
Can. 61. Per Apostolicae Sedis aut dioecesis vacationem nullum eiusdem Sedis Apostolicae aut Ordinarii
rescriptum perimitur, nisi aliud ex additis clausulis appareat, aut rescriptum contineat potestatem alicui factam
concedendi gratiam peculiaribus personis in eodem expressis, et res adhuc integra sit.
Can. 62. Si rescriptum contineat non simplicem gratiam, sed privilegium vel dispensationem, serventur insuper
praescripta canonum qui sequuntur.
TITULUS V.
De privilegiis.
Can. 63. par. 1. Privilegia acquiri possunt non solum per directam concessionem competentis auctoritatis et per
communicationem, sed etiam per legitimam consuetudinem aut praescriptionem.
par. 2. Possessio centenaria vel immemorabilis inducit praesumptionem concessi privilegii.
4

