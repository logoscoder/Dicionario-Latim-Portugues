Can. 487. Status religiosus seu stabilis in communi vivendi modus, quo fideles, praeter communia praecepta,
evangelica quoque consilia servanda per vota obedientiae, castitatis et paupertatis suscipiunt, ab omnibus in
honore habendus est.
Can. 488. In canonibus qui sequuntur, veniunt notnine:
1.o Religionis, societas, a legitima ecclesiastica auctoritate approbata, in qua sodales, secundum proprias ipsius
societatis leges, vota publica, perpetua vel temporaria, elapso tamen tempore renovanda, nuncupant, atque ita ad
evangelicam perfectionem tendunt;
2.o Ordinis, religio in qua vota sollemnia nuncupantur; Congregntionis monasticae, plurium monasteriorum sui
iuris inter se coniunctio sub eodem Superiore; religionis exemptae, religio sive votorum sollemnium sive
simplicium, a iurisdictione Ordinarii loci subducta; Congregationis religiosae vel Congregationis simpliciter,
religio in qua vota dumtaxat simplicia sive perpetua sive temporaria emittuntur;
3.o Religionis iuris pontificii, religio quae vel approbationem vel saltem laudis decretum ab Apostolica Sede est
consecuta; iuris dioecesani, religio quae ab Ordinariis erecta, hoc laudis decretum nondum obtinuit;
4.o Religionis clericalis, religio cuius plerique sodales sacerdotio augentur; secus est laicalis;
5.o Domus religiosae, domus alicuius religionis in genere; domus regutaris, domus Ordinis; domus formatae,
domus religiosa in qua sex saltem religiosi professi degunt, quorum, si agatur de religione clericali, quatuor
saltem sint sacerdotes;
6.o Provinciae, plurium religiosarum domorum inter se coniunctio sub eodem Superiore, partem eiusdem
religionis constituens;
7.o Religiosorum, qui vota nuncuparunt in aliqua religione; religiosorum votorum simplicium, qui in
Congregatione religiosa; regularium, qui in Ordine; sororum, religiosae votorum simplicium; monialium,
religiosae votorum sollemnium aut, nisi ex rei natura vel ex contextu sermonis aliud constet, religiosae quarum
vota ex instituto sunt sollemnia, sed pro aliquibus locis ex Apostolicae Sedis praescripto sunt simplicia;
8.o Superiorum maiorum, Abbas Primas, Abbas Superior Congregationis monasticae, Abbas monasterii sui iuris,
licet ad monasticam Congregationem pertinentis, supremus religionis Moderator, Superior provincialis,
eorundem vicarii aliique ad instar provincialium potestatem habentes.
Can. 489. Regulae et particulares constitutiones singularum religionum, canonibus huius Codicis non contrariae,
vim suam servant; quae vero eisdem opponuntur, abrogatae sunt.
Can. 490. Quae de religiosis statuuntur, etsi masculino vocabulo expressa, valent etiam pari iure de mulieribus,
nisi ex contextu sermonis vel ex rei natura aliud constet.
Can. 491. par. 1. Religiosi praecedunt laicis; religiones clericales, laicalibus; canonici regulares, monachis;
monachi, ceteris regularibus; regulares, Congregationibus religiosis; Congregationes iuris pontificii,
Congregationibus iuris dioecesani; in eadem specie servetur praescriptum can. 106, n. 5.
par. 2. At clerus saecularis praecedit tum laicis tum religiosis extra eorum ecclesias atque etiam in eorum
ecclesiis, si agatur de religione laicali; Capitulum vero cathedrale vel collegiale eisdem praecedit ubique
locorum.
TITULUS IX.
De erectione et suppressione religionis,
provinciae, domus.
Can. 492. par. 1. Episcopi, non autem Vicarius Capitularis vel Vicarius Generalis, condere possunt
Congregationes religiosas; sed eas ne condant neve condi sinant, inconsulta Sede Apostolica; quod si agatur de
tertiariis in communi viventibus, requiritur praeterea ut a supremo Moderatore primi Ordinis suae religioni
aggregentur.
par. 2. Congregatio iuris dioecesani, quamvis decursu temporis in plures dioeceses diffusa, usque tamen dum
pontificiae approbationis aut laudis testimonio caruerit, remanet dioecesana, Ordinariorum iurisdictioni ad
normam iuris plane subiecta.
par. 3. Nec nomen nec habitus religionis iam constitutae assumi potest ab iis qui ad illam legitime non pertinent
aut a nova religione.
Can. 493. Quaelibet religio etiam iuris dioecesani tantum, semel legitime condita, etiamsi unica domo constet,
supprimi nequit nisi a Sancta Sede, cui etiam reservatur de bonis in casu statuere, semper tamen salva
offerentium voluntate.
Can. 494. par. 1. Religionem pontificii iuris in provincias dividere, constitutas iam provincias coniungere vel
aliter circumscribere, novas condere conditasve supprimere, monasteria sui iuris a monastica Congregatione
separare et alii unire, ad unam pertinet Sedem Apostolicam.
par. 2. Exstincta provincia, de eius bonis statuere, salvis iustitiae legibus et fundatorum voluntate, spectat, nisi
constitutiones aliud caveant, ad Capitulum generale vel, extra tempus Capituli, ad Moderatorem generalem cum
suo Consilio.
Can. 495. par. 1. Congregatio religiosa iuris dioecesani in alia dioecesi domos constituere non potest, nisi
consentiente utroque Ordinario, tum loci ubi est domus princeps, tum loci quo velit commigrare; Ordinarius
autem loci unde excedit, consensum sine gravi causa ne deneget.
43

