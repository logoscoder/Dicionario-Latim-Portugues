Can. 1467. Institutio canonica pro quolibet beneficio etiam non curato dari debet, nullo iusto obstante
impedimento, intra duos menses ex quo praesentatio facta sit.
Can. 1468. Si praesentatus ante canonicam institutionem renuntiaverit vel mortuus fuerit, patronus rursus ius
praesentandi habet.
Can. 1469. § 1. Onera seu officia patronorum sunt:
1.o Ordinarium loci monere, si bona ecclesiae seu beneficii dilapidari viderint, quin tamen se immisceant
administrationi eorundem bonorum;
2.o Aedificare denuo ecclesiam collapsam aut reparationes, iudicio Ordinarii, necessarias in eadem facere, si ex
titulo aedificationis ius patronatus habeant, et nisi onus aedificandae denuo vel reparandae ecclesiae aliis
incumbat ad normam can. 1186;
3.o Supplere reditus, si ex titulo dotationis ius patronatus proveniat, cum ecclesiae vel beneficii reditus ita
defecerint, ut nequeat amplius vel cultus decenter in ecclesia exerceri, vel beneficium conferri.
§ 2. Si ecclesia collapsa fuerit vel necessariis indigeat reparationibus, aut si reditus defecerint ad normam § 1, nn.
2, 3, ius patronatus interim quiescit.
§ 3. Si patronus, intra tempus ab Ordinario sub poena cessationis patronatus praefiniendum, ecclesiam denuo
aedificaverit vel restauraverit aut reditus auxerit, ius patronatus revigescit; secus ipso iure et sine ulla
declaratione cessat.
Can. 1470. § 1. Praeter casum de quo in can. 1469, § 3, ius patronatus exstinguitur:
1.o Si patronus iuri suo renuntiaverit; eius tamen renuntiatio ex integro fieri potest aut ex parte; nunquam vero
potest aliis compatronis, si qui sint, damnum afferre;
2.o Si Sancta Sedes ius patronatus revocaverit aut ipsam ecclesiam vel beneficium perpetuo suppresserit;
3.o Si contra ius patronatus legitime praescriptum fuerit;
4.o Si res, cui ius patronatus inhaeret, pereat, aut exstinguatur familia, gens, linea cui secundum tabulas
fundationis reservatur; quo in altero casu nec ius patronatus hereditarium evadit, nec Ordinarius valide permittere
poterit donationem iuris patronatus alii fieri;
5.o Si, consentiente patrono, ecclesia vel beneficium uniatur alii liberae collationis, aut ecclesia fiat electiva vel
regularis;
6.o Si patronus ius partronatus simoniace in alium transferre attentaverit; si lapsus fuerit in apostasiam, haeresim
aut schisma; si bona ac iura ecclesiae vel beneficii iniuste usurpaverit aut detineat; si rectorem vel alium
clericum ecclesiae servitio addictum aut beneficiarium per se vel per alios occiderit vel mutilaverit.
§ 2. Propter crimina de quibus in § 1, n. 6, ius patronatus amittit solus patronus reus et, ob delictum postremo
memoratum, eius quoque heredes.
§ 3. Ut ex delictis enumeratis in § 1, n. 6, patroni censeantur ius patronatus amississe, requiritur et sufficit
sententia declaratoria.
§ 4. Censura aut infamia iuris innodati post sententiam condemnatoria vel declaratoriam, usque dum censura vel
infamia perdurant, nequeunt ius patronatus exercere eiusque privilegiis uti.
Can. 1471. Si cui Sedes Apostolica sive in concordantis sive extra concordanta indultum concesserit
praesentandi ad ecclesiam vacantem vel ad beneficium vacans, non inde ius patronatus oritur, et privilegium
praesentationis strictam interpretationem pati oportet ex tenore indulti.
CAPUT V.
De iuribus et obligationibus beneficiariorum.
Can. 1472. Quilibet beneficiarius, capta legitime beneficii possessione, omnibus fruitur tam temporalibus, quam
spiritualibus, quae beneficio adnexa sint.
Can. 1473. Etsi beneficiarius alia bona non beneficialia habeat, libere uti frui potest fructibus beneficialibus qui
ad eius honestam sustentationem sint necessarii; obligatione autem tenetur impendendi superfluos pro
pauperibus aut piis causis, salvo praescripto can. 239, § 1,n. 19.
Can. 1474. Si ad beneficium obtinendum susceptio alicuius ordinis requiratur, beneficiarius talem ordinem ante
beneficii collationem iam receperit oportet.
Can. 1475. § 1. Beneficiarius tenetur peculiaria onera beneficio adnexa fideliter adimplere et praeterea canonicas
horas quotidie recitare.
§ 2. Si, nullo legitimo detentus impedimento, obligationi recitandi horas canonicas non satisfecerit, fructus pro
rata omissionis non facit suos, eosque fabricae ecclesiae aut Seminario dioecesano tradat vel in pauperes eroget.
Can. 1476. § 1. Beneficiarius bona ad suum beneficium pertinentia, ut beneficii curator, administrare debet, ad
normam iuris.
§ 2. Si negligens aliove modo in culpa fuerit, damna resarcire beneficio debet, atque ad ea compensanda ab
Ordinario loci compellendus est; et, si sit parochus, a paroecia amoveri poterit ad normam can. 2147 seqq.
129

