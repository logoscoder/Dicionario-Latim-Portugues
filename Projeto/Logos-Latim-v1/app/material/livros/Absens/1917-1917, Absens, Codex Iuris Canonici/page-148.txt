opere cessare debet, sed, dummodo idonee caveat se in pristinum omnia restituturum si absoluto iudicio victus
discesserit, poterit a iudice continuationem eiusdem impetrare.
par. 3. Nuntianti novum opus ad ius suum demonstrandum duo menses praefiniuntur; qui ex iusta et necessaria
causa a iudice, audita altera parte, prorogari vel reduci poterunt.
Can. 1677. Si vetus opus magna ex parte immutetur, idem ius esto quod de novo opere can. 1676 constitutum
est.
Can. 1678. Qui grave damnum rei suae imminere pertimescit ex alieno aedificio quod ruinam minatur, ex arbore
aut ex alia re quacunque, actionem habet de damno infecto ad obtinendam periculi remotionem, aut cautionem
de damno vel avertendo, vel compensando, si forte evenerit.
CAPUT III.
De actionibus ob nullitatem actorum.
Can. 1679. Si actus aut contractus sit ipso iure nullus, datur ei, cuius interest, actio ad obtinendam a iudice
declarationem nullitatis.
Can.1680. par. 1. Nullitas actus tunc tantum habetur, cum in eo deficiunt quae actum ipsum essentialiter
constituunt, aut sollemnia seu conditiones desiderantur a sacris canonibus requisitae sub poena nullitatis.
par. 2. Nullitas alicuius actus non importat nullitatem actorum qui praecedunt aut subsequuntur et ab actu non
dependent.
Can. 1681. Qui actum posuit nullitatis vitio infectum, tenetur de damnis et expensis erga partem laesam.
Can. 1682. Nullitas actus a iudice declarari non potest ex officio, nisi aut publice id intersit, aut agatur de
pauperibus vel de minoribus aliisve qui minorum iure censentur.
Can. 1683. Iudex inferior de confirmatione, a Romano Pontifice actui vel instrumento adiecta, videre non potest,
nisi Apostolicae Sedis praecesserit mandatum.
CAPUT IV.
De actionibus rescissoriis et de restitutione in integrum.
Can. 1684. par. 1. Si quis motus metu gravi iniuste incusso, vel dolo circumventus actum posuerit vel contractum
inierit qui ipso iure non sit nullus, poterit, metu vel dolo probato, obtinere actus vel contractus rescissionem
actione quae vocatur rescissoria.
par. 2. Eadem actione intra biennium uti potest, qui gravem ex contractu laesionem ultra dimidium ex errore
passus est.
Can. 1685. Institui haec actio potest:
1.o Contra eum qui metum intulit aut dolum patravit, quamvis ipse non in suum, sed in alterius commodum talia
peregerit;
2.o Contra quemlibet malae fidei et etiam bonae fidei possessorem, qui res metu vel dolo extortas possidet, salvo
iure regressus contra quemlibet usque ad ipsum metus vel doli auctorem.
Can. 1686. Si is qui metum intulit aut dolum patravit, urgeat actus vel contractus exsecutionem, parti laesae seu
deceptae competit exceptio metus vel doli.
Can. 1687. par. 1. Minoribus vel minorum iure fruentibus graviter laesis eorumque heredibus et successoribus,
ad laesionem reparandam ex negotio seu actu valido rescindibili, praeter alia ordinaria remedia, suppetit
remedium extraordinarium restitutionis in integrum.
par. 2. Hoc beneficium maioribus quoque conceditur quos deficit rescissoria actio aut aliud ordinarium
remedium, dummodo iustam subesse causam et laesionem sibi imputandam non esse probaverint.
Can. 1688. par. 1. Restitutio in integrum peti debet ab ordinario iudice, qui competens est respectu illius, contra
quem petitur, intra quadriennium ab adepta maioritate computandum, si agatur de minoribus, a die laesionis
factae et cessati impedimenti, si de maioribus aut personis moralibus.
par. 2. Minoribus vel minorum iure fruentibus restitutio concedi potest a iudice etiam ex officio, audito vel
instante promotore iustitiae.
Can. 1689. Restitutio in integrum id efficit ut omnia revocentur in pristinum, idest restituantur in statum quo
erant ante laesionem, salvis iuribus quae alii, bona fide, ante petitam restitutionem quaesiverint.

148

