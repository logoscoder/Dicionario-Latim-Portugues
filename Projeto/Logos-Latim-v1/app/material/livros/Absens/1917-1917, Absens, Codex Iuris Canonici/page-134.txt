1.o Vigilare ne bona ecclesiastica suae curae concredita quoquo modo pereant aut detrimentum capiant;
2.o Praescripta servare iuris tam canonici quam civilis, aut quae a fundatore vel donatore vel legitima auctoritate
imposita sint;
3.o Reditus bonorum ac proventus accurate et iusto tempore exigere exactosque loco tuto servare et secundum
fundatoris mentem aut statutas leges vel normas impendere;
4.o Pecuniam ecclesiae, quae de expensis supersit et utiliter collocari potest, de consensu Ordinarii, in
emolumentum ipsius ecclesiae occupare;
5.o Accepti et expensi libros bene ordinatos habere; 6.o Documenta et instrumenta, quibus iura ecclesiae in bona
nituntur, rite ordinare et in ecclesiae archivo vel armario convenienti et apto custodire; authentica vero eorum
exemplaria, ubi commode fieri potest, in archivo vel armario Curiae deponere.
Can. 1524. Omnes, et praesertim clerici, religiosi ac rerum ecclesiasticarum administratores, in operum locatione
debent assignare operariis honestam iustamque mercedem; curare ut iidem pietati, idoneo temporis spatio,
vacent; nullo pacto eos abducere a domestica cura parsimoniaeque studio, neque plus eisdem imponere operis
quam vires ferre queant neque id genus quod cum aetate sexuque dissideat.
Can. 1525. par. 1. Reprobata contraria consuetudine, administratores tam ecclesiastici quam laici cuiusvis
ecclesiae etiam cathedralis aut loci pii canonice erecti aut confraternitatis singulis annis officio tenentur reddendi
rationem administrationis Ordinario loci.
par. 2. Si ex peculiari iure aliis ad id designatis ratio reddenda sit, tunc etiam Ordinarius loci vel eius delegatus
cum his admittatur, ea lege ut aliter factae liberationes ipsis administratoribus minime suffragentur.
Can. 1526. Administratores litem nomine ecclesiae ne inchoent vel contestentur, nisi licentiam obtinuerint
scripto datam Ordinarii loci, aut saltem, si res urgeat, vicarii foranei, qui statim Ordinarium de concessa licentia
certiorem reddere debet.
Can. 1527. par. 1. Nisi prius ab Ordinario loci facultatem impetraverint, scriptis dandam, administratores
invalide actus ponunt qui ordinariae administrationis fines et modum excedant.
par. 2. Ecclesia non tenetur respondere de contractibus ab administratoribus sine licentia competentis Superioris
initis, nisi quando et quatenus in rem suam versum sit.
Can. 1528. Etsi ad administrationem non teneantur titulo beneficii vel officii ecclesiastici, administratores qui
munus expresse vel tacite susceptum arbitratu suo dimittunt ita ut damnum exinde ecclesiae obveniat, ad
restitutionem tenentur.
TITULUS XXIX.
De contractibus.
Can. 1529. Quae ius civile in territorio statuit de contractibus tam in genere, quam in specie, sive nominatis sive
innominatis, et de solutionibus, eadem iure canonico in materia ecclesiastica iisdem cum effectibus serventur,
nisi iuri divino contraria sint aut aliud iure canonico caveatur.
Can. 1530. par. 1. Salvo praescripto can. 1281, par. 1, ad alienandas res ecclesiasticas immobiles aut mobiles,
quae servando servari possunt, requiritur:
1.o Aestimatio rei a probis peritis scripto facta;
2.o Iusta causa, idest urgens necessitas, vel evidens utilitas Ecclesiae, vel pietas;
3.o Licentia legitimi Superioris, sine qua alienatio invalida est.
par. 2. Aliae quoque opportunae cautelae, ab ipsomet Superiore pro diversis adiunctis praescribendae, ne
omittantur, ut Ecclesiae damnum vitetur.
Can. 1531. par. 1. Res alienari minore pretio non debet quam quod in aestimatione indicatur.
par. 2. Alienatio fiat per publicam licitationem aut saltem nota reddatur, nisi aliud circumstantiae suadeant; et res
ei concedatur qui, omnibus perpensis, plus obtulerit.
par. 3. Pecunia ex alienatione percepta caute, tuto et utiliter in commodum Ecclesiae collocetur.
Can. 1532. par. 1. Legitimus Superior de quo in can. 1530, par, 1, n. 3, est Sedes Apostolica, si agatur:
1.o De rebus pretiosis;
2.o De rebus quae valorem excedunt triginta millium libellarum seu francorum.
par. 2. Si vero agatur de rebus quae valorem non excedunt mille libellarum seu francorum, est loci Ordinarius,
audito administrationis Consilio, nisi res minimi momenti sit, et cum eorum consensu quorum interest.
par. 3. Si denique de rebus quarum pretium continetur intra mille libellas et triginta millia libellarum seu
francorum, est loci Ordinarius, dummodo accesserit consensus tum Capituli cathedralis, tum Consilii
administrationis, tum eorum quorum interest.
par. 4. Si agatur de alienanda re divisibili, in petenda licentia aut consensu pro alienatione exprimi debent partes
antea alienatae; secus licentia irrita est.
134

