CAPUT V.
De mutuis petitionibus seu de actionibus reconventionalibus.
Can. 1690. par. 1. Actio quam reus coram eodem iudice in eodem iudicio instituit contra actorem ad
submovendam vel minuendam eius petitionem, dicitur reconventio.
par. 2. Reconventio reconventionis non admittitur.
Can. 1691. Actio reconventionalis locum habere potest in omnibus causis contentiosis, exceptis causis spolii; in
criminalibus vero non admittitur, nisi ad normam can. 2218, par. 3.
Can. 1692. Proponenda est iudici coram quo actio principalis instituta est, licet ad unam causam dumtaxat
delegato vel alioquin incompetenti, nisi sit absolute incompetens.
CAPUT VI.
De actionibus seu remediis possessoriis.
Can. 1693. Qui ad possessionem alicuius rei adipiscendam, vel ad alicuius iuris exercitium obtinendum munitur
titulo legitimo, petere potest, ut in rei possessionem vel iuris exercitium immittatur.
Can. 1694. Non solum possessio, sed etiam simplex detentio praestat, ad normam canonum qui sequuntur,
actionem vel exceptionem possessoriam.
Can.1695. par. 1. Qui annum integrum in possessione rei vel in quasi-possessione iuris manserit, si molestiam
patiatur quominus suam possessionem vel quasi-possessionem retineat, habet actionem retinendae possessionis.
par. 2. Haec actio non admittitur nisi intra annum ab illata molestia adversus molestiae auctorem ut a molestiis
desistat.
Can. 1696. par. 1. Etiam qui vi, clam vel precario possidet, actione retinendae possessionis uti potest adversus
quemlibet deturbatorem: non autem contra personam a qua ipse rem vi vel clam surripuit aut precario accepit.
par. 2. In causis quae ad bonum publicum spectant, iustitiae promotori ius est opponendi vitium possessionis
adversus eum qui vi, clam vel precario possidet.
Can. 1697. par. 1. Si inter duos controversia oriatur uter eorum possideat, ille in possessione praeferendus est qui
intra annum frequentiores et potiores possessionis actus exercuit.
par. 2. In dubio iudex possessionem pro indiviso utrique parti attribuat.
par. 3. Si rei vel iuris indoles aut contentionum et rixarum periculum non patiatur ut litigantibus pro indiviso
possessio interim attribuatur, iudex rem apud sequestrem deponi, aut iuris quasi-possessionem suspendi iubeat
usque ad iudicii petitorii exitum.
Can. 1698. par. 1. Qui vi aut clam quoquo modo a possessione rei vel quasi-possessione iuris deiectus est,
adversus quemlibet spolii auctorem vel rei detentorem habet actionem recuperandae possessionis vel de spolio et
spolii exceptionem.
par. 2. Haec actio non admittitur praeterlapso anno postquam spolium passus rei notitiam habuit; exceptio,
contra, perpetua est.
Can. 1699. par. 1. Spoliatus adversus spoliantem excipiens et probans spolium, non tenetur respondere, nisi prius
fuerit in suam possessionem restitutus.
par. 2. Spoliatus ut in possessionem restituatur, nil aliud probare debet, nisi spoliationem ipsam.
par. 3. Sed si in restitutione rei vel exercitii iuris aliquod occurrat periculum (ex. gr., saevitiarum, cum vir contra
uxorem postulat restitutionem coniugalis consortii), iudex, ad instantiam partis vel promotoris iustitiae, pro
diversis personarum causarumve adiunctis decernat aut restitutionem suspendi, aut rem vel personam apud
sequestrem custodiri, donec causa petitorio iudicio definiatur.
Can. 1700. Iudicia possessoria absolvenda sunt, citata dumtaxat adversa parte in iudiciis retinendae vel
recuperandae; citatis vero omnibus iis quorum interest, in iudiciis adipiscendae.
CAPUT VII.
De exstinctione actionum.
Can. 1701. In contentiosis actiones tum reales tum personales exstinguuntur praescriptione ad normam can. 1508
-1512; actiones autem de statu personarum nunquam exstinguuntur.
Can. 1702. Omnis criminalis actio perimitur morte rei, condonatione legitimae potestatis, et lapsu temporis utilis
ad actionem criminalem proponendam.
149

