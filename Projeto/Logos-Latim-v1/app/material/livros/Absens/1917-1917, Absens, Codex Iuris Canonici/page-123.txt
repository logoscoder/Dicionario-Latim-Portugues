11.o Libri quibus divulgantur indulgentiae apocryphae vel a Sancta Sede proscriptae aut revocatae;
12.o Imagines quoquo modo impressae Domini Nostri Iesu Christi, Beatae Mariae Virginis, Angelorum atque
Sanctorum vel aliorum Servorum Dei ab Ecclesiae sensu et decretis alienae.
Can. 1400. Usus librorum de quibus in can. 1399, n. 1, ac librorum editorum contra praescriptum can. 1391, iis
dumtaxat permittitur qui studiis theologicis vel biblicis quovis modo operam dant, dummodo iidem libri fideliter
et integre editi sint neque impugnentur in eorum prolegomenis aut adnotationibus catholicae fidei dogmata.
Can. 1401. S. R. E. Cardinales, Episcopi, etiam titulares, aliique Ordinarii, necessariis adhibitis cautelis,
ecclesiastica librorum prohibitione non adstringuntur.
Can.1402. § 1. Ordinarii licentiam, ad libros quod attinet ipso iure vel decreto Sedis Apostolicae prohibitos,
concedere suis subditis valent pro singulis tantum libris atque in casibus dumtaxat urgentibus.
§ 2. Quod si generalem a Sede Apostolica facultatem impetraverint suis subditis permittendi ut libros proscriptos
retineant ac legant, eam nonnisi cum delectu et iusta ac rationabili causa concedant.
Can. 1403. § 1. Qui facultatem apostolicam consecuti sunt legendi et retinendi libros prohibitos, nequeunt ideo
legere et retinere libros quoslibet a suis Ordinariis proscriptos, nisi in apostolico indulto expressa iisdem facta
fuerit potestas legendi et retinendi libros a quibuslibet damnatos.
§ 2. Insuper gravi praecepto tenentur libros prohibitos ita custodiendi, ut hi ad aliorum manus non perveniant.
Can. 1404. Librorum venditores libros de obscenis ex professo tractantes ne vendant, commodent, retineant;
ceteros prohibitos venales ne habeant, nisi debitam licentiam a Sede Apostolica impetraverint, neve cuiquam
vendant, nisi prudenter existimare possint ab emptore legitime peti.
Can. 1405. § 1. Licentia a quovis obtenta nullo modo quis eximitur a prohibitione iuris naturalis legendi libros
qui ipsi proximum spirituale periculum praestant.
§ 2. Ordinarii locorum aliique curam animarum habentes opportune moneant fideles de periculo et damno
lectionis librorum pravorum, praesertim prohibitorum.
TITULUS XXIV.
De fidei professione.
Can. 1406. § 1. Obligatione emittendi professionem fidei, secundum formulam a Sede Apostolica probatam,
tenentur:
1.o Coram praeside eiusve delegato, qui Oecumenico vel particulari Concilio aut Synodo dioecesanae intersunt
cum voto seu consultivo seu deliberativo; praeses autem coram eodem Concilio vel Synodo;
2.o Coram Sacri Collegii Decano, Cardinalibus primis in ordine presbyterorum et diaconorum et S. R. E.
Camerario, promoti ad Cardinalitiam dignitatem;
3.o Coram delegato ab Apostolica Sede, promoti ad sedem episcopalem etiam non residentialem, vel ad regimen
Abbatiae vel Praelaturae nullius, Vicariatus Apostolici, Praefecturae Apostolicae;
4.o Coram Capitulo cathedrali, Vicarius Capitularis;
5.o Coram loci Ordinario eiusve delegato et coram Capitulo, qui ad dignitatem vel canonicatum promoti sunt;
6.o Coram loci Ordinario eiusve delegato et coram aliis consultoribus, assumpti ad officium consultorum
dioecesanorum;
7.o Coram loci Ordinario eiusve delegato, Vicarius Generalis, parochi et ii quibus provisum fuit de beneficiis
quibusvis, etiam manualibus, curam animarum habentibus; rector, professores sacrae theologiae, iuris canonici et
philosophiae in Seminariis, initio cuiuslibet anni scholastici vel saltem initio suscepti muneris; omnes
promovendi ad ordinem subdiaconatus; librorum censores, de quibus in can. 1393; sacerdotes confessionibus
excipiendis destinati et sacri concionatores, antequam facultate donentur ea munia exercendi;
8.o Coram Ordinario eiusve delegato Rector Universitatis vel Facultatis; coram Rectore vero Universitatis vel
Facultatis eiusve delegato, professores omnes in Universitate seu Facultate canonice erecta, initio cuiusque anni
scholastici vel saltem initio suscepti muneris; itemque qui, periculo facto, academicis gradibus donantur;
9.o Coram Capitulo vel Superiore qui eos nominavit eorumve delegato, Superiores in religionibus clericalibus.
§ 2. Qui, priore dimisso, aliud officium vel beneficium aut dignitatem etiam eiusdem speciei consequuntur,
rursus debent fidei professionem emittere ad normam huius canonis.
Can. 1407. Obligationi fidei professionem emittendi non satisfacit qui eam per procuratorem vel coram laico
emittit.
Can. 1408. Reprobatur quaelibet consuetudo contra canones huius tituli.
PARS QUINTA.
DE BENEFICIIS ALIISQUE INSTITUTIS ECCLESIASTICIS NON COLLEGIALIBUS.
123

