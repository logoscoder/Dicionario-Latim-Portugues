Can. 1591. par. 1. Ad acta iudicialia intimanda, nisi alia sit probata tribunalis consuetudo, constituantur cursores
sive pro omnibus causis sive pro causa peculiari; item apparitores ad sententias ac decreta iudicis, eo
committente, exsecutioni mandanda.
par. 2. Eadem persona utroque officio defungi potest.
Can. 1592. Laici ipsi sint, nisi prudentia in aliqua causa suadeat ut ecclesiastici ad id muneris assumantur; quod
vero ad eorum nominationem, suspensionem et revocationem attinet, eaedem serventur regulae quae pro notariis
can. 373 statutae sunt.
Can. 1593. Acta quae hi confecerint, publicam fidem faciunt.
CAPUT II.
De tribunali ordinario secundae instantiae.
Can. 1594. par. 1. A tribunali Episcopi Suffraganei appellatur ad Metropolitam.
par. 2. A causis in prima instantia pertractatis coram Metropolita fit appellatio ad loci Ordinarium, quem ipse
Metropolita, probante Sede Apostolica, semel pro semper designaverit.
par. 3. Pro causis primum agitatis coram Archiepiscopo qui caret Suffraganeis vel coram loci Ordinario
immediate Sedi Apostolicae subiecto, fit appellatio ad Metropolitam, de quo in can. 285.
par. 4. Inter religiosos exemptos, pro omnibus causis coram Superiore provinciali actis tribunal secundae
instantiae est penes supremum Moderatorem; pro causis actis coram Abbate locali, penes supremum
Moderatorem Congregationis monasticae; pro causis vero de quibus in can. 1579, par. 3, servetur praescriptum
par. par. 1, 2, 3 huius canonis.
Can. 1595. Tribunal appellationis eodem modo quo tribunal primae instantiae constitui debet; et eaedem regulae,
accommodatae ad rem, in causae discussione servandae sunt.
Can. 1596. Si collegialiter causa in prima instantia cognita fuerit, etiam in gradu appellationis collegialiter nec a
minore iudicum numero definiri debet.
CAPUT III.
De ordinariis Apostolicae Sedis tribunalibus.
Can. 1597. Romanus Pontifex pro toto orbe catholico ad normam can. 1569 iudex est supremus, qui vel ipse per
se ius dicit, vel per tribunalia ab ipso constituta, vel per iudices a se delegatos.
ART. I. De Sacra Romana Rota.
Can. 1598. par. 1. Tribunal ordinarium a Sancta Sede constitutum pro appellationibus recipiendis est Sacra Rota
Romana, quae est tribunal collegiale constans certo Auditorum numero cui praesidet Decanus, qui primus est
inter pares.
par. 2. Ii sacerdotes esse debent laurea doctorali in utroque saltem iure praediti.
par. 3. Auditorum electio Romano Pontifici reservatur.
par. 4. Sacra Rota ius dicit aut per singulos turnos trium Auditorum, aut videntibus omnibus, nisi aliter pro aliqua
causa Summus Pontifex constituat.
Can. 1599. par. 1. Sacra Rota iudicat:
1.o In secunda instantia causas quae a quorumvis Ordinariorum tribunalibus in primo gradu diiudicatae fuerint et
ad Sanctam Sedem per appellationem legitimam deferantur;
2.o In ultima instantia causas ab ipsa Sacra Rota et ab aliis quibusvis tribunalibus in secunda vel ulteriore
instantia iam cognitas, quae in rem iudicatam non transierint.
par. 2. Hoc tribunal iudicat etiam in prima instantia causas de quibus in can. 1557, par. 2 aliasve quas Romanus
Pontifex sive motu proprio, sive ad instantiam partium ad suum tribunal advocaverit et Sacrae Rotae commiserit;
easque, nisi aliud cautum sit in commissionis rescripto, Sacra Rota iudicat quoque in secunda et tertia instantia
ope turnorum qui sibi invicem succedunt.
Can. 1600. Causae maiores penitus excluduntur ab ambitu competentiae huius tribunalis.
Can. 1601. Contra Ordinariorum decreta non datur appellatio seu recursus ad Sacram Rotam; sed de eiusmodi
recursibus exclusive cognoscunt Sacrae Congregationes.
140

