Can. 1194. In privatis coemeteriorum aediculis, de quibus in can. 1190, Ordinarius loci permittere habitualiter
potest etiam plurium Missarum celebrationem; in aliis oratoriis domesticis, nonnisi unius Missae, per modum
actus, in casu aliquo extraordinario, iusta et rationabili de causa; Ordinarius autem has permissiones ne
elargiatur, nisi ad normam can. 1192, § 2.
Can. 1195. § 1. In oratoriis domesticis ex indulto Apostolicae Sedis, nisi aliud in eodem indulto expresse
caveatur, celebrari potest, postquam Ordinarius oratorium visitaverit et probaverit ad normam can. 1192, § 2,
unica Missa, eaque lecta, singulis diebus, exceptis festis sollemnioribus; sed aliae functiones ecclesiasticae
ibidem ne fiant.
§ 2. Ordinarius vero, dummodo iustae adsint et rationabiles causae, diversae ab eis ob quas indultum concessum
fuit, etiam sollemnioribus festis permittere potest per modum actus Missae celebrationem.
Can. 1196. § 1. Oratoria domestica nec consecrari nec benedici possunt more ecclesiarum.
§ 2. Licet oratoria domestica et semi-publica communi locorum domorumve benedictione aut nulla benedictione
donentur, debent tamen esse divino tantum cultui reservata et ab omnibus domesticis usibus libera.
TITULUS XI.
De altaribus.
Can. 1197. § 1. Sensu liturgico intelligitur:
1.o Nomine altaris immobilis seu fixi, mensa superior una cum stipitibus per modum unius cum eadem
consecratis;
2.o Nomine altaris mobilis seu portatilis, petra, ut plurimum, parva, quae sola consecratur, quaeque dicitur etiam
ara portatilis seu petra sacra; vel eadem petra cum stipite qui tamen non fuit una cum eadem consecratus.
§ 2. In ecclesia consecrata saltem unum altare, praesertim maius, debet esse immobile; in ecclesia autem
benedicta omnia altaria possunt esse mobilia.
Can. 1198. § 1. Tum mensa altaris immobilis tum petra sacra ex unico constent lapide naturali, integro et non
friabili.
§ 2. In altari immobili tabula seu mensa lapidea ad integrum altare protendi debet, et apte cum stipite cohaerere;
stipes autem sit lapideus vel saltem latera seu columellae quibus mensa sustentatur sint ex lapide.
§ 3. Petra sacra sit tam ampla ut saltem hostiam et maiorem partem calicis capiat.
§ 4. Tum in altari immobili tum in petra sacra sit, ad normam legum liturgicarum, sepulcrum continens reliquias
Sanctorum, lapide clausum.
Can.1199. § 1. Ut Missae sacrificium super illud celebrari possit, altare debet esse, secundum liturgicas leges,
consecratum; idest vel totum, si agatur de immobili, vel ara tantum portatilis, si de mobili.
§ 2. Aras portatiles, salvis peculiaribus privilegiis, omnes Episcopi consecrare possunt; quod vero spectat ad
altaria immobilia, servetur praescriptum can. 1155.
§ 3. Consecratio altaris immobilis, quae fit sine ecclesiae dedicatione quamvis omni die fieri possit, magis tamen
decet ut fiat die dominico aliove festo de praecepto.
Can. 1200. § 1. Altare immobile amittit consecrationem, si tabula seu mensa a stipite, etiam per temporis
momentum, separetur; quo in casu Ordinarius potest permittere ut presbyter altaris cansecrationem rursus
perficiat ritu formulaque breviore.
§ 2. Tum altare immobile tum petra sacra amittunt consecrationem:
1.o Si frangantur enormiter sive ratione quantitatis fractionis sive ratione loci unctionis;
2.o Si amoveantur reliquiae aut frangatur vel amoveatur sepulcri operculum, excepto casu quo ipse Episcopus
vel eius delegatus operculum amoveat ad illud firmandum vel reparandum vel subrogandum, aut ad visitandas
reliquias.
§ 3. Levis fractio operculi non inducit exsecrationem et quilibet sacerdos potest rimulam cemento firmare.
§ 4. Exsecratio ecclesiae non secumfert exsecrationem altarium sive immobilium sive mobilium; et viceversa.
Can. 1201. § 1. Sicut ecclesia, ita quodlibet etiam ecclesiae altare, saltem immobile, proprium sibi titulum
habeat.
§ 2. Titulus primarius altaris maioris idem debet esse ac titulus ecclesiae.
§ 3. De Ordinarii licentia mutari quidem potest altaris mobilis, non autem altaris immobilis titulus.
§ 4. Altaria Beatis etiam in ecclesiis et oratoriis quibus eorum officium et Missa concessa sunt, dedicari nequeunt
sine Sedis Apostolicae indulto.
Can. 1202. § 1. Altare tum immobile tum mobile debet esse divinis tantum officiis et praesertim Missae
celebrationi reservatum, quolibet profano usu prorsus excluso.
§ 2. Subtus altare nullum sit reconditum cadaver; cadavera autem quae prope altare sepulta forte sunt, distent ab
eo saltem spatio unius metri; secus Missam in altari celebrare non licet, donec cadaver removeatur.
104

