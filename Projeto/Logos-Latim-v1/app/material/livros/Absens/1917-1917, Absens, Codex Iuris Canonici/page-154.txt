Can. 1750. Assertio de aliquo facto, in scriptis aut oretenus ab una parte contra se et pro adversario coram iudice,
sive sponte, sive iudice interrogante peracta, dicitur confessio iudicialis.
Can.1751. Si agatur de negotio aliquo privato et in causa non sit bonum publicum, confessio iudicialis unius
partis, dummodo libere et considerate facta, relevat alteram ab onere probandi.
Can. 1752. Pars, aliquid confessa in iudicio, non potest contra confessionem suam venire, nisi aut in continenti
hoc faciat, aut probet confessionem ipsam vel carere conditionibus in can. 1750 expressis vel errori facti esse
adscribendam.
Can.1753. Confessio sive scriptis, sive oretenus, ipsimet adversario aut aliis extra iudicium facta, dicitur
extraiudicialis: eaque in iudicium deducta, iudicis est, perpensis omnibus rerum adiunctis, aestimare quanti
facienda sit.
CAPUT II.
De testibus et attestationibus.
Can. 1754. Probatio per testes in quibuslibet causis admittitur, sub iudicis tamen moderatione, secundum modum
praefinitum in canonibus qui sequuntur.
Can. 1755. par. 1. Testes iudici legitime interroganti respondere et veritatem fateri debent.
par. 2. Salvo praescripto can. 1757, par. 3, n. 2, ab hac obligatione eximuntur:
1.o Parochi aliique sacerdotes quod attinet ad ea quae ipsis manifestata sunt ratione sacri ministerii extra
sacramentalem confessionem; civitatum magistratus, medici, obstetrices, advocati, notarii aliique qui ad
secretum officii etiam ratione praestiti consilii tenentur, quod attinet ad negotia huic secreto obnoxia;
2.o Qui ex testificatione sua sibi vel consanguineis vel affinibus in quolibet gradu lineae rectae et in primo gradu
lineae collateralis, infamiam, periculosas vexationes, aliave mala valde gravia obventura timent.
par. 3. Testes iudici legitime interroganti scienter falsum affirmantes aut verum occultantes puniantur ad normam
can. 1743, par. 3; eademque poena mulctentur omnes, qui testem vel peritum donis, pollicitationibus aut alio
quovis modo inducere praesumpserint ad falsum testimonium dicendum aut ad veritatem occultandam.
ART. I. Qui testes esse possint.
Can. 1756. Omnes possunt esse testes, nisi expresse a iure repellantur vel in totum vel ex parte.
Can. 1757. par. 1. Ut non idonei repelluntur a testimonio ferendo impuberes et mente debiles.
par. 2. Ut suspecti:
1.o Excommunicati, periuri, infames, post sententiam declaratoriam vel condemnatoriam;
2.o Qui ita abiectis sunt moribus ut fide digni non habeantur;
3.o Publici gravesque partis inimici.
par. 3. Ut incapaces:
1.o Qui partes sunt in causa, aut partium vice funguntur, veluti tutor in causa pupilli, Superior aut administrator
in causa suae communitatis aut piae causae, cuius nomine in iudicio consistit, iudex eiusve assistentes, advocatus
aliique qui partibus in eadem causa assistunt vel astiterunt;
2.o Sacerdotes, quod attinet ad ea omnia quae ipsis ex confessione sacramentali innotuerunt, etsi a vinculo sigilli
soluti sint; imo audita a quovis et quoquo modo occasione confessionis ne ut indicium quidem veritatis recipi
possunt;
3.o Coniux in causa sui coniugis, consanguineus et affinis in causa consanguinei vel affinis, in quolibet gradu
lineae rectae et in primo gradu collateralis, nisi agatur de causis quae ad statum civilem aut religiosum personae
spectant, cuius notitia aliunde haberi nequeat, et bonum publicum exigat ut habeatur.
Can. 1758. Non idonei et suspecti audiri poterunt ex decreto iudicis, quo id expedire declaretur; sed eorum
testimonium valebit tantummodo ut indicium et probationis adminiculum, et generatim iniurati audiantur.
ART. II. A quibus, quomodo, et quot testes induci
et qui excludi possint.
Can. 1759. par. 1. Testes a partibus inducuntur.
par. 2. Possunt quoqae induci a promotore iustitiae et defensore vinculi, si id ad causam intersit.
154

