§ 3. Plura si sint maiorum aut viri sepulcra, defuncti familia aut heredes locum sepulturae deligant.
Can. 1230. § 1. Proprius defuncti parochus non solum ius sed etiam officium habet, excepto gravi necessitatis
casu, levandi per se vel per alium cadaver, illud comitandi ad suam ecclesiam paroecialem ibique exsequias
persolvendi, firmo praescripto can. 1216, § 2.
§ 2. Quod si mors acciderit in loco alienae paroeciae, et cadaver ad ecclesiam propriae paroeciae commode
asportari possit, parochi proprii est, praemonito parocho loci, illud levare, comitari ad suam ecclesiam ibique
exsequias peragere.
§ 3. Si ecclesia funeris sit ecclesia regularis aliave exempta a iurisdictione parochi, parochus, sub cruce ecclesiae
funerantis, cadaver levat ac deducit ad ecclesiam; sed exsequias rector ecclesiae celebrat.
§ 4. Si vero ecclesia funeris non sit exempta a iurisdictione parochi, celebratio exsequiarum, salvo peculiari
privilegio, pertinet non ad rectorem ecclesiae funerantis, sed ad parochum in cuius territorio ecclesia sita est,
dummodo defunctus parocho subiectus fuerit.
§ 5. Religiosas et novitias, in religiosa domo defunctas, ad clausurae limen deferant aliae religiosae; indeque, si
de religiosis agatur iurisdictioni parochi non obnoxiis, ad propriam religiosae domus ecclesiam vel oratorium
deducit et exsequias peragit cappellanus; si de aliis religiosis, valet praescriptum § 1.; quod vero ad religiosas
attinet extra domum defunctas, serventur generalia canonum praescripta.
§ 6. Defuncto S. R. E. Cardinali aut Episcopo extra Urbem in civitate episcopali, servetur praescriptum can. 397,
n. 3.
§ 7. Si cadaver mittatur ad locum ubi nec defunctus propriam paroeciam habebat, nec ecclesia funeris legitime
fuerat electa, ius levandi cadaver, peragendi exsequias, si peragendae sint, et cadaver ad sepulturam deducendi,
pertinet ad ecclesiam cathedralem eiusdem loci; quae si desit, ad ecclesiam paroeciae in qua coemeterium situm
est, nisi aliud ferant loci consuetudo aut dioecesana statuta.
Can. 1231. § 1. Expletis in ecclesia exsequiis, cadaver tumulandum est ad normam librorum liturgicorum in
coemeterio ecclesiae funeris, salvis praescriptis can. 1228, 1229.
§ 2. Qui exsequias in ecclesia peregit, non solum ius, sed etiam officium habet, excepto gravi necessitatis casu,
comitandi per se vel per alium sacerdotem cadaver ad locum sepulturae.
Can. 1232. § 1. Sacerdos qui cadaver comitetur ad ecclesiam funeris vel ad locum sepulturae, libere transire
poterit, cum stola quoque et cruce elevata, per territorium alius paroeciae vel dioecesis, etiam sine parochi vel
Ordinarii licentia.
§ 2. Si cadaver tumulandum sit in coemeterio ad quod commode asportari nequeat, parochus vel rector ecclesiae
funeris nequit sibi vindicare ius illud comitandi extra fines civitatis vel loci.
Can. 1233. § 1. Nequit parochus, sine iusta et gravi causa ab Ordinario probata, excludere clericos saeculares,
religiosos ac pia sodalitia quae familia vel heredes advocare velint ad deducendum cadaver ad ecclesiam funeris
et ad sepulturam, et assistendum funeri; clerici tamen ipsi ecclesiae addicti a familia vel heredibus prae aliis
omnibus invitari debent.
§ 2. Nunquam admittantur societates vel insignia religioni catholicae manifeste hostilia.
§ 3. Associantes cadaver tenentur morem gerere parocho circa ductum funeris, salvis uniuscuiusque
praecedentiae iuribus.
§ 4. Laici cadaver, generis aut dignitatis cuiusvis ille fuerit, clerici ne deferant.
Can. 1234. § 1. Locorum Ordinarii indicem funeralium taxarum seu eleemosynarum, si non exsistat, pro suo
territorio, de consilio Capituli cathedralis, ac, si opportunum duxerint, vicariorum foraneorum dioecesis et
parochorum civitatis episcopalis, conficiant, attentis legitimis consuetudinibus particularibus et omnibus
personarum et locorum circumstantiis; in eoque pro diversis casibus iura singulorum moderate determinent, ita ut
quaelibet contentionum et scandali removeatur occasio.
§ 2. Si in indice plures classes enumerentur, liberum est iis quorum interest classem eligere.
Can.1235. § 1. Districte prohibetur ne quis, sepulturae vel exsequiarum seu anniversarii mortuorum causa,
quidquam exigat ultra id quod in dioecesano taxarum indice statuitur.
§ 2. Pauperes gratis omnino ac decenter funerentur et sepeliantur, cum exsequiis, secundum liturgicas leges et
dioecesana statuta, praescriptis.
Can. 1236. § 1. Salvo iure particulari, quoties fidelis non funeratur in ecclesia paroeciali propria, proprio defuncti
parocho debetur portio paroecialis, excepto casu quo cadaver in ecclesiam propriae paroeciae commode asportari
nequeat.
§ 2. Si quis habeat plures paroecias proprias ad quas cadaver commode deferri posset, et alibi funeretur, portio
paroecialis dividenda est inter omnes parochos proprios.
Can. 1237. § 1. Detrahi debet portio paroecialis ex omnibus et solis emolumentis, quae statuta sunt pro funere et
tumulatione in taxa dioecesana.
§ 2. Si quacunque de causa primum sollemne officium funebre non statim, sed intra mensem completum a die
tumulationis fiat, licet hoc die non defuerint minora publica officia, portio tamen paroecialis ex huius etiam
funeris emolumentis debetur.
107

