3.o Functiones paroeciales peragere de quibus in can. 462. Iusta funebria, in ecclesia ad normam iuris peragenda,
non exclusa Missa exsequiali, persolvere ad Capitulum pertinet tantum in casu quo de funere agatur alicuius
dignitatis, vel canonici, etiam honorarii tantum, vel beneficiarii;
4.o Alias functiones non stricte paroeciales peragere quae in paroeciis fieri solent, modo non impediatur chorale
servitium, nec Capitulum easdem functiones peragat;
5.o Eleemosynas in bonum paroecianorum colligere, easdem directe vel indirecte oblatas recipere, administrare
et secundum offerentium voluntatem distribuere.
par. 3. Ad Capitulum spectat:
1.o Custodire sanctissimum Eucharistiae Sacramentum; sed altera sacri ciborii clavis apud parochum servari
debet;
2.o Invigilare ut in functionibus a parocho in capitulari ecclesia peragendis leges liturgicae observentur;
3.o Ecclesiae curam habere eiusque bona administrare cum piis legatis.
par. 4. Nec parochus capitulares nec Capitulum paroeciales functiones et munera impediat; exorto autem
conflictu, quaestionem dirimat loci Ordinarius, qui in primis curare debet ut catechetica instructio et Evangelii
explicatio hora fidelibus commodiore semper habeatur.
par. 5. Non solum Capitulum impedire nequit parochum in exercenda paroeciali cura, sed insuper sciant
capitulares se ex caritate teneri, maxime si designati coadiutores desint, eidem adiutricem operam navare,
secundum modum ab Ordinario loci determinandum.
Can. 416. In statutis capitularibus iusta designetur norma, ad quam canonici et beneficiarii in servitio altaris
fungantur per turnum tum officio celebrantis tum etiam ministerio diaconi ac subdiaconi, exclusis tamen ab hoc
ministerio dignitatibus, canonico theologo, poenitentiario et, si praebendae distinctae habeantur, canonieis
ordinis presbyteralis.
Can. 417. par. l. Missa conventualis applicanda est pro benefactoribus in genere.
par. 2. Capitularis infirmitate detentus non tenetur eleemosynam praebere sacerdoti capitulari, qui ipsius vicem
supplet in Missae conventualis celebratione et applicatione, nisi statuta capitularia vel particularis consuetudo
aliud ferant.
par. 3. Servari potest consuetudo praebendi stipem celebranti vel ex cumulo distributionum vel ex reditibus
omnium praebendarum per contributum.
Can. 418. par. l. Reprobata contraria consuetudine, canonici ac beneficiarii quotidiano choro adstricti, possunt
singuli abesse tres tantum menses in anno, sive continuos sive intermissos, dummodo propriae ecclesiae statuta
aut legitima consuetudo servitium diuturnius non requirant.
par. 2. Sine causa legitima et speciali Episcopi licentia nec feriari licet Quadragesimae et Adventus tempore, aut
in praecipuis anni sollemnitatibus de quibus in can. 338, par. 3; nec permittitur uno eodemque tempore
capitulares ultra tertiam partem abesse.
par. 3. Tempore vacationum omne genus distributiones amittuntur, non obstante remissione ab aliis capitularibus
facta; sed percipiuntur praebendae proventus aut duae tertiae distributionum partes, si omnes praebendae
proventus in distributionibus consistant.
Can. 419. par. 1. In ecclesiis in quibus non omnes simul choro intersunt, qui ad eum adstringuntur nequeunt per
alium huic obligationi satisfacere, nisi in casibus particularibus, iusta ac rationabili de causa, et modo substitutus
eodem tempore servitio chori non sit adstrictus, et sit in eadem ecclesia canonicus, si agatur de supplenda vice
canonici, beneficiarius, si de beneficiarii; qui vero ad chorum non adstringuntur, obligatione residendi in loco
beneficii non tenentur per dies quibus a choro absunt.
par. 2. Si quis eodem die urgeatur onere utriusque Missae et pro populo et conventuali, hanc ipse celebret
applicetque per se, illam per alium vel per se die sequenti.
Can. 420. par. 1. Ita excusantur a choro ut percipiant fructus praebendae ac distributiones quotidianas:
1.o Capitulares iubilati ad normam can. 422, par. 2;
2.o Canonicus theologus singulis diebus quibus suo munere fungitur;
3.o Canonicus poenitentiarius dum tempore chori vacat confessionibus audiendis;
4.o Vicarius paroecialis aliusve e Capitulo sive parochus sive coadiutor ab Episcopo deputatus, dum
paroecialibus vacat officiis;
5.o Qui infirmitate aliove physico impedimento choro prohibentur assistere;
6.o Qui pontificia legatione alibi funguntur aut personae Romani Pontificis actu inserviunt;
7.o Qui piis exercitiis vacant ad normam can. 126; quo tamen indulto semel tantum in anno chori servitio
liberantur;
8.o Accedentes una cum Episcopo aut eiusdem vice ad visitanda Limina Apostolorum;
9.o Qui ab Episcopo vel Capitulo mittuntur ad Concilium Oecumenicum, plenarium, provinciale aut ad Synodum
dioecesanam;
10.o Qui de Capituli consensu, non contradicente Episcopo, absunt a choro ob Capituli seu propriae ecclesiae
utilitatem;
11.o Qui Episcopo sacra peragenti assistunt ad normam can. 412, par. 1;
35

