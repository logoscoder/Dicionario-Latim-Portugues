par. 3. Sed ipse iudex, quoties agatur de minoribus aliisve qui minoribus aequiparantur, et generatim quoties
publicum bonum id exigat, potest testes ex officio inducere.
par. 4. Pars, quae testem induxit, potest eius examini renuntiare; sed adversarius postulare potest, ut, hac non
obstante renuntiatione, testis examini subiiciatur.
Can. 1760. par. 1. Si quis sponte compareat testimonii reddendi gratia, iudex poterit eius testimonium admittere
vel repellere prout expedire censuerit.
par. 2. Debet autem testem, qui se sponte obtulerit, repellere cum comparere sibi videatur moras iudicio nectendi
causa vel iustitiae et veritati quoquo modo officiendi.
Can. 1761. par. 1. Cum probatio per testes postulatur, eorum nomina et domicilium tribunali indicentur;
praeterea exhibeantur positiones seu articuli argumentorum super quibus testes sint interrogandi.
par. 2. Si ne intra diem quidem peremptorium a iudice praestitutum, obtemperatum fuerit, postulatio deserta
censetur.
Can. 1762. Iudici ius et obligatio est nimiam multitudinem testium refrenandi.
Can. 1763. Partes debent sibi invicem nota facere testium nomina antequam eorum examen inchoetur, aut, si id,
prudenti iudicis existimatione, fieri sine gravi difficultate nequeat, saltem ante testificationum publicationem.
Can. 1764. par. 1. Testes debent ex officio excludi, si iudici liquido constet eos a testimonio ferendo prohiberi,
salvo praescripto can. 1758.
par. 2. Ast etiam, postulante adversario, testes excludendi sunt, si iusta exclusionis causa demonstretur, quae
exclusio dicitur reprobatio personae testis.
par. 3. Pars nequit reprobare personam testis quem ipsa induxit, nisi nova reprobationis causa supervenerit,
quamvis possit eius dicta reprobare.
par. 4. Reprobatio testis fieri debet intra triduum postquam testium nomina cum parte communicata fuerunt, nec
postea facta admittatur, nisi a parte demonstretur vel saltem iuramento affirmetur defectum testis antea sibi
notum non fuisse.
par. 5. Iudex autem reprobationis discussionem in finem litis reservet, nisi contra testem stet praesumptio iuris,
aut defectus sit notorius vel statim ac facile probari possit vel postea probari nequeat.
Can. l765. Citatio testium fit ministerio iudicis, decreto interveniente, et intimanda est testibus ad normam can.
1715S-1723.
Can. l766. par. 1. Testis rite citatus parere debet aut causam suae absentiae iudici notam facere.
par. 2. Testis inobediens, qui nempe sine legitima causa non comparuit, aut, etsi comparuit, renuit respondere vel
iusiurandum praestare vel attestationi subscribere, a iudice potest congruis poenis coerceri et insuper mulctari
pro rata damni quod ex eius inobedientia partibus obveniat.
ART. III. De iureiurando testium.
Can. 1767. par. 1. Testis, antequam testimonium edat, iusiurandum praestare debet de tota ac sola veritate
dicenda, salvo praescripto can. 1758.
par. 2. Partes earumve procuratores praestationi iurisiurandi testium assistere possunt, salvo praescripto can.
1763.
par. 3. Testibus, si de iure partium mere privato agatur, poterit iusiurandum, utraque parte consentiente, remitti.
par. 4. Sed etiam cum iusiurandum a teste non exigitur, iudex testem commonefaciat gravis obligationis, qua
semper tenetur, veritatem dicendi.
Can. 1768. Testes, tametsi iusiurandum praestiterint de veritate dicenda, poterunt nihilominus pro prudenti
iudicis arbitrio, absoluto examine, adigi ad iusiurandum de veritate dictorum sive circa omnes positionum
articulos sive circa aliquos tantum, quoties gravitas negotii et editae testificationis adiuncta id postulare
videantur.
Can. 1769. Testes adigi etiam iureiurando possunt ad secretum servandum circa propositas interrogationes
dataque interrogationibus responsa, usque dum acta et allegata publici iuris fiant; imo etiam perpetuo ad normam
can. 1623, par. 3.

ART. IV. De testium examine.
Can. 1770. par. 1. Testes sunt examini subiiciendi in ipsa tribunalis sede.
par. 2.Ab hac generali regula excipiuntur:
155

