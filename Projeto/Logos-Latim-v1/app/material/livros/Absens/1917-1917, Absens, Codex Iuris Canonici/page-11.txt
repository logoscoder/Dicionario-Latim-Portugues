par. 2. Nec promissio eiusdem officii, quicunque illud promiserit, ullum parit iuridicum effectum.
Can. 151. Officium de iure vacans quod forte adhuc ab aliquo illegitime possidetur, conferri potest, dummodo
rite secundum sacros canones declaratum fuerit eam possessionem non esse legitimam, et de hac declaratione
mentio fiat in litteris collationis.
ART. I. De libera collatione.
Can. 152. Loci Ordinarius ius habet providendi officiis ecclesiasticis in proprio territorio, nisi aliud probetur; hac
tamen potestate caret Vicarius Generalis sine mandato speciali.
Can. l53. par. 1. Ad vacans officium promovendus debet esse clericus, iis qualitatibus praeditus, quae a iure
communi vel, particulari aut a lege fundationis ad idem officium requiruntur.
par. 2. Assumatur, omnibus perpensis, magis idoneus sine ulla personarum acceptione.
par. 3. Cum provisus caret qualitatibus requisitis, provisio est nulla, si ita cautum sit iure communi vel particulari
aut lege fundationis; secus est valida, sed per sententiam a legitimo Superiore irritari potest.
Can. 154. Officia quae curam animarum sive in foro externo sive in interno secumferunt, clericis nondum
sacerdotio initiatis conferri valide nequeunt.
Can. 155. Officiorum provisio cui nullus terminus fuit speciali lege praescriptus, nunquam differatur ultra sex
menses utiles ab habita notitia vacationis firmo praescripto can. 458.
Can. 156. par. l. Nemini conferantur duo officia incompatibilia.
par. 2. Sunt incompatibilia officia quae una simul ab eodem adimpleri nequeunt.
par. 3. Firmo praescripto can. 188, n. 3, concessio alterius officii a Sede Apostolica facta non valet, nisi in
supplici libello mentio prioris incompatibilis habeatur, aut clausula derogatoria adiiciatur.
Can. 157. Officium vacans per renuntiationem vel per sententiam privationis nequit ab Ordinario, qui
renuntiationem acceptavit aut sententiam tulit valide conferri suis aut resignantis familiaribus, consanguineis vel
affinibus usque ad secundum gradum inclusive.
Can. 158. Qui, alius negligentiam vel impotentiam supplens, officium confert, nullam inde potestatem acquirit in
nominatum; sed huius iuridicus status perinde constituitur, ac si provisio ad ordinariam iuris normam peracta
fuisset.
Can. 159. Cuiuslibet officii provisio scripto consignetur.
ART. II. De electione.
Can.160. Romani Pontificis electio unice regitur const. Pii X Vacante Sede Apostolica, 25 Dec. 1904; in aliis
electionibus ecclesiasticis serventur praescripta canonum qui sequuntur, et peculiaria, si qua sint, pro singulis
officiis legitime statuta.
Can. 161. Si cui collegio sit ius eligendi ad vacans officium, electio, nisi aliud iure cautum fuerit, nunquam
differatur ultra trimestre utile computandum ab habita notitia vacationis officii; quo termino inutiliter elapso,
Superior ecclesiasticus, cui ius confirmandae electionis vel ius providendi successive competit, officio vacanti
libere provideat.
Can. 162. par. 1. Salvis peculiaribus constitutionibus vel consuetudinibus, collegii praeses, statuto modo, loco ac
tempore electoribus convenienti, convocet omnes de collegio; et convocatio, quando personalis esse debet, valet,
si fiat vel in loco domicilii aut quasi-domicilii vel in loco commorationis.
par. 2. Si quis ex vocandis neglectus et ideo absens fuerit, electio valet, sed ad eius instantiam debet, probata
praeteritione et absentia, a competenti Superiore irritari, etiam secuta confirmatione, dummodo iuridice constet
recursum saltem intra triduum ab habita notitia electionis fuisse transmissum.
par. 3. Quod si plures quam tertia pars electorum neglecti fuerint, electio est ipso iure nulla.
par. 4. Defectus convocationis non obstat, si praetermissi nihilominus interfuerint.
par. 5. Si agatur de electione ad officium quod electus ad vitam retinet, convocatio electorum ante officii
vacationem nullum habet iuridicum effectum.
Can. 163. Convocatione legitime secuta, ius eligendi pertinet ad eos qui praesentes sunt die in convocatione
statuto, exclusa facultate ferendi suffragia non solum per epistolam, sed etiam per procuratorem, nisi lege
peculiari aliud caveatur.
Can. 164. Etsi quis plures ob titulos ius habeat ferendi nomine proprio suffragii, non potest nisi unicum ferre.
Can. 165. Nullus collegio extraneus admitti potest ad suffragium, salvis privilegiis legitime quaesitis; secus,
electio est ipso facto nulla.
Can. 166. Si laici contra canonicam libertatem electioni ecclesiasticae quoquo modo sese immiscuerint, electio
ipso iure invalida est.
Can. 167. par. 1. Nequeunt suffragium ferre:
1.deg. Incapaces actus humani;
2.deg. Impuberes;
3.deg. Censura vel infamia iuris affecti, post sententiam tamen declaratoriam vel condemnatoriam;
4.deg. Qui sectae haereticae vel schismaticae nomen dederunt vel publice adhaeserunt;
5.deg. Carentes voce activa sive ob legitimam iudicis sententiam sive ex iure communi aut particulari.
11

