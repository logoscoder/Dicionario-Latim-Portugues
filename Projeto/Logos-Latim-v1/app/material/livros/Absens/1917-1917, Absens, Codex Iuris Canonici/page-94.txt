Can. 1068. § 1. Impotentia antecedens et perpetua, sive ex parte viri sive ex parte mulieris, sive alteri cognita
sive non, sive absoluta sive relativa, matrimonium ipso naturae iure dirimit.
§ 2. Si impedimentum impotentiae dubium sit, sive dubio iuris sive dubio facti, matrimonium non est
impediendum.
§ 3. Sterilitas matrimonium nec dirimit nec impedit.
Can. 1069. § 1. Invalide matrimonium attentat qui vinculo tenetur prioris matrimonii, quanquam non
consummati, salvo privilegio fidei.
§ 2. Quamvis prius matrimonium sit irritum aut solutum qualibet ex causa, non ideo licet aliud contrahere,
antequam de prioris nullitate aut solutione legitime et certo constiterit.
Can. 1070. § 1. Nullum est matrimonium contractum a persona non baptizata cum persona baptizata in Ecclesia
catholica vel ad eandem ex haeresi aut schismate conversa.
§ 2. Si pars tempore contracti matrimonii tanquam baptizata communiter habebatur aut eius baptismus erat
dubius, standum est, ad normam can. 1014, pro valore matrimonii, donec certo probetur alteram partem
baptizatam esse, alteram vero non baptizatam.
Can. 1071. Quae de mixtis nuptiis in canonibus 1060-1064 praescripta sunt, applicari quoque debent matrimoniis
quibus obstat impedimentum disparitatis cultus.
Can. 1072. Invalide matrimonium attentant clerici in sacris ordinibus constituti.
Can. 1073. Item invalide matrimonium attentant religiosi qui vota sollemnia professi sint, aut vota simplicia,
quibus ex speciali Sedis Apostolicae praescripto vis addita sit nuptias irritandi.
Can. 1074. § 1. Inter virum raptorem et mulierem, intuitu matrimonii raptam, quandiu ipsa in potestate raptoris
manserit, nullum potest consistere matrimonium.
§ 2. Quod si rapta, a raptore separata et in loco tuto ac libero constituta, illum in virum habere consenserit,
impedimentum cessat.
§ 3. Quod ad matrimonii nullitatem attinet, raptui par habetur violenta retentio mulieris, cum nempe vir
mulierem in loco ubi ea commoratur vel ad quem libere accessit, violenter intuitu matrimonii detinet.
Can. 1075. Valide contrahere nequeunt matrimonium:
1.o Qui, perdurante eodem legitimo matrimonio, adulterium inter se consummarunt et fidem sibi mutuo dederunt
de matrimonio ineundo vel ipsum matrimonium, etiam per civilem tantum actum, attentarunt;
2.o Qui, perdurante pariter eodem legitimo matrimonio, adulterium inter se consummarunt eorumque alter
coniugicidium patravit;
3.o Qui mutua opera physica vel morali, etiam sine adulterio, mortem coniugi intulerunt.
Can. 1O76. § 1. In linea recta consanguinitatis matrimonium irritum est inter omnes ascendentes et descendentes
tum legitimos tum naturales.
§ 2. In linea collaterali irritum est usque ad tertium gradum inclusive, ita tamen ut matrimonii impedimentum
toties tantum multiplicetur quoties communis stipes multiplicatur.
§ 3. Nunquam matrimonium permittatur, si quod subsit dubium num partes sint consanguineae in aliquo gradu
lineae rectae aut in primo gradu lineae collateralis.
Can. 1077. § 1. Affinitas in linea recta dirimit matrimonium in quolibet gradu; in linea collaterali usque ad
secundum gradum inclusive.
§ 2. Affinitatis impedimentum multiplicatur:
1.o Quoties multiplicatur impedimentum consanguinitatis a quo procedit;
2.o Iterato successive matrimonio cum consanguineo coniugis defuncti.
Can. 1078. Impedimentum publicae honestatis oritur ex matrimonio invalido, sive consummato sive non et ex
publico vel notorio concubinatu; et nuptias dirimit in primo et secundo gradu lineae rectae inter virum et
consanguineas mulieris, ac vice versa.
Can. 1079. Ea tantum spiritualis cognatio matrimonium irritat, de qua in can. 768.
Can. 1080. Qui lege civili inhabiles ad nuptias inter se ineundas habentur ob cognationem legalem ex adoptione
ortam, nequeunt vi iuris canonici matrimonium inter se valide contrahere.

CAPUT V.
De consensu matrimoniali.
Can. 1081. § 1. Matrimonium facit partium consensus inter personas iure habiles legitime manifestatus; qui nulla
humana potestate suppleri valet.
§ 2. Consensus matrimonialis est actus voluntatis quo utraque pars tradit et acceptat ius in corpus, perpetuum et
exclusivum, in ordine ad actus per se aptos ad prolis generationem.
94

