CAPUT I.
De ministro sacramenti poenitentiae.
Can. 871. Minister huius sacramenti est solus sacerdos.
Can. 872. Praeter potestatem ordinis, ad validam peccatorum absolutionem requiritur in ministro potestas
iurisdictionis, sive ordinaria sive delegata, in poenitentem.
Can. 873. § 1. Ordinaria iurisdictione ad confessiones excipiendas pro universa Ecclesia, praeter Romanum
Pontificem, potiuntur S. R. E. Cardinales; pro suo quisque territorio Ordinarius loci, et parochus aliique qui loco
parochi sunt.
§ 2. Hac eadem iurisdictione gaudent etiam canonicus poenitentiarius ecclesiae quoque collegiatae, ad normam
can. 401, § 1, et Superiores religiosi exempti pro suis subditis, ad normam constitutionum.
§ 3. Haec iurisdictio cessat amissione officii, ad normam can.183, et, post sententiam condemnatoriam vel
declaratoriam, excommunicatione, suspensione ab officio, interdicto.
Can. 874. § l. Iurisdictionem delegatam ad recipiendas confessiones quorumlibet sive saecularium sive
religiosorum confert sacerdotibus tum saecularibus tum religiosis etiam exemptis Ordinarius loci in quo
confessiones excipiuntur; sacerdotes autem religiosi eadem ne utantur sine licentia saltem praesumpta sui
Superioris, firmo tamen praescripto can. 519.
§ 2. Locorum Ordinarii iurisdictionem ad audiendas confessiones habitualiter ne concedant religiosis qui a
proprio Superiore non praesentantur; iis vero qui a proprio Superiore praesentantur, sine gravi causa eam ne
denegent, firmo tamen praescripto can. 877.
Can. 875. § 1. In religione clericali exempta ad recipiendas confessiones professorum, novitiorum aliorumve de
quibus in can. 514, § 1, iurisdictionem delegatam confert quoque proprius eorundem Superior, ad normam
constitutionum; cui fas est eam concedere etiam sacerdotibus e clero saeculari aut alius religionis.
§ 2. In religione laicali exempta, Superior proponit confessarium, qui tamen iurisdictionem obtinere debet ab
Ordinario loci, in quo religiosa domus reperitur.
Can. 876. § l. Revocata qualibet contraria particulari lege seu privilegio, sacerdotes tum saeculares tum religiosi,
cuiusvis gradus aut officii, ad confessiones quarumcunque religiosarum ac novitiarum valide et licite recipiendas
peculiari iurisdictione indigent, salvo praescripto can. 239, § 1, n. l, 522, 523.
§ 2. Hanc iurisdictionem confert loci Ordinarius, ubi religiosarum domus sita est, ad normam can. 525.
Can. 877. § 1. Tum locorum Ordinarii iurisdictionem, tum Superiores religiosi iurisdictionem aut licentiam
audiendarum confessionum ne concedant, nisi iis qui idonei per examen reperti fuerint, nisi agatur de sacerdote
cuius theologicam doctrinam aliunde compertam habeant.
§ 2. Si post concessam iurisdictionem aut licentiam prudenter dubitent num probatus a se antea sacerdos pergat
adhuc idoneus esse, eum ad novum doctrinae periculum adigant, etsi agatur de parocho aut canonico
poenitentiario.
Can. 878. § 1. Iurisdictio delegata aut licentia audiendarum confessionum concedi potest certis quibusdam
circumscripta finibus.
§ 2. Caveant tamen locorum Ordinarii ac religiosi Superiores ne iurisdictionem aut licentiam sine rationabili
causa nimis coarctent.
Can. 879. § 1. Ad confessiones valide audiendas opus est iurisdictione scripto vel verbis expresse concessa.
§ 2. Pro concessione iurisdictionis nihil exigi potest.
Can. 880. § 1. Loci Ordinarius vel Superior religiosus iurisdictionem vel licentiam ad audiendas confessiones ne
revocent aut suspendant, nisi gravem ob causam.
§ 2. At graves ob causas Ordinarius potest etiam parocho aut poenitentiario confessarii munus interdicere, salvo
recursu in devolutivo ad Sedem Apostolicam.
§ 3. Non tamen licet Episcopo, inconsulta Sede Apostolica, si de domo formata agatur, omnibus alicuius
religiosae domus confessariis una simul iurisdictionem adimere.
Can. 881. § 1. Omnes utriusque cleri sacerdotes ad audiendas confessiones approbati in aliquo loco, sive
ordinaria sive delegata iurisdictione instructi, possunt etiam vagos ac peregrinos ex alia dioecesi vel paroecia ad
sese accedentes, itemque catholicos cuiusque ritus orientalis, valide et licite absolvere.
§ 2. Qui ordinariam habent absolvendi potestatem, possunt subditos absolvere ubique terrarum.
Can. 882. In periculo mortis omnes sacerdotes, licet ad confessiones non approbati, valide et licite absolvunt
quoslibet poenitentes a quibusvis peccatis aut censuris, quantumvis reservatis et notoriis, etiamsi praesens sit
sacerdos approbatus, salvo praescripto can. 884, 2252.
Can. 883. § 1. Sacerdotes omnes maritimum iter arripientes, dummodo vel a proprio Ordinario, vel ab Ordinario
portus in quo navim conscendunt, vel etiam ab Ordinario cuiusvis portus interiecti per quem in itinere transeunt,
facultatem rite acceperint confessiones audiendi, possunt, toto itinere, quorumlibet fidelium secum navigantium
78

