Can. 295. par. 1. Vicarii et Praefecti Apostolici ab omnibus missionariis, etiam religiosis, possunt ac debent
exigere ut suas patentes seu alias quasvis eorum missionis, destinationis, constitutionis ac deputationis litteras
exhibeant, easque exhibere recusantibus exercitium cuiusvis ministerii ecclesiastici prohibere.
par. 2. Omnes missionarii, etiam regulares, licentiam sacri ministerii exercendi petant a Vicariis et Praefectis
Apostolicis, qui tamen eam ne denegent, nisi singulis et gravem ob causam.
Can. 296. par. 1. Etiam missionarii regulares subiiciuntur Vicarii et Praefecti Apostolici iurisdictioni, visitationi
et correctioni in iis quae pertinent ad missionum regimen, curam animarum, Sacramentorum administrationem,
scholarum directionem, oblationes intuita missionis factas, implementum piarum voluntatum in favorem eiusdem
missionis.
par. 2. Quamvis Vicariis et Praefectis Apostolicis nullo modo liceat, praeter casus in iure praevisos, se in
disciplinam religiosam ingerere quae a Superiore religioso dependet, si tamen circa ea, de quibus in superiore
paragrapho, conflictus oriatur inter mandatum Vicarii aut Praefecti Apostolici et mandatum Superioris, prius
praevalere debet, salvo iure recursus in devolutivo ad Sanctam Sedem et salvis peculiaribus statutis a Sede
Apostolica probatis.
Can. 297. Deficientibus e clero saeculari sacerdotibus, Vicarii et Praefecti Apostolici possunt, audito eorum
Superiore, cogere religiosos, etiam exemptos, vicariatui vel praefecturae addictos, ad animarum curam
exercendam, salvis pariter peculiaribus statutis a Sede Apostolica probatis.
Can. 298. Si qua dissidia in iis quae ad curam animarum pertinent, sive inter singulos missionarios, sive inter
diversas religiones, sive inter missionarios et alios quoslibet oriri contigerit, ea quamprimum componere curent
Vicarii ac Praefecti Apostolici, qui huiusmodi quaestiones, ubi opus fuerit, dirimant, integro tamen iure recursus
ad Apostolicam Sedem, qui decreti effectum non suspendit.
Can. 299. Vicarii Apostolici obligatione tenentur Sacra Limina Beatorum Apostolorum Petri et Pauli visitandi
eadem prorsus lege, qua Episcopi residentiales ad normam can. 341; cui tamen muneri, si quid graviter obstet ne
per se ipsi illud expleant, satisfacere possunt per procuratorem etiam in Urhe degentem.
Can. 300. par. 1. Ad normam can. 340, Vicarii ac Praefecti Apostolici tenentur obligatione Sedi Apostolicae
exhibendi plenam accuratamque relationem de suo quisque pastorali orficio, deque omnibus quaecunque ad
statum vicariatus vel praefecturae, ad missionarios, ad religiosos, ad populi disciplinam, ad scholarum
frequentiam, ad fidelium denique ipsorum curae commissorum salutem quavis ratione pertineant; quae relatio
scripta esse debet et subscripta tum ab ipso Vicario aut Praefecto tum ab uno saltem ex consiliariis de quibus in
can. 302.
par. 2. Imo etiam sub cuiusque anni exitum ad Sanctam Sedem mittant elenchum seu numerum conversorum,
baptizatorum annuaeque Sacramentorum administrationis una cum aliis notatu dignioribus.
Can. 30l. par. 1. In regione sibi commissa commorentur, a qua sine gravi et urgenti causa per notabile tempus iis
abesse ne liceat, inconsulta Sede Apostolica.
par. 2. Regionem sibi concreditam, quandocunque sit opus, debent ipsi per se vel, si legitime impediti fuerint,
per,alium visitare eaque omnia in visitatione expendere, quae ad fidem, bonos mores, Sacramentorum
administrationem, praedicationem verbi Dei, festorum observantiam, cultum divinum, iuventutis institutionem,
disciplinam ecclesiasticam referuntur.
Can. 302. Constituant Consilium ex tribus saltem antiquioribus et prudentioribus missionariis, quorum
sententiam, saltem per epistolam, audiant in gravioribus et difficilioribus negotiis.
Can. 303. Prout siverit opportunitas, missionarios saltem praecipuos tum religiosos tum saeculares proprii
territorii congregent semel saltem in anno, ut possint ex singulorum experientia et consilio deducere quae sint
ordinanda perfectius.
Can. 304. par. 1.. Legibus quae de archivo constituendo Episcopis praescribuntur, etiam Vicarii ac Praefecti
Apostolici, habita locorum personarumque ratione, aeque tenentur.
par. 2. Pariter quae de Conciliis plenariis et provincialibus can. 281-291 praescribuntur, applicari debent,
congrua congruis referendo, Conciliis plenariis vel regionalibus et provincialibus in regionibus Sacrae
Congregationi de Prop. Fide subiectis; quae de Synodo dioecesana can. 356 - 362, Synodo vicariatus apostolici;
sed nullum est praefinitum tempus pro Concilii provincialis et Synodi celebratione, et canones Conciliorum,
antequam promulgentur, recognosci debent a Sacra Congregatione de Prop. Fide.
Can. 305. Studiosissime curent, onerata graviter eorum conscientia, ut ex christianis indigenis seu incolis suae
regionis probati clerici rite instituantur ac sacerdotio initientur.
Can. 306. Missae sacrificium pro populis sibi commissis applicare debent saltem in sollemnitatibus Nativitatis
Domini, Epiphaniae, Paschatis, Ascensionis, Pentecostes, sanctissimi Corporis Christi, Immaculatae
Conceptionis et Assumptionis Beatae Mariae Virginis, Sancti Ioseph eius sponsi, Sanctorum Apostolorum Petri
et Pauli, Omnium Sanctorum, servato praescripto can. 339, par. par. 2 seqq.
Can. 307. par. 1. Ipsis non licet, inconsulta Sede Apostolica, concedere missionariis ab ea missis veniam in
perpetuum deserendi vicariatum aut praefecturam, vel alio transeundi, nec eos quoquo modo expellere.
par. 2. In casu autem publici scandali possunt ipsi, audito suo Consilio, et si agatur de religiosis, praemonito,
quantum fieri potest, Superiore, missionarium statim removere, facta tamen illico certiore Apostolica Sede.
24

