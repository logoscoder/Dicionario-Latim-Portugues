par. 2. Prae oculis autem habeatur monitum Conc. Trid., sess. XIII, de ref., cap. 1: >>Meminerint Episcopi
aliique Ordinarii se pastores non percussores esse, atque ita praeesse sibi subditis oportere, ut non in eis
dominentur, sed illos tanquam filios et fratres diligant elaborentque ut hortando et monendo ab illicitis
deterreant, ne, ubi deliquerint, debitis eos poenis coercere cogantur; quos tamen si quid per humanam
fragilitatem peccare contigerit, illa Apostoli est ab eis servanda praeceptio ut illos arguant, obsecrent, increpent
in omni bonitate et patientia, cum saepe plus erga corrigendos agat benevolentia quam austeritas, plus exhortatio
quam comminatio, plus caritas quam potestas; sin autem ob delicti gravitatem virga opus erit, tunc cum
mansuetudine rigor, cum misericordia iudicium, cum lenitate severitas adhibenda est, ut sine asperitate
disciplina, populis salutaris ac necessaria, conservetur et qui correcti fuerint, emendentur aut, si resipiscere
noluerint, ceteri, salubri in eos animadversionis exemplo, a vitiis deterreantur.<<
TITULUS IV.
De poenarum notione, speciebus, iuterpretatione
atque applicatione.
Can. 2215. Poena ecclesiastica est privatio alicuius boni ad delinquentis correctionem et delicti punitionem a
legitima auctoritate inflicta.
Can. 2216. In Ecclesia delinquentes plectuntur:
1.* Poenis medicinalibus seu censuris;
2.* Poenis vindicativis;
3.* Remediis poenalibus et poenitentiis.
Can. 2217. par. 1. Poena dicitur:
1.* Determinata, si in ipsa lege vel praecepto taxative statuta sit; indeterminata, si prudenti arbitrio iudicis vel
Superioris relicta sit sive praeceptivis sive facultativis verbis;
2.* Latae sententiae, si poena determinata ita sit addita legi vel praecepto ut incurratur ipso facto commissi
delicti; ferendae sententiae, si a iudice vel Superiore infligi debeat;
3.* A iure, si poena determinata in ipsa lege statuatur, sive latae sententiae sit sive ferendae; ab homine, si feratur
per modum praecepti peculiaris vel per sententiam iudicialem condemnatoriam, etsi in iure statuta; quare poena
ferendae sententiae, legi addita, ante sententiam condemnatoriam est a iure tantum, postea a iure simul et ab
homine, sed consideratur tanquam ab homine.
par. 2. Poena intelligitur semper ferendae sententiae, nisi expresse dicatur eam esse latae sententiae vel ipso facto
seu ipso iure contrahi, vel nisi alia similia verba adhibeantur.
Can. 2218. par. 1. In poenis decernendis servetur aequa proportio cum delicto, habita ratione imputabilitatis,
scandali et damni; quare attendi debent non modo obiectum et gravitas legis, sed etiam aetas, scientia, institutio,
sexus, conditio, status mentis delinquentis, dignitas personae quae delicto offenditur, aut quae delictum
committit, finis intentus, locus et tempus quo delictum commissum est, num ex passionis impetu vel ob gravem
metum delinquens egerit, num eum delicti poenituerit eiusdemque malos effectus evitare ipse studuerit, aliaque
similia.
par. 2. Non solum quae ab omni imputabilitate excusant, sed etiam quae a gravi, excusant pariter a qualibet
poena tum latae tum ferendae sententiae etiam in foro externo, si pro foro externo excusatio evincatur.
par. 3. Mutua iniuria compensatur, nisi una pars propter maiorem iniuriae ab eadem illatae gravitatem damnari
debeat, deminuta, si casus ferat, poena.
Can. 2219. par. 1. In poenis benignior est interpretatio facienda.
par. 2. At si dubitetur utrum poena, a Superiore competenti inflicta, sit iusta, necne, poena servanda est in
utroque foro, excepto casu appellationis in suspensivo.
par. 3. Non licet poenam de persona ad personam vel de casu ad casum producere, quamvis par adsit ratio, imo
gravior, salvo tamen praescripto can. 2231.
TITULUS V.
De Superiore potestatem coactivam habente.
Can. 2220.par. 1. Qui pollent potestate leges ferendi vel praecepta imponendi, possunt quoque legi vel praecepto
poenas adnectere; qui iudiciali tantum, possunt sollummodo poenas, legitime statutas, ad normam iuris applicare.
par. 2. Vicarius Generalis sine mandato speciali non habet potestatem infligendi poenas.

194

