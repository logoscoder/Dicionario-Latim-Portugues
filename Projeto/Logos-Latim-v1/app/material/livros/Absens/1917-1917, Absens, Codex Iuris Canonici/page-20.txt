par. 3. Videt quoque de iis omnibus, quae ad immunitatem ecclesiasticam pertinent, itemque de controversiis
circa praecedentiam, salvo iure Congregationis de sodalibus religiosis et Congregationis Caeremonialis.
par. 4. Ad eandem pertinent ea omnia quae ad Conciliorum celebrationem et recognitionem atque ad
Episcoporum coetus seu conferentias referuntur, extra loca quae subsunt Congregationi de Prop. Fide.
par. 5. Est autem haec Congregatio competens in omnibus controversiis negotia eidem commissa spectantibus,
quas in linea disciplinari pertractandas censuerit; cetera ad tribunal competens sunt deferenda.
Can. 251. par. 1. Congregatio negotiis religiosorum sodalium praeposita ea sibi exclusive vindicat quae
respiciunt regimen, disciplinam, studia, bona et privilegia religiosorum sodalium utriusque sexus tum
sollemnibus tum simplicibus votis adstrictorum, eorumque qui, quamvis sine votis, in communi tamen vitam
agunt more religiosorum, itemque tertiorum Ordinum saecularium, incolumi iure Congregationis de Prop. Fide.
par. 2. Quapropter, quaestionibus ordine iudiciario tractandis ad tribunal competens remissis et incolumi semper
iure Congregationis S. Offieii et Congregationis Concilii circa negotia ad ipsas spectantia, haec Congregatio
quaestiones omnes suae competentiae in linea disciplinari dirimit; sed si quaestio vertatur inter religiosum
sodalem et personam non religiosam, ipsa, praesertim ad instantiam partis, potest quoque, si aequum iudicaverit,
eandem quaestionem ad aliam Congregationem aut tribunal remittere.
par. 3. Huic denique Congregationi reservatur concessio dispensationum a iure communi pro sodalibus religiosis,
firmo praescripto can. 247, par. 5.
Can. 252. par. 1. Congregatio de Propaganda Fide missionibus ad praedicandum Evangelium et catholicam
doctrinam praeest, ministros necessarios constituit et mutat, facultatemque habet tractandi, agendi et exsequendi
omnia hac in re necessaria et opportuna.
par. 2. Curat ea omnia quae ad Conciliorum celebrationem in locis sibi subiectis pertinent.
par. 3. Eius iurisdictio iis est circumscripta regionibus, ubi, sacra hierarchia nondum constituta, status missionis
perseverat. Huic Congregationi sunt etiam subiectae regiones, quae, etsi hierarchia inibi constituta sit, adhuc
inchoatum aliquid praeseferunt. Eidem pariter subsunt societates ecclesiasticorum ac Seminaria quae exclusive
fundata sunt eo fine, ut in eis instituantur missionarii pro exteris missionibus, praesertim quod attinet ad eorum
regulas, administrationem atque opportunas concessiones ad sacram ordinationem alumnorum requisitas.
par. 4. Haec autem Congregatio tenetur ad competentes Congregationes deferre negotia quae aut fidem attingunt,
aut causas matrimoniales, aut generales normas circa sacrorum rituum disciplinam tradendas vel interpretandas.
par. 5. Quod vero spectat ad sodales religiosos, eadem Congregatio sibi vindicat quidquid religiosos qua
missionarios, sive uti singulos sive simul sumptos, tangit. Quidquid vero religiosos qua tales, sive uti singulos
sive simul sumptos attingit, ad Congregationem religiosorum negotiis praepositam remittat aut relinquat.
Can. 253. par. 1. Congregatio Sacrorum Rituum ius habet videndi et statuendi ea omnia quae sacros ritus et
caeremonias Ecclesiae Latinae proxime spectant, non autem quae latius ad sacros ritus referuntur, cuiusmodi
sunt praecedentiae iura aliaque id genus, de quibus sive servato ordine iudiciario sive in linea disciplinari
disceptetur.
par. 2. Eius proinde est praesertim advigilare, ut sacri ritus ac caeremoniae diligenter serventur in Sacro
celebrando, in Sacramentis administrandis, in divinis officiis persolvendis, in iis denique omnibus quae Ecclesiae
Latinae cultum respiciunt; dispensationes concedere opportunas; insignia et honoris privilegia tam personalia et
ad tempus, quam localia et perpetua, quae ad sacros ritus vel caeremonias pertineant, elargiri, et cavere ne in
haec abusus irrepant.
par. 3. Denique ea omnia agit quae ad beatificationem et canonizationem Servorum Dei vel ad sacras reliquias
quoquo modo referuntur.
Can. 254. Ad Congregationem Caeremonialem pertinet moderatio caeremoniarum in Sacello Aulaque Pontificali
servandarum et sacrarum functionum quas Patres Cardinales extra pontificale sacellum peragunt; itemque eadem
Congregatio cognoscit quaestiones de praecedentia tum Patrum Cardinalium tum Legatorum quos variae
Nationes ad Sanctam Sedem mittunt.
Can. 255. Ad Congregationem pro negotiis ecclesiasticis extraordinariis spectat dioeceses constituere vel
dividere et ad vacantes dioeceses idoneos viros promovere, quoties hisce de rebus cum civilibus Guberniis
agendum est; insuper Congregatio in ea negotia incumbit, quae eius examini subiiciuntur a Summo Pontifice per
Cardinalem Secretarium Status, praesertim ex illis quae cum legibus civilibus coniunctum aliquid habent et ad
pacta conventa cum variis Nationibus referuntur.
Can. 256. par. l. Congregatio de Seminariis et Univorsitatibus studiorum vigilat super omnibus quae ad regimen,
disciplinam, temporalem administrationem et studia Seminariorum pertinent, incolumi iure Congregationis de
Prop. Fide. Eidem pariter commissa est moderatio regiminis ac studiorum, in quibus versari debent athenaea seu
quas vocant Universitates vel Facultates quae ab Ecclesiae auctoritate dependent, comprehensis iis quae a
religiosae alicuius familiae sodalibus diriguntur. Novas institutiones perpendit approbatque; facultatem concedit
academicos gradus conferendi normasque tradit quibus ii conferri debeant, et, ubi agitur de viro singulari
doctrina commendato, potest eos ipsa conferre.
par. 2. In hac Sacra Congregatione connumerantur inter alios Cardinales Secretarius Congregationis
Consistorialis et inter Consultores Assessor eiusdem Congregationis.
20

