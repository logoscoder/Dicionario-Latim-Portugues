§ 3. Censores ex utroque clero eligantur aetate, eruditione, prudentia commendati, qui in doctrinis probandis
improbandisque medio tutoque itinere eant.
§ 4. Censor sententiam scripto dare debet. Quae si faverit, Ordinarius potestatem edendi faciat, cui tamen
praeponatur censoris iudicium, inscripto eius nomine. Extraordinariis tantum in adiunctis ac perquam raro,
prudenti Ordinarii arbitrio, censoris mentio omitti poterit.
§ 5. Auctoribus censoris nomen pateat nunquam, antequam hic faventem sententiam ediderit.
Can. 1394. § 1. Licentia, qua Ordinarius potestatem edendi facit, in scriptis concedatur, in principio aut in fine
libri, folii vel imaginis imprimenda, expresso nomine concedentis itemque loco et tempore concessionis.
§ 2. Si vero licentia deneganda videatur, roganti auctori, nisi gravis causa aliud exigat, rationes indicentur.
CAPUT II.
De prohibitione librorum.
Can. 1395. § 1. Ius et officium libros ex iusta causa prohibendi competit non solum supremae auctoritati
ecclesiasticae pro universa Ecclesia, sed pro suis subditis Conciliis quoque particularibus et locorum Ordinariis.
§ 2. Ab hac prohibitione datur ad Sanctam Sedem recursus, non tamen in suspensivo.
§ 3. Etiam Abbas monasterii sui iuris et supremus religionis clericalis exemptae Moderator, eum suo Capitulo
vel Consilio, potest libros ex iusta causa suis subditis prohibere; idemque, si periculum sit in mora, possunt alii
Superiores maiores cum proprio Consilio, ea tamen lege ut rem quantocius deferant ad supremum Moderatorem.
Can. 1396. Libri ab Apostolica Sede damnati ubique locorum et in quodcunque vertantur idioma prohibiti
censeantur.
Can. 1397. § 1. Omnium fidelium est, maxime clericorum et in dignitate ecclesiastica constitutorum eorumque
qui doctrina praecellant, libros quos perniciosos iudicaverint, ad locorum Ordinarios aut ad Apostolicam Sedem
deferre; id autem peculiari titulo pertinet ad Legatos Sanctae Sedis, locorum Ordinarios, atque Rectores
Universitatum catholicarum.
§ 2. Expedit ut in pravorum librorum denuntiatione non solum libri inscriptio indicetur, sed etiam, quantum fieri
potest, causae exponantur cur liber prohibendus existimetur.
§ 3. Iis ad quos denuntiatio defertur, sanctum esto denuntiantium nomina secreta servare.
§ 4. Locorum Ordinarii per se aut, ubi opus fuerit, per sacerdotes idoneos vigilent in libros, qui in proprio
territorio edantur aut venales prostent.
§ 5. Libros qui subtilius examen exigant vel de quibus ad salutarem effectum consequendum supremae
auctoritatis sententia requiri videatur, ad Apostolicae Sedis iudicium Ordinarii deferant.
Can. 1398. § 1. Prohibitio librorum id efficit ut liber sine debita licentia nec edi, nec legi, nec retineri, nec vendi,
nec in aliam linguam verti, nec ullo modo cum aliis communicari possit.
§ 2. Liber quoquo modo prohibitus rursus in lucem edi nequit, nisi, factis correctionibus, licentiam is dederit qui
librum prohibuerat eiusve Superior vel successor.
Can. 1399. Ipso iure prohibentur:
1.o Editiones textus originalis et antiquarum versionum catholicarum sacrae Scripturae, etiam Ecclesiae
Orientalis, ab acatholicis quibuslibet publicatae; itemque eiusdem versiones in quamvis linguam, ab eisdem
confectae vel editae;
2.o Libri quorumvis scriptorum, haeresim vel schisma propugnantes, aut ipsa religionis fundamenta quoquo
modo evertere nitentes;
3.o Libri qui religionem aut bonos mores, data opera, impetunt;
4.o Libri quorumvis acatholicorum, qui ex professo de religione tractant, nisi constet nihil in eis contra fidem
catholicam contineri;
5.o Libri de quibus in can. 1385, § 1, n. 1 et can. 1391; itemque ex illis de quibus in cit. can. 1385, § 1, n. 2, libri
ac libelli qui novas apparitiones, revelationes, visiones, prophetias, miracula enarrant, vel qui novas inducunt
devotiones, etiam sub praetextu quod sint privatae, si editi fuerint non servatis canonum praescriptionibus;
6.o Libri qui quodlibet ex catholicis dogmatibus impugnant vel derident, qui errores ab Apostolica Sede
proscriptos tuentur, qui cultui divino detrahunt, qui disciplinam ecclesiasticam evertere contendunt, et qui data
opera ecclesiasticam hierarchiam, aut statum clericalem vel religiosum probris afficiunt;
7.o Libri qui cuiusvis generis superstitionem sortilegia, divinationem, magiam, evocationem spirituum, aliaque
id genus docent vel commendant;
8.o Libri qui duellum vel suicidium vel divortium licita statuunt, qui de sectis massonicis vel aliis eiusdem
generis societatibus agentes, eas utiles et non perniciosas Ecclesiae et civili societati esse contendunt;
9.o Libri qui res lascivas seu obscenas ex professo tractant, narrant, aut docent;
10.o Editiones librorum liturgicorum a Sede Apostolica approbatorum, in quibus quidpiam immutatum fuerit, ita
ut cum authenticis editionibus a Sancta Sede approbatis non congruant;
122

