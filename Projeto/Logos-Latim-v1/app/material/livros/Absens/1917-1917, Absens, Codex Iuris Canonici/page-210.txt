Can. 2364. Minister qui ausus fuerit Sacramenta administrare illis qui iure sive divino sive ecclesiastico eadem
recipere prohibentur, suspendatur ab administrandis Sacramentis per tempus prudenti Ordinarii arbitrio
definiendum aliisque poenis pro gravitate culpae puniatur, firmis peculiaribus poenis in aliqua huius generis
delicta iure statutis.
Can. 2365. Presbyter qui nec a iure nec ex Romani Pontificis concessione facultatem habens sacramentum
confirmationis ministrare ausus fuerit, suspendatur; si vero facultatis sibi factae limites praetergredi
praesumpserit, eadem facultate eo ipso privatus exsistat.
Can. 2366. Sacerdos qui sine necessaria iurisdictione praesumpserit sacramentales confessiones audire, est ipso
facto suspensus a divinis; qui vero a peceatis reservatis absolvere, ipso facto suspensus est ab audiendis
confessionibus.
Can. 2367. par. 1. Absolvens vel fingens absolvere complicem in peccato turpi incurrit ipso facto in
excommunicationem specialissimo modo Sedi Apostolicae reservatam; idque etiam in mortis articulo, si alius
sacerdos, licet non approbatus ad confessiones, sine gravi aliqua exoritura infamia et scandalo, possit excipere
morientis confessionem, excepto casu quo moribundus recuset alii confiteri.
par. 2. Eandem excommunicationem non effugit absolvens vel fingens absolvere complicem qui peccatum
quidem complicitatis, a quo nondum est absolutus, non confitetur, sed ideo ita se gerit, quia ad id a complice
confessario sive directe sive indirecte inductus est.
Can. 2368. par. 1. Qui sollicitationis crimen de quo in can. 904, commiserit, suspendatur a celebratione Missae et
ab audiendis sacramentalibus confessionibus vel etiam pro delicti gravitate inhabilis ad ipsas excipiendas
declaretur, privetur omnibus beneficiis, dignitatibus, voce activa et passiva, et inhabilis ad ea omnia declaretur,
et in casibus gravioribus degradationi quoque subiiciatur.
par. 2. Fidelis vero, qui scienter omiserit eum, a quo sollicitatus fuerit, intra mensem denuntiare contra
praescriptum can. 904, incurrit in excommunicationem latae sententiae nemini reservatam, non absolvendus nisi
postquam obligationi satisfecerit aut se satisfacturum serio promiserit.
Can. 2369. par. 1. Confessarium, qui sigillum sacramentale directe violare praesumpserit, manet
excommunicatio specialissimo modo Sedi Apostolicae reservata; qui vero indirecte tantum, obnoxius est poenis,
de quibus in can. 2368, par. 1.
par. 2. Quicunque praescriptum can. 889, par. 2 temere violaverit, pro reatus gravitate plectatur salutari poena,
quae potest esse etiam excommunicatio.
Can. 2370. Episcopus aliquem consecrans in Episcopum, Episcopi vel, loco Episcoporum, presbyteri assistentes,
et qui consecrationem recipit sine apostolico mandato contra praescriptum can. 953, ipso iure suspensi sunt,
donec Sedes Apostolica eos dispensaverit.
Can. 2371. Omnes, etiam episcopali dignitate aucti, qui per simoniam ad ordines scienter promoverint vel
promoti fuerint aut alia Sacramenta ministraverint vel receperint, sunt suspecti de haeresi; clerici praeterea
suspensionem incurrunt Sedi Apostolicae reservatam.
Can. 2372. Suspensionem a divinis, Sedi Apostolicae reservatam, ipso facto contrahunt, qui recipere ordines
praesumunt ab excommunicato vel suspenso vel interdicto post sententiam declaratoriam vel condemnatoriam,
aut a notorio apostata, haeretico, schismatico; qui vero bona fide a quopiam eorum sit ordinatus, exercitio careat
ordinis sic recepti donec dispensetur.
Can. 2373. In suspensionem per annum ab ordinum collatione Sedi Apostolicae reservatam ipso facto incurrunt:
1.* Qui contra praescriptum can. 955, alienum subditum sine Ordinarii proprii litteris dimissoriis ordinaverint;
2.* Qui subditum proprium, qui alibi tanto tempore moratus sit ut canonicum impedimentum contrahere ibi
potuerit, ordinaverint contra praescriptum can. 993, n. 4, 994;
3.* Qui aliquem ad ordines maiores sine titulo canonico promoverint contra praescriptum can. 974, 5 1, n. 7;
4.* Qui, salvo legitimo privilegio, religiosum, ad familiam pertinentem quae sit extra territorium ipsius
ordinantis, promoverint, etiam cum litteris dimissorialibus proprii Superioris, nisi legitime probatum fuerit
aliquem e casibus occurrere, de quibus in can. 966.
Can. 2374. Qui sine litteris vel cum falsis dimissoriis litteris, vel ante canonicam aetatem, vel per saltum ad
ordines malitiose accesserit, est ipso facto a recepto ordine suspensus; qui autem sine litteris testimonialibus vel
detentus aliqua censura, irregularitate aliove impedimento, gravibus poenis secundum rerum adiuncta puniatur.
Can. 2375. Catholici qui matrimonium mixtum, etsi validum, sine Ecclesiae dispensatione inire ausi fuerint, ipso
facto ab actibus legitimis ecclesiasticis et Sacramentalibus exclusi manent, donec ab Ordinario dispensationem
obtinuerint.
TITULUS XVII.
De delictis contra obligationes proprias status clericalis vel religiosi.

210

