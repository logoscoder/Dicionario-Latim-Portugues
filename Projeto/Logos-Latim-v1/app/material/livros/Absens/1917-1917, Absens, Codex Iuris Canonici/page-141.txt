Art. II. De Signatura Apostolica.
Can. 1602. Supremum Signaturae Apostolicae Tribunal constat nonnullis S. R. E. Cardinalibus, quorum unus
Praefecti munere fungitur.
Can. 1603. par. 1. Apostolica Signatura videt potestate ordinaria:
1.o De violatione secreti, ac de damnis ab Auditoribus Sacrae Rotae illatis eo quod actum nullum vel iniustum
posuerint;
2.o De exceptione suspicionis contra aliquem Sacrae Rotae Auditorem;
3.o De querela nullitatis contra sententiam rotalem;
4.o De expostulatione pro restitutione in integrum adversus rotalem sententiam quae in rem iudicatam transierit;
5.o De recursibus adversus sententias rotales in causis matrimonialibus quas ad novum examen Sacra Rota
admittere renuit;
6.o De conflictu competentiae quem enasci contingat inter tribunalia inferiora, ad normam can. 1612, par. 2.
par. 2. Videt ex potestate delegata de petitionibus per supplices libellos ad Sanctissimum porrectis ad
obtinendam causae commissionem apud Sacram Rotam.
Can. 1604. par. 1. In causa criminali, de qua in can. 1603, par. 1, n. 1, si forte locus sit iudicio appellationis, hoc
obtinetur penes ipsum Supremum Tribunal.
par. 2. In casu suspicionis, Apostolica Signatura definit utrum sit locus recusationi Auditoris, necne; quo facto,
iudicium ad Sacram Rotam remittit, ut, secundum suas regulas ordinarias, procedat, Auditore, contra quem
exceptio mota fuit, in suo turno manente vel excluso.
par. 1. In casu querelae nullitatis aut restitutionis in integrum aut recursus de quibus in can. 1603, par. 1, nn. 3, 4,
5, de hoc tantum iudicat num sit nulla sententia rotalis, num locus sit restitutioni vel recursus sit admittendus; et
nullitate declarata aut restitutione concessa vel admisso recursu, causam remittit ad Sacram Rotam, nisi
Sanctissimus aliter providerit.
par. 4. In examine supplicum libellorum Signatura, habitis opportunis notitiis et auditis iis quorum interest,
decernit utrum precibus annuendum sit, necne.
Can. 1605. par. 1. Supremi Tribunalis Signaturae sententiae suam vim habent, quamvis rationes in facto et in
iure non contineant.
par. 2. Nihilominus sive ad instantiam partis sive ex officio, si res postulet, Supremum Tribunal edicere potest ut
praedictae rationes exponantur secundum regulas Tribunalis proprias.

CAPUT IV.
De tribunali delegato.
Can. 1606. Delegati iudices servare tenentur regulas statutas in can. 199-207, 209.
Can. 1607. par. 1. Iudex a Sancta Sede delegatus uti potest ministris constitutis in Curia dioecesis in qua iudicare
debet; sed potest etiam alios quoscunque maluerit eligere et assumere, nisi in delegationis rescripto aliud cautum
sit.
par. 2. Iudices vero ab Ordinariis locorum delegati uti debent ministris Curiae dioecesanae, nisi Episcopus in
aliquo peculiari casu ob gravem causam proprios et extraordinarios ministros constituendos decreverit.
TITULUS III.
De disciplina in tribunalibus servanda.
CAPUT I.
De offcio iudicum et tribunalis ministrorum.
Can. 1608. Iudex competens parti legitime requirenti suum ministerium ne recuset, firmo praescripto can. 1625,
par. 1.
Can. 1609. par. 1. Iudex antequem ad suum trahat tribunal et iudicaturus sedeat, videat utrum ipse sit competens,
necne.
141

