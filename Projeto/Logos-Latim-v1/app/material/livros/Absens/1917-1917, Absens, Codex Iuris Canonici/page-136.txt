celebrandi, vel alias praefinitas functiones ecclesiasticas explendi, aut nonnulla pietatis et caritatis opera
peragendi.
par. 2. Fundatio, legitime acceptata, naturam induit contractus synallagmatici: do ut facias.
Can. 1545. Loci Ordinarii est normas praescribere de dotis quantitate infra quam pia fundatio admitti nequeat et
de eius fructibus rite distribuendis.
Can. 1546. par. 1. Ut huiusmodi fundationes a persona morali acceptari possint, requiritur consensus Ordinarii
loci, in scriptis datus, qui eum ne praebeat, antequam legitime compererit personam moralem tum novo oneri
suscipiendo, tum antiquis iam susceptis satisfacere posse; maximeque caveat ut reditus omnino respondeant
oneribus adiunctis secundum cuiusque dioecesis morem.
par. 2. In acceptatione, constitutione et administratione fundationis patronus ecclesiae nullum ius habet.
Can. 1547. Pecunia et bona mobilia, dotationis nomine assignata, statim in loco tuto, ab eodem Ordinario
designando, deponantur ad eum finem ut eadem pecunia vel bonorum mobilium pretium custodiantur et
quamprimum caute et utiliter secundum prudens eiusdem Ordinarii arbitrium, auditis et iis quorum interest et
dioecesano administrationis Consilio, collocentur in commodum eiusdem fundationis cum expressa et individua
mentione oneris.
Can. 1548. par. 1. Fundationes, etiam viva voce factae, scripto consignentur.
par. 2. Alterum tabularum exemplar in Curiae archivo, alterum in archivo personae moralis, ad quam fundatio
spectat, tuto asservetur.
Can. 1549. par. 1. Servatis praescriptis can. 1514- 1517 et can. 1525, in qualibet ecclesia onerum ex piis
fundationibus incumbentium tabella conficiatur quae apud rectorem in loco tuto conservetur.
par. 2. Pariter praeter librum de quo in can. 843, par. 1, alter liber retineatur et apud rectorem servetur, in quo
singula onera perpetua et temporaria eorumque implementum et eleemosynae adnotentur, ut de iis omnibus
exacta ratio Ordinario loci reddatur.
Can. 1550. Si agatur de piis fundationibus in ecclesiis, etiam paroecialibus, religiosorum exemptorum, iura et
officia Ordinarii loci, de quibus in can. 1545-1549, exclusive competunt Superiori maiori.
Can. 1551. par. 1. Reductio onerum quae pias fundationes gravant, uni Sedi Apostolicae reservatur, nisi in
tabulis fundationis aliud expresse caveatur, et salvo praescripto can. 1517, par. 2.
par. 2. Indultum reducendi Missas fundatas non protenditur nec ad alias Missas ex contractu debitas nec ad alia
opera piae fundationis.
par. 3. Indultum vero generale reducendi onera piarum fundationum ita intelligendum est, nisi aliud constet, ut
indultarius potius alia onera, quam Missas reducat.
LIBER QUARTUS.
DE PROCESSIBUS.
PARS PRIMA.
DE IUDICIIS.
Can. 1552. par. 1. Nomine iudicii ecclesiastici intelligitur controversiae in re de qua Ecclesia ius habet
cognoscendi, coram tribunali ecclesiastico, legitima disceptatio et definitio.
par. 2. Obiectum iudicii sunt:
1.o Personarum physicarum vel moralium iura persequenda aut vindicanda, vel earundem personarum facta
iuridica declaranda; et tunc iudicium est contentiosum;
2.o Delicta in ordine ad poenam infligendam vel declarandam; et tunc iudicium est criminale.
Can. 1553. par. 1. Ecclesia iure proprio et exclusivo cognoscit:
1.o De causis quae respiciunt res spirituales et spiritualibus adnexas;
2.o De violatione legum ecclesiasticarum deque omnibus in quibus inest ratio peccati, quod attinet ad culpae
definitionem et poenarum ecclesiasticarum irrogationem;
3.o De omnibus causis sive contentiosis sive criminalibus quae respiciunt personas privilegio fori gaudentes ad
normam can. 120, 614, 680.
par. 2. In causis in quibus tum Ecclesia tum civilis potestas aeque competentes sunt, quaeque dicuntur mixti fori,
est locus praeventioni.
Can. 1554. Actor, qui causas mixti fori ad iudicem ecclesiasticum deductas ad forum saeculare iudicandas defert,
congruis poenis puniri potest ad normam can. 2222 et privatur iure contra eandem personam de eadem re et de
connexis causam agendi in foro ecclesiastico.
Can. 1555. par. 1. Tribunal Congregationis S. Officii suo more institutoque procedit sibique propriam
consuetudinem retinet; et etiam inferiora tribunalia in causis quae ad S. Officii tribunal spectant, normas ab
eodem traditas sequantur oportet.
par. 2. Cetera tribunalia servare debent praescripta canonum qui sequuntur.
136

