§ 3. Episcopi, non autem Vicarii Capitularis aut Vicarii Generalis sine speciali mandato, est eandem stipem
definire, et nemini, etiam religiosis etsi exemptis, licet ea maiorem exigere.
§ 4. Episcopus pro tota dioecesi eiusmodi stipem in dioecesana Synodo, si fieri possit, definiat, aut extra
Synodum, audito Capitulo.
Can. 1304. Benedictionem illius sacrae supellectilis quae ad normam legum liturgicarum benedici debet
antequam ad usum sibi proprium adhibeatur, impertire possunt:
1.o S. R. E. Cardinales et Episcopi omnes;
2.o Locorum Ordinarii, charactere episcopali carentes, pro ecclesiis et oratoriis proprii territorii;
3.o Parochus pro ecclesiis et oratoriis in territorio suae paroeciae positis, et rectores ecclesiarum pro suis
ecclesiis;
4.o Sacerdotes a loci Ordinario delegati, intra fines delegationis et iurisdictionis delegantis;
5.o Superiores religiosi, et sacerdotes eiusdem religionis ab ipsis delegati, pro propriis ecclesiis et oratoriis ac
pro ecclesiis monialium sibi subiectarum.
Can. 1305. § 1. Sacra supellex benedicta aut consecrata benedictionem aut consecrationem amittit:
l.o Si tales laesiones vel mutationes subierit ut pristinam amiserit formam, et iam ad suos usus non habeatur
idonea;
2.o Si ad usus indecoros adhibita vel publicae venditioni exposita fuerit.
§ 2. Calix et patena non amittunt consecrationem ob consumptionem vel renovationem auraturae, salva tamen,
priore in casu, gravi obligatione rursum ea inaurandi.
Can. 1306. § 1. Curandum ne calix cum patena et ante lotionem purificatoria, pallae et corporalia, quae adhibita
fuere in sacrificio Missae, tangantur, nisi a clericis vel ab iis qui eorum custodiam habent.
§ 2. Purificatoria, pallae et corporalia, in Missae sacrificio adhibita, ne tradantur lavanda laicis etiam religiosis,
nisi prius abluta fuerint a clerico in maioribus ordinibus constituto; aqua autem primae lotionis mittatur in
sacrarium vel, si hoc desit, in ignem.
TITULUS XIX.
De voto et iureiurando.
CAPUT I.
De voto.
Can. 1307. § 1. Votum, idest promissio deliberata ac libera Deo facta de bono possibili et meliore, ex virtute
religionis impleri debet.
§ 2. Nisi iure prohibeantur, omnes congruenti rationis usu pollentes, sunt voti capaces.
§ 3. Votum metu gravi et iniusto emissum ipso iure nullum est.
Can. 1308. § 1. Votum est publicum, si nomine Ecclesiae a legitimo Superiore ecclesiastico acceptetur; secus,
privatum.
§ 2. Sollemne, si ab Ecclesia uti tale fuerit agnitum; secus, simplex.
§ 3. Reservatum, cuius dispensationem sola Sedes Apostolica concedere potest.
§ 4. Personale, quo actio voventis promittitur; reale, quo promittitur res aliqua; mixtum, quod personalis et realis
naturam participat.
Can. 1309. Vota privata Sedi Apostolicae reservata sunt tantummodo votum perfectae ac perpetuae castitatis et
votum ingrediendi in religionem votorum sollemnium, quae emissa fuerint absolute et post completum decimum
octavum aetatis annum.
Can. 1310. § 1. Votum non obligat, ratione sui, nisi emittentem.
§ 2. Voti realis obligatio transit ad heredes, item obligatio voti mixti pro parte qua reale est.
Can. 1311. Cessat votum lapsu temporis ad finiendam obligationem appositi, mutatione substantiali materiae
promissae, deficiente conditione a qua votum pendet aut eiusdem causa finali, irritatione, dispensatione,
commutatione.
Can. 1312. § 1. Qui potestatem dominativam in voluntatem voventis legitime exercet, potest eius vota valide et,
ex iusta causa, etiam licite irrita reddere, ita ut nullo in casu obligatio postea reviviscat.
§ 2. Qui potestatem non quidem in voluntatem voventis, sed in voti materiam habet, potest voti obligationem
tandiu suspendere, quandiu voti adimplementum sibi praeiudicium afferat.
Can. 1313. Vota non reservata possunt iusta de causa dispensare, dummodo dispensatio ne laedat ius aliis
quaesitum:
1.o Loci Ordinarius quod attinet ad omnes suos subditos atque etiam peregrinos;
2.o Superior religionis clericalis exemptae quod attinet ad personas quae can. 514, § 1, enumerantur;
114

