Can. 470. par. l. Habeat parochus libros paroeciales, idest librum baptizatorum, confirmatorum, matrimoniorum,
defunctorum; etiam librum de statu animarum accurate conficere pro viribus curet; et omnes hos libros,
secundum usum ab Ecelesia probatum vel a proprio Ordinario praescriptum, conscribat ac diligenter asservet.
par. 2. In libro baptizatorum adnotetur quoque si baptizatus confirmationem receperit, matrimonium contraxerit,
salvo praescripto can. 1107, aut sacrum subdiaconatus ordinem susceperit, vel professionem sollemnem emiserit,
eaeque adnotationes in documenta accepti baptismatis semper referantur.
par. 3. In fine cuiuslibet anni parochus authenticum exemplar librorum paroecialium ad Curiam episcopalem
transmittat, excepto libro de statu animarum.
par. 4. Paroeciali utatur sigillo habeatque tabularium, seu archivum, in quo memorati libri custodiantur una cum
Episcoporum epistolis, aliisque documentis, necessitatis vel utilitatis causa servandis; quae omnia, ab Ordinario
vel eius delegato visitationis vel alio opportuno tempore inspicienda, religiose caveat ne ad extraneorum manus
perveniant.
CAPUT X.
De vicariis paroecialibus.
Can. 471. par. l. Si paroecia pleno iure fuerit unita domui religiosae, ecclesiae capitulari vel alii personae morali,
debet constitui vicarius, qui actualem curam gerat animarum, assignata eidem congrua fructuum portione,
arbitrio Episcopi.
par. 2. Excepto casu tum legitimi privilegii aut consuetudinis, tum dotationis vicariae ab Episcopo factae,
reservata sibi libera nominatione, vicarium praesentat Superior religiosus, Capitulum aliave persona moralis; loci
autem Ordinarius eundem, si idoneum, servato praescripto can. 459, repererit, instituat.
par. 3. Vicarius si sit religiosus, est amovibilis sicut parochus religiosus de quo in can. 454, par. 5; ceteri omnes
vicarii ex parte praesentantis sunt perpetui, sed ab Ordinario possunt, ad instar parochorum, removeri, monito eo
qui praesentavit.
par. 4. Ad vicarium exclusive pertinet tota animarum cura cum omnibus parochorum iuribus et obligationibus ad
normam iuris communis et secundum probata statuta dioecesana vel laudabiles consuetudines.
Can. 472. Vacante paroecia:
l.o Ordinarius loci in ea quamprimum constituat idoneum vicarium oeconomum, de consensu Superioris, si de
religioso agatur, qui eam tempore vacationis regat, assignata eidem parte fructuum pro congrua sustentatione;
2.o Ante oeconomi constitutionem, paroeciae regimen, nisi aliter provisum fuerit, assumat interim vicarius
cooperator; si plures vicarii sint, primus; si omnes aequales, munere antiquior; si vicarii desint, parochus
vicinior; si tandem agatur de paroecia religiosis concredita, domus Superior; loci autem Ordinarius in Synodo vel
extra Synodum tempestive determinet quaenam paroecia cuique paroeciae vicinior habenda sit;
3.o Qui paroeciae regimen ad normam n. 2 assumpsit, debet loci Ordinarium de paroeciae vacatione statim
certiorem facere.
Can. 473. par. 1. Vicarius oeconomus iisdem iuribus gaudet iisdemque officiis adstringitur, ac parochus, in iis
quae animarum curam spectant; nihil tamen ipsi agere in paroecia licet, quod praeiudicium afferre possit iuribus
parochi aut beneficii paroecialis.
par. 2. Oeconomus novo parocho vel oeconomo successori coram vicario foraneo vel alio sacerdote ab Ordinario
designato tradat clavem archivi et inventarium librorum ac documentorum aliarumque rerum quae ad paroeciam
pertinent, et rationem reddat accepti et expensi tempore administrationis.
Can. 474. Vicarius substitutus qui constituitur ad normam can. 465, par.par. 4, 5 et can. 1923, par. 2, locum
parochi tenet in omnibus quae ad curam animarum spectant, nisi Ordinarius loci vel parochus aliquid exceperint.
Can. 475. par. 1. Si parochus ob senectutem, mentis vitium, imperitiam, caecitatem aliamve permanentem
causam suis muniis rite obeundis impar evaserit, Ordinarius loci det vicarium adiutorem, praesentatum a
Superiore, si de paroecia agatur religiosis concredita, qui suppleat eius vicem, assignata eidem congrua fructuum
portione, nisi aliter provisum sit.
par. 2. Adiutori, si in omnibus suppleat parochi vicem, iura omnia et officia competunt parochorum propria,
excepta Missae applicatione pro populo quae parochum gravat; si vero suppleat ex parte dumtaxat, eius iura et
obligationes desumantur ex litteris deputationis.
par. 3. Si parochus sit sui compos, adiutor operam suam praestare debet sub eiusdem auctoritate secundum
Ordinarii litteras.
par. 4. Quod si per vicarium adiutorem bono animarum provideri nequeat, locus est parochi amotioni ad normam
can. 2147-2161.
Can. 476. par. 1. Si parochus propter populi multitudinem aliasve causas nequeat, iudicio Ordinarii, solus
convenientem curam gerere paroeciae, eidem detur unus vel plures vicarii cooperatores, quibus congrua
remuneratio assignetur.
par. 2. Vicarii cooperatores constitui possunt sive pro universa paroecia, sive pro determinata paroeciae parte.
par. 3. Non ad parochum, sed ad loci Ordinarium audito parocho, competit ius nominandi vicarios cooperatores e
clero saeculari.
41

