Can.1634. par. 1. Fatalia legis quae dicuntur, id est termini perimendis iuribus a lege constituti, prorogari non
possunt.
par. 2. Termini autem iudiciales et conventionales, ante eorum lapsum, poterunt, iusta intercedente causa, a
iudice, auditis vel petentibus partibus, prorogari.
par. 3. Caveat tamen iudex ne nimis diuturna lis fiat ex prorogatione.
Can. 1635. Si dies, pro actu iudiciali indicta, sit feriata nec in decreto iudicis dicatur expresse tribunal vacaturum
nihilominus causis cognoscendis, terminus intelligitur prorogatus ad primam sequentem diem non feriatam.
CAPUT IV.
De loco et tempore iudicii.
Can. 1636. Quamvis Episcopus in quolibet suae dioecesis loco, qui non sit exemptus, ius habeat erigendi
tribunal, nihilominus penes suam sedem aulam statuat, quae sit ordinarius iudiciorum locus: ibique Crucifixi
imago emineat, et adsit Evangeliorum liber.
Can. 1637. Iudex e territorio suo vi expulsus vel a iurisdictione ibi exercenda impeditus, potest extra territorium
iurisdictionem suam exercere et sententiam ferre, certiore tamen hac de re facto loci Ordinario.
Can.1638. par. 1. In unaquaque dioecesi Ordinarius publico decreto dies et horas definiri curet, pro loci ac
temporum adiunctis opportunas, quibus tribunal adiri regulariter possit, et ab eo iustitiae administratio exigi.
par. 2. Iusta tamen de causa, et quoties periculum sit in mora, fas est fidelibus quovis tempore iudicis
ministerium in sui iuris vel boni publici tutelam invocare.
Can. 1639. par. 1. Dies festi de praecepto, et ultimi tres dies hebdomadae sanctae feriati habeantur; et in iis
citationes intimare audientias habere, partes et testes excutere, probationes assumere, decreta et sententias ferre,
denuntiare et exsequi vetitum est, nisi necessitas, christiana caritas, aut bonum publicum aliud postulent.
par. 2. Iudicis autem est in singulis casibus statuere et denuntiare, an et quae acta supra dictis diebus expleri
debeant.
CAPUT V.
De personis ad disceptationem iudicialem admittendis et de modo confectionis et conservationis actorum.
Can. 1640. par. 1. Dum causae coram tribunali aguntur,extranei ab aula arceantur et ii tantummodo adsint, quos
ad processum expediendum iudex necessarios esse iudicaverit.
par. 2. Omnes assistentes, qui reverentiae et obedientiae tribunali debitae graviter defuerint, iudex, etiam illico et
in continenti si coram tribunali sedente in id quis peccaverit, potest censuris quoque aliisve congruis poenis ad
officium reducere, advocatos praeterea et procuratores etiam iure alias causas apud tribunalia ecclesiastica
pertractandi privare.
Can. 1641. Si alicui actui processuali interveniat persona linguae loci ignara et iudices ac partes linguam huius
personae propriam non intelligant, interpres adhibeatur iuratus, et a iudice designatus, contra quem alterutra pars
legitimam exceptionem non proposuerit.
Can. 1642. par. 1. Acta iudicialia, tum quae meritum guaestionis respiciunt, seu acta causae, ex. gr., sententiae et
cuiusque generis probationes, tum quae ad formam procedendi pertinent, seu acta processus, ex. gr., citationes,
intimationes, etc., scripto redacta esse debent.
par. 2. Nisi iusta causa aliud suadeat, quoad eius fieri potest, lingua latina redigantur; sed interrogationes et
responsiones testium, aliaque similia, lingua vernacula confici debent.
Can. 1643. par. 1. Singula folia processus numerentur; et actuarii subscriptio cum sigillo tribunalis apponatur in
unoquoque folio.
par. 2. Singulis actis completis vel interruptis seu ad aliam sessionem remissis, apponatur subscriptio actuarii et
iudicis vel tribunalis praesidis.
par. 3. Quoties in actis iudicialibus partium aut testium subscriptio requiritur, si pars aut testis hanc facere
nequeat vel nolit, id in ipsis actis adnotetur, simulque iudex et actuarius fidem faciant actum ipsum de verbo ad
verbum parti aut testi perlectum fuisse, et partem aut testem vel non potuisse vel noluisse subscribere.
Can. 1644. par. 1. In casu appellationis, actorum exemplaria ad normam can. 1642, 1643 conscripta et in
fasciculum religata, cum indice omnium actorum et documentorum et cum testificatione actuarii seu cancellarii
de eorum fideli transcriptione et integritate, mittantur ad superius tribunal; si exemplaria sine gravi incommodo
exscribi nequeant, mittantur cum opportunis cautelis acta ipsa originalia.
par. 2. Si eo mittenda sint ubi vernacula lingua non sit cognita, acta ipsa in linguam latinam vertantur, adhibitis
cautelis ut de fideli translatione constet.
144

