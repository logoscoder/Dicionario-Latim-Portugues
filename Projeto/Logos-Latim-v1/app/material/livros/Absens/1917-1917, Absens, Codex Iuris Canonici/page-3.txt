Can. 33. par. 1. In supputandis horis diei standum est communi loci usui; sed in privata Missae celebratione, in
privata horarum canonicarum recitatione, in sacra communione recipienda et in ieiunii vel abstinentiae lege
servanda, licet alia sit usualis loci supputatio, potest quis sequi loci tempus aut locale sive verum sive medium,
aut legale sive regionale sive aliud extraordinarium.
par. 2. Quod attinet ad tempus urgendi contractuum obligationes, servetur, nisi aliter expressa pactione
conventum fuerit, praescriptum iuris civilis in territorio vigentis.
Can. 34. par. 1. Si mensis et annus designentur proprio nomine vel aequivalenter, ex. gr., mense februario, anno
proxime futuro, sumantur prout sunt in calendario.
par. 2. Si terminus a quo nec explicite nec implicite assignetur, ex. gr., suspensio a Missae celebratione per
mensem aut duos annos, tres in anno vacationum menses, etc., tempus supputetur de momento ad momentum; et
si tempus sit continuum, ut in allato primo exemplo, menses et anni sumantur prout sunt in calendario; si
intermissum, hebdomada intelligatur 7 dierum, mensis 30, annus 365.
par. 3. Si tempus constet uno vel pluribus mensibus aut annis, una vel pluribus hebdomadibus aut tandem
pluribus diebus, et terminus a quo explicite vel implicite assignetur:
l.deg. Menses et anni sumantur prout sunt in calendario;
2.deg. Si terminus a quo coincidat cum initio diei, ex. gr., duo vacationum menses a die 15 augusti, primus dies
ad explendam numerationem computetur et tempus finiatur incipiente ultimo die eiusdem numeri;
3.deg. Si terminus a quo non coincidat cum initio diei, ex. gr., decimus quartus aetatis annus, annus novitiatus,
octiduum a vacatione sedis episcopalis, decendium ad appellandum, etc., primus dies ne computetur et tempus
finiatur expleto ultimo die eiusdem numeri;
4.deg. Quod si mensis die eiusdem numeri careat, ex. gr., unus mensis a die 30 ianuarii, tunc pro diverso casu
tempus finiatur incipiente vel expleto ultimo die mensis;
5.deg. Si agatur de actibus eiusdem generis statis temporibus renovandis, ex. gr., triennium ad professionem
perpetuam post temporariam, triennium aliudve temporis spatium ad electionem renovandam, etc., tempus finitur
eodem recurrente die quo incepit, sed novus actus per integrum eundem diem poni potest.
Can. 35. Tempus utile illud intelligitur quod pro exercitio aut prosecutione sui iuris ita alicui competit ut
ignoranti aut agere non valenti non currat; continuum, quod nullam patitur interruptionem.
TITULUS IV.
De rescriptis.
Can. 36. par. l. Rescripta tum Sedis Apostolicae tum aliorum Ordinariorum impetrari libere possunt ab omnibus
qui expresse non prohibentur.
par. 2. Gratiae et dispensationes omne genus a Sede Apostolica concessae etiam censura irretitis validae sunt,
salvo praescripto can. 2265, par. 2, 2275, n. 3, 2283.
Can. 37. Rescriptum impetrari potest pro alio etiam praeter eius assensum; et licet ipse possit gratia per
rescriptum concessa non uti, rescriptum tamen valet ante eius acceptationem, nisi aliud ex appositis clausulis
appareat.
Can. 38. Rescripta quibus gratia conceditur sine interiecto exsecutore, effectum habent a momento quo datae
sunt litterae; cetera a tempore exsecutionis.
Can. 39. Conditiones in rescriptis tunc tantum essentiales pro eorundem validitate censentur, cum per particulas
si, dummodo, vel aliam eiusdem significationis exprimuntur.
Can. 40. In omnibus rescriptis subintelligenda est, etsi non expressa, conditio: Si preces veritate nitantur, salvo
praescripto can. 45, 1054.
Can. 41. In rescriptis quorum nullus est exsecutor, preces veritate nitantur oportet tempore quo rescriptum datum
est; in ceteris tempore exsecutionis.
Can. 42. par. l. Reticentia veri, seu subreptio, in precibus non obstat quominus reseriptum vim habeat ratumque
sit, dummodo expressa fuerint quae de stylo Curiae sunt ad validitatem exprimenda.
par. 2. Nec obstat expositio falsi, seu obreptio, dummodo vel unica causa proposita vel ex pluribus propositis una
saltem motiva vera sit.
par. 3. Vitium obreptionis vel subreptionis in una tantum parte rescripti aliam non infirmat, si una simul plures
gratiae per rescriptum concedantur.
Can. 43. Gratia ab una Sacra Congregatione vel Officio Romanae Curiae denegata, invalide ab alia Sacra
Congregatione vel Officio aut a loci Ordinario, etsi potestatem habente, conceditur sine assensu Sacrae
Congregationis vel Officii quocum vel quibuscum agi coeptum fuit, salvo iure S. Poenitentiariae pro foro
interno.
Can. 44. par. 1. Nemo gratiam a proprio Ordinario denegatam ab alio Ordinario petat, nulla facta denegationis
mentione; facta autem mentione, Ordinarius gratiam ne concedat, nisi habitis a priore Ordinario denegationis
rationibuns.
par. 2. Gratia a Vicario Generali denegata et postea, nulla facta huius denegationis mentione, ab Episcopo
impetrata, invalida est; gratia autem ab Episcopo denegata nequit valide, etiam facta denegationis mentione, a
Vicario Generali, non consentiente Episcopo, impetrari.
3

