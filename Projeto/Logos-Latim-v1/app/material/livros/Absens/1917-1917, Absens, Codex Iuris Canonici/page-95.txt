Can.1082. § 1. Ut matrimonialis consensus haberi possit, necesse est ut contrahentes saltem non ignorent
matrimonium esse societatem permanentem inter virum et mulierem ad filios procreandos.
§ 2. Haec ignorantia post pubertatem non praesumitur.
Can. 1083. § 1. Error circa personam invalidum reddit matrimonium.
§ 2. Error circa qualitatem personae, etsi det causam contractui, matrimonium irritat tantum:
1.o Si error qualitatis redundet in errorem personae;
2.o Si persona libera matrimonium contrahat cum persona quam liberam putat, cum contra sit serva, servitute
proprie dicta.
Can. 1084. Simplex error circa matrimonii unitatem vel indissolubilitatem aut sacramentalem dignitatem, etsi det
causam contractui, non vitiat consensum matrimonialem.
Can. 1085. Scientia aut opinio nullitatis matrimonii consensum matrimonialem necessario non excludit.
Can. 1086. § 1. Internus animi consensus semper praesumitur conformis verbis vel signis in celebrando
matrimonio adhibitis.
§ 2. At si alterutra vel utraque pars positivo voluntatis actu excludat matrimonium ipsum, aut omne ius ad
coniugalem actum, vel essentialem aliquam matrimonii proprietatem, invalide contrahit.
Can. 1087. § 1. Invalidum quoque est matrimonium initum ob vim vel metum gravem ab extrinseco et iniuste
incussum, a quo ut quis se liberet, eligere cogatur matrimonium.
§ 2. Nullus alius metus, etiamsi det causam contractui, matrimonii nullitatem secumfert.
Can. 1088. § 1. Ad matrimonium valide contrahendum necesse est ut contrahentes sint praesentes sive per se ipsi
sive per procuratorem.
§ 2. Sponsi matrimonialem consensum exprimant verbis; nec aequipollentia signa adhibere ipsis licet, si loqui
possint.
Can. 1089. § 1. Firmis dioecesanis statutis desuper additis, ut matrimonium per procuratorem valide ineatur,
requiritur mandatum speciale ad contrahendum cum certa persona, subscriptum a mandante et vel a parocho aut
Ordinario loci in quo mandatum fit, vel a sacerdote ab alterutro delegato, vel a duobus saltem testibus.
§ 2. Si mandans scribere nesciat, id in ipso mandato adnotetur et alius testis addatur qui scripturam ipse quoque
subsignet; secus mandatum irritum est.
§ 3. Si, antequam procurator nomine mandantis contraxerit, hic mandatum revocaverit aut in amentiam inciderit,
invalidum est matrimonium, licet sive procurator sive alia pars contrahens haec ignoraverint.
§ 4. Ut matrimonium validum sit, procurator debet munere suo per se ipse fungi.
Can. 1090. Matrimonium per interpretem quoque contrahi potest.
Can. 1091. Matrimonio per procuratorem vel per interpretem contrahendo parochus ne assistat, nisi adsit iusta
causa et de authenticitate mandati vel de interpretis fide dubitari nullo modo liceat, habita, si tempus suppetat,
Ordinarii licentia.
Can. 1092. Conditio semel apposita et non revocata:
1.o Si sit de futuro necessaria vel impossibilis vel turpis, sed non contra matrimonii substantiam, pro non adiecta
habeatur;
2.o Si de futuro contra matrimonii substantiam illud reddit invalidum;
3.o Si de futuro licita, valorem matrimonii suspendit;
4.o Si de praeterito vel de praesenti, matrimonium erit validum vel non, prout id quod conditioni subest, exsistit
vel non.
Can. 1093. Etsi matrimonium invalide ratione impedimenti initum fuerit, consensus praestitus praesumitur
perseverare, donec de eius revocatione constiterit.
CAPUT VI.
De forma celebrationis matrimonii.
Can. 1094. Ea tantum matrimonia valida sunt quae contrahuntur coram parocho, vel loci Ordinario, vel sacerdote
ab alterutro delegato et duobus saltem testibus, secundum tamen regulas expressas in canonibus qui sequuntur, et
salvis exceptionibus de quibus in can. 1098,1099.
Can. 1095. § 1. Parochus et loci Ordinarius valide matrimonio assistunt:
1.o A die tantummodo adeptae canonicae possessionis beneficii ad normam can. 334, § 3, 1444, § 1, vel initi
officii, nisi per sententiam fuerint excommunicati vel interdicti vel suspensi ab officio aut tales declarati;
2.o Intra fines dumtaxat sui territorii; in quo matrimoniis nedum suorum subditorum, sed etiam non subditorum
valide assistunt;
3.o Dummodo neque vi neque metu gravi constricti requirant excipiantque contrahentium consensum.
§ 2. Parochus et loci Ordinarius qui matrimonio possunt valide assistere, possunt quoque alii sacerdoti licentiam
dare ut intra fines sui territorii matrimonio valide assistat.
95

