Can. 2303. par. 1. Depositio, firmis obligationibus e suscepto ordine exortis et privilegiis clericalibus, secumfert
tum suspensionem ab officio, et inhabilitatem ad quaelibet officia, dignitates, beneficia, pensiones, munera in
Ecclesia, tum etiam privationem illorum quae reus habeat, licet eorum titulo fuerit ordinatus.
par. 2. Sed hoc ultimo in casu, si clericus vere indigeat, Ordinarius pro sua caritate, quo meliore modo fieri
potest, ei providere curet, ne cum dedecore status clericalis mendicare cogatur.
par. 3. Poena depositionis infligi nequit, nisi in casibus iure expressis.
Can. 2304. par. 1. Si clericus depositus non det emendationis signa et praesertim si scandalum dare pergat
monitusque non resipiscat, Ordinarius potest eum perpetuo privare iure deferendi habitum ecclesiasticum.
par. 2. Haec privatio secumfert privationem privilegiorum clericalium et cessationem praescripti can. 2303, par.
2.
Can. 2305. par. 1. Degradatio in se continet depositionem, perpetuam privationem habitus ecclesiastici et
reductionem clerici ad statum laicalem.
par. 2. Haec poena ferri solummodo potest propter delictum in iure expressum, aut si clericus, iam depositus et
habitu clericali privatus, grave adhuc scandalum per annum praebere pergat.
par. 3. Alia est verbalis seu edictalis, quae sola sententia irrogatur, ita tamen ut omnes suos effectus iuridicos
statim habeat sine ulla exsecutione; alia realis, si serventur sollemnia praescripta in Pontificali Romano.
TITULUS X.
De remediis poenalibus et poenitentiis.
CAPUT I.
De remediis poenalibus.
Can. 2306. Remedia poenalia sunt:
1.* Monitio;
2.* Correptio;
3.* Praeceptum;
4.* Vigilantia.
Can. 2307. Eum qui versatur in proxima occasione delictum committendi vel in quem, ex inquisitione peracta,
gravis suspicio cadit delicti commissi, Ordinarius per se vel per interpositam personam moneat.
Can. 2308. Si ex alicuius conversatione scandalum vel gravis ordinis perturbatio oriantur, est locus correptioni,
ab Ordinario per se vel per interpositam personam, etiam per epistolam faciendae, peculiaribus accommodatae
conditionibus personae et facti de quo agitur.
Can. 2309. par. 1. Tam monitio quam correptio potest esse vel publica vel secreta.
par. 2. Correptio vel monitio publica fiat vel coram notario aut duobus testibus, vel per epistolam ita tamen ut de
receptione et tenore epistolae ex aliquo documento constet.
par. 3. Correptio publica fieri tantum potest adversus reum de delicto convictum vel confessum; et est iudicialis,
si fiat a iudice pro tribunali sedente vel ab Ordinario ante processum criminalem.
par. 4. Correptio iudicialis vel habetur loco poenae vel fit ad augendam poenam, praecipue si agatur de recidivo.
par. 5. De monitione et correptione, etsi secreto factae fuerint, constare debet ex aliquo documento in secreto
archivo Curiae asservando.
par. 6. Tam correptio quam monitio fieri potest semel vel pluries, pro Superioris arbitrio et prudentia.
Can. 2310. Monitionibus et correptionibus incassum factis, vel si ex eisdem effectum sperare non liceat, datur
praeceptum, quo quid agere quidve evitare praeventus debeat, accurate indicetur, cum poenae comminatione in
casu transgressionis.
Can. 2311. par. 1. Si casus gravitas ferat et praecipue si agatur de eo qui in periculo versetur relabendi in idem
crimen, eum Ordinarius submittat vigilantiae.
par. 2. Vigilantia praecipi quoque potest ad augendam poenam, praecipue in recidivos.
CAPUT II.
De poenitentiis.
Can. 2312. par. 1. Poenitentiae in foro externo imponuntur ut delinquens vel poenam effugiat, vel poenae
contractae absolutionem aut dispensationem recipiat.
par. 2. Ob delictum aut transgressionem occultam nunquam poenitentia publica imponatur.
par. 3. Poenitentiae non tam secundum quantitatem delicti, quam secundum poenitentis contritionem
moderandae sunt, pensatis qualitatibus personarum et delictorum adiunctis.
204

