Can. 583. Professis a votis simplicibus in Congregationibus religiosis non licet:
1.o Per actum inter vivos dominium bonorum suorum titulo gratioso abdicare;
2.o Testamentum conditum ad normam can. 569, § 3, mutare sine licentia Sanctae Sedis, vel, si res urgeat nec
tempus suppetat ad eam recurrendi, sine licentia Superioris maioris aut, si nec ille adiri possit, localis.
Can. 584. Post annum ab emissa qualibet professione religiosa, vacant beneficia paroecialia; post triennium
cetera.
Can. 585. Professus a votis perpetuis sive sollemnibus sive simplicibus amittit ipso iure propriam quam in
saeculo habebat dioecesim.
Can. 586. § 1. Professio religiosa irrita ob impedimentum externum non convalescit per subsequentes actus, sed
opus est ut a Sede Apostolica sanetur, vel denuo, cognita nullitate et impedimento sublato, legitime emittatur.
§ 2. Si autem irrita fuerit ob consensus defectum mere internum, hoc praestito, convalescit, dummodo ex parte
religionis consensus non fuerit revocatus.
§ 3. Si contra validitatem professionis religiosae gravia sint argumenta et religiosus renuat ad cautelam sive
professionem renovare sive eiusdem sanationem petere, res ad Sedem Apostolicam deferatur.
TITULUS XII.
De ratione studiorum in religionibus clericalibus.
Can. 587. § 1. Quaelibet clericalis religio habeat studiorum sedes a Capitulo generali vel a Superioribus
approbatas, firmo praescripto can. 554, § 3.
§ 2. In studiorum domo vigeat perfecta vita communis; secus studentes ad ordines promoveri nequeunt.
§ 3. Si religio aut provincia studiorum domos rite instructas habere nequeat, aut si quas habet, adire, Superiorum
iudicio, difficile sit, religiosi alumni mittantur vel ad recte ordinatam studiorum sedem alius provinciae aut
religionis, vel ad scholas Seminarii episcopalis, vel ad publicum catholicum athenaeum.
§ 4. Religiosis, qui studiorum causa longe a propria domo mittuntur, non licet in privatis domibus habitare, sed
opus est ut in aliquam suae religionis domum se recipiant, vel, si id fieri non possit, apud religiosum aliquod
institutum virorum, vel Seminarium aliamve piam domum, cui sacri ordinis viri praesint, quaeque ab
ecclesiastica auctoritate approbata sit.
Can. 588. § 1. Toto studiorum curriculo religiosi committantur speciali curae Praefecti seu Magistri spiritus qui
eorum animos ad vitam religiosam informet opportunis monitis, instructionibus atque exhortationibus.
§ 2. Praefectus vel Magister spiritus iis qualitatibus praeditus sit oportet, quae in Magistro novitiorum
requiruntur ad normam can. 559, §§ 2, 3.
§ 3. Superiores vero sedulo invigilent ut ea quae can. 595 pro omnibus religiosis praescribuntur, in studiorum
domo perfectissime observentur.
Can. 589. § 1. Religiosi in inferioribus disciplinis rite instructi, in philosophiae studia saltem per biennium et
sacrae theologiae saltem per quadriennium, doctrinae D. Thomae inhaerentes ad normam can. 1366, § 2,
diligenter incumbant, secundum instructiones Apostolicae Sedis.
§ 2. Studiorum tempore magistris et alumnis officia ne imponantur quae a studio eos avocent vel scholam
quoquo modo impediant; supremus autem Moderator et in casibus particularibus alii quoque Superiores possunt
pro sua prudentia eos a nonnullis communitatis actibus, etiam a choro, praesertim nocturnis horis, eximere,
quoties id studiis excolendis necessarium videatur.
Can. 590. Religiosi sacerdotes, iis tantum exceptis qui a Superioribus maioribus gravem ob causam fuerint
exempti, aut qui vel sacram theologiam, vel ius canonicum, vel philosophiam scholasticam doceant, post
absolutum studiorum curriculum, quotannis, saltem per quinquennium, a doctis gravibusque patribus
examinentur in variis doctrinae sacrae disciplinis antea opportune designatis.
Can. 59l. In qualibet saltem formata domo, minimum semel in mense, habeatur solutio casus moralis et liturgici,
cui, si Superior opportunum existimaverit, addi potest sermo de re dogmatica coniunctisve doctrinis; et omnes
clerici professi qui studio sacrae theologiae operam navant aut illud expleverunt et in domo degunt, assistere
tenentur, nisi aliud in constitutionibus caveatur.
TITULUS XIII.
De obligationibus et privilegiis religiosorum.
CAPUT I.
De obligationibus.
53

