par. 3. Si confessarius, ignorans reservationem, poenitentem a censura ac peccato absolvat, absolutio censurae
valet, dummodo ne sit censura ab homine aut censura specialissimo modo Sedi Apostolicae reservata.
Can. 2248. par. 1. Quaelibet censura, semel contracta, tollitur tantum legitima absolutione.
par. 2. Absolutio denegari nequit cum primum delinquens a contumacia recesserit ad normam can. 2242, par. 3;
a censura autem absolvens, potest, si res ferat, pro patrato delicto congruam vindicativam poenam vel
poenitentiam infligere.
par. 3. Censura, per absolutionem sublata, non reviviscit, nisi in casu quo onus impositum sub poena
reincidentiae impletum non fuerit.
Can. 2249. par. 1. Si quis pluribus censuris detineatur, potest ab una absolvi, ceteris minime absolutis.
par. 2. Petens absolutionem, debet casus omnes indicare, secus absolutio valet tantum pro casu expresso; quod si
absolutio, quamvis particularis petitio facta sit, fuerit generalis, valet quoque pro reticitis bona fide, excepta
censura specialissimo modo Sedi Apustolicae reservata, non autem pro reticitis mala fide.
Can. 2250. par. 1. Si agatur de censura quae non impedit Sacramentorum receptionem, censuratus, rite dispositus
et a contumacia recedens, potest absolvi a peccatis, firma censura.
par. 2. Si vero agatur de censura quae impedit Sacramentorum receptionem, censuratus nequit absolvi a peccatis,
nisi prius a censura absolutus fuerit.
par. 3. Absolutio censurae in foro sacramentali continetur in consueta forma absolutionis peccatorum in libris
ritualibus praescripta; in foro non sacramentali quolibet modo dari potest, sed ad excommunicationis
absolutionem regulariter formam adhiberi convenit in eisdem libris traditam.
Can. 2251. Si absolutio censurae detur in foro externo, utrumque forum afficit; si in interno, absolutus, remoto
scandalo, potest uti talem se habere etiam in actibus fori externi; sed, nisi concessio absolutionis probetur aut
saltem legitime praesumatur in foro externo, censura potest a Superioribus fori externi, quibus reus parere debet,
urgeri, donec absolutio in eodem foro habita fuerit.
Can. 2252. Qui in periculo mortis constituti, a sacerdote, specialis facultatis experte, receperunt absolutionem ab
aliqua censura ab homine vel a censura specialissimo modo Sedi Apostolicae reservata, tenentur, postquam
convaluerint, obligatione recurrendi, sub poena reincidentiae, ad illum qui censuram tulit, si agatur de censura ab
homine; ad S. Poenitentiariam vel ad Episcopum aliumve facultate praeditum, ad normam can. 2254, par. 1, si de
censura a iure; eorumque mandatis parendi.
Can. 2253. Extra mortis periculum possunt absolvere:
1.* A censura non reservata, in foro sacramentali quilibet confessarius; extra forum sacramentale quicunque
iurisdictionem in foro externo habeat in reum;
2.* A censura ab homine, ille, cui censura reservata est ad normam can. 2245, par. 2; ipse autem potest
absolutionem concedere, etiamsi reus alio domicilium vel quasi-domicilium transtulerit;
3.* A censura a iure reservata, ille qui censuram constituit vel cui reservata est, eorumque successores aut
competentes Superiores aut delegati. Quare a censura reservata Episcopo vel Ordinario, quilibet Ordinarius
absolvere potest suos subditos, loci vero Ordinarius etiam peregrinos; a reservata Sedi Apostolicae, haec aliive
qui absolvendi potestatem ab ea impetraverint sive generalem, si censura simpliciter reservata sit, sive specialem,
si reservata speciali modo, sive denique specialissimam, si reservata specialissimo modo, salvo praescripto can.
2254.
Can. 2254. par. 1. In casibus urgentioribus, si nempe censurae latae sententiae exterius servari nequeant sine
periculo gravis scandali vel infamiae, aut si durum sit poenitenti in statu gravis peccati permanere per tempus
necessarium ut Superior competens provideat, tunc quilibet confessarius in foro sacramentali ab eisdem, quoquo
modo reservatis, absolvere potest, iniuncto onere recurrendi, sub poena reincidentiae, intra mensem saltem per
epistolam et per confessarium, si id fieri possit sine gravi incommodo, reticito nomine, ad S. Poenitentiariam vel
ad Episcopum aliumve Superiorem praeditum facultate et standi eius mandatis.
par. 2. Nihil impedit quominus poenitens, etiam post acceptam, ut supra, absolutionem, facto quoque recursu ad
Superiorem, alium adeat confessarium facultate praeditum, ab eoque, repetita confessione saltem delicti cum
censura, consequatur absolutionem; qua obtenta, mandata ab eodem accipiat, quin teneatur postea stare aliis
mandatis ex parte Superioris supervenientibus.
par. 3. Quod si in casu aliquo extraordinario hic recursus sit moraliter impossibilis, tunc ipsemet confessarius,
excepto casu quo agatur de absolutione censurae de qua in can. 2367, potest absolutionem concedere sine onere
de quo supra, iniunctis tamen de iure iniungendis, et imposita congrua poenitentia et satisfactione pro censura, ita
ut poenitens, nisi intra congruum tempus a confessario praefiniendum poenitentiam egerit ac satisfactionem
dederit, recidat in censuram.
CAPUT II.
De censuris in specie.

198

