Can. 1623. par. 1. In iudicio criminali semper, in contentioso autem si ex revelatione alicuius actus processualis
praeiudicium partibus obvenire possit, iudices et tribunalis adiutores tenentur ad secretum officii.
par. 2. Tenentur etiam semper ad inviolabile secretum servandum de discussione quae in tribunali collegiali ante
ferendam sententiam habetur, tum etiam de variis suffragiis et opinionibus ibidem prolatis.
par. 3. Imo quoties causae vel probationum natura talis sit ut ex actorum vel probationum evulgatione aliorum
fama periclitetur, vel praebeatur ansa dissidiis, aut scandalum aliudve id genus incommodum oriatur, iudex
poterit testes, peritos, partes earumque advocatos vel procuratores iureiurando adstringere ad secretum
servandum.
Can. 1624. Iudex et omnes tribunalis administri, occasione agendi iudicii, munera quaevis acceptare prohibentur.
Can. 1625. par. 1. Iudices qui cum certe et evidenter competentes sunt, ius reddere recusant, vel qui temere se
competentes declarant, vel qui ex culpabili negligentia aut dolo actum nullum cum aliorum detrimento vel
iniustum ponunt aut aliud litigantibus damnum inferunt, tenentur de damnis et ab Ordinario loci vel, si de
Episcopo agatur, a Sede Apostolica, ad instantiam partis aut etiam ex officio, congruis poenis pro gravitate
culpae puniri possunt, non exclusa officii privatione.
par. 2. Iudices qui secreti legem violare vel acta secreta cum aliis quoquo modo communicare praesumpserint,
puniantur muleta pecuniaria aliisque poenis, privatione officii non exclusa, pro diversa reatus gravitate, salvis
peculiaribus statutis, quibus graviores poenae praescribantur.
par. 3. Eisdem sanctionibus subsunt tribunalis officiales et adiutores, si officio suo, ut supra, defuerint, quos
omnes etiam iudex punire potest.
Can. 1626. Cum iudex praevidet actorem probabiliter spreturum esse sententiam ecclesiasticam si forte haec ipsi
sit contraria, et idcirco conventi iuribus non satis consultum iri, potest, ad eiusdem conventi instantiam vel etiam
ex officio, actorem adigere ad congruam cautionem praestandam pro ecclesiasticae sententiae observantia.
CAPUT II.
De ordine cognitionum.
Can. 1627. Iudices et tribunalia tenentur causas ad se delatas eo ordine cognoscere quo fuerunt propositae, nisi
aliqua earum celerem prae ceteris expeditionem exigat, quod quidem peculiari decreto a iudice seu a tribunali
statuendum est.
Can. 1628. par. 1. Exceptiones dilatoriae, eae praesertim quae respiciunt personas et modum iudicii,
proponendae et cognoscendae sunt ante contestationem litis, nisi contestata iam lite primum emerserint aut pars
iureiurando affirmet eas tunc tantum sibi innotuisse.
par. 2. Exceptio tamen de incompetentia iudicis absoluta a partibus opponi potest in quovis statu et gradu causae.
par. 3. Pariter exceptio excommunicationis opponi potest in quolibet iudicii statu et gradu, dummodo ante
sententiam definitivam; imo si agatur de excommunicatis vitandis, aut toleratis contra quos sententia
condemnatoria vel declaratoria lata fuerit, ii ex officio semper excludi debent.
Can. 1629. par. 1. Exceptiones peremptoriae, quae dicuntur litis finitae, veluti exceptio rei iudicatae,
transactionis, etc., proponi et cognosci debent ante contestationem litis; qui serius eas opposuerit, non est
reiiciendus, sed condemnetur in expensis, nisi probet se oppositionem malitiose non distulisse.
par. 2. Aliae exceptiones peremptoriae proponi debent post contestatam litem, et suo tempore tractandae sunt
secundum regutas circa quaestiones incidentes.
Can. 1630. par. 1. Actiones reconventionales satius statim post litis contestationem, utiliter quovis iudicii
momento, ante sententiam tamen, proponi possunt.
par. 2. Cognoscantur autem simul cum conventionali actione, hoc est pari gradu cum ea, nisi eas separatim
cognoscere necessarium sit aut iudex opportunius existimaverit.
Can. 1631. Quaestiones de cautione pro expensis iudicialibus praestanda aut de concessione gratuiti patrocinii,
quod statim ab initio postulatum fuerit, et aliae huiusmodi videndae regulariter sunt ante litis contestationem.
Can. 1632. Quoties, proposita principali controversia, quaestio praeiudicialis suboriatur, id est eiusmodi ex cuius
solutione pendeat solutio quaestionis principalis, illa ante omnia a iudice cognoscenda est.
Can. 1633. par. 1. Si ex principali controversia quaestiones incidentes nascantur, cognoscantur prius eae quarum
solutio viam sternat ad aliarum solutionem.
par. 2. Quod si nullo nexu logico inter se cohaereant, quae prius ab alterutra parte propositae sunt, illae antea
definiantur.
par. Si de spolio incidat quaestio, haec ante omnia est dirimenda.
CAPUT III.
De dilationum terminis fatalibus.

143

