Can. 592. Obligationibus communibus clericorum de quibus in can. 124-142, etiam religiosi omnes tenentur, nisi
ex contextu sermonis vel ex rei natura aliud constet.
Can. 593. Omnes et singuli religiosi, Superiores aeque ac subditi, debent, non solum quae nuncuparunt vota
fideliter integreque servare, sed etiam secundum regulas et constitutiones propriae religionis vitam componere
atque ita ad perfectionem sui status contendere.
Can. 594. § 1. In quavis religione vita communis accurate ab omnibus servetur etiam in iis quae ad victum, ad
vestitum et ad supellectilem pertinent.
§ 2. Quidquid a religiosis, etiam a Superioribus, acquiritur ad normam can. 580, § 2, et can. 582, n. l, bonis
domus, provinciae vel religionis admisceatur, et pecunia quaelibet omnesque tituli in capsa communi
deponantur.
§ 3. Religiosorum supellex paupertati conveniat quam professi sunt.
Can. 595. § 1. Curent Superiores ut omnes religiosi:
1.o Quotannis spiritualibus exercitiis vacent;
2.o Legitime non impediti quotidie Sacro intersint, orationi mentali vacent, et in alia pietatis officia, quae a
regulis et constitutionibus praescripta sint, sedulo incumbant;
3.o Ad poenitentiae sacramentum semel saltem in hebdomada accedant.
§ 2. Superiores suos inter subditos promoveant frequentem, etiam quotidianam, sanctissimi Corporis Christi
receptionem; frequens autem, imo etiam quotidianus accessus ad sanctissimam Eucharistiam religiosis rite
dispositis libere pateat.
§ 3. Si autem post ultimam sacramentalem confessionem religiosus communitati gravi scandalo fuerit aut
gravem et externam culpam patraverit, donec ad poenitentiae sacramentum denuo accesserit, Superior potest
eum, ne ad sacram communionem accedat, prohibere.
§ 4. Si quae sint religiones votorum sive sollemnium sive simplicium, quarum in regulis aut constitutionibus vel
etiam calendariis communiones aliquibus diebus affixae aut iussae reperiantur, hae normae vim dumtaxat
directivam habent.
Can. 596. Religiosi omnes proprium suae religionis habitum deferant tum intra tum extra domum, nisi gravis
causa excuset, iudicio Superioris maioris aut, urgente necessitate, etiam localis.
Can. 597. § 1. In domibus regularium sive virorum sive mulierum canonice constitutis, etiam non formatis,
servetur clausura papalis.
§ 2. Lege clausurae papalis afficitur tota domus quam communitas regularis inhabitat, cum hortis et viridariis
accessui religiosorum reservatis; excluso, praeter publicum templum eum continente sacrario, etiam hospitio pro
advenis, si adsit, et collocutorio, quod, quantum fieri potest, prope ianuam domus constitui debet.
§ 3. Partes clausurae legi obnoxiae patenter indicentur; Superioris vero maioris vel Capituli generalis secundum
constitutiones, aut, si agatur de monasterio monialium, Episcopi erit clausurae fines accurate praescribere aut
legitimis de causis mutare.
Can. 598. § 1. Intra regularium virorum clausuram ne admittantur mulieres cuiusvis aetatis, generis aut
conditionis sub quovis praetextu.
§ 2. Eximuntur ab bac lege uxores eorum qui supremum actu tenent populorum principatum, cum comitatu.
Can. 599. § 1. Si domus regularium virorum adnexum habeat convictum pro alumnis internis vel alia opera
religionis propria, separata saltem aedis pars, si fieri possit, religiosorum habitationi reservetur, clausurae legi
subiecta.
§ 2. Etiam in loca extra clausuram alumnis externis aut internis vel operibus religionis propriis reservata,
personae alterius sexus, nisi aequa de causa et de Superioris licentia, ne admittantur.
Can. 600. Intra monialium clausuram nemo, cuiusvis generis, conditionis, sexus, aetatis admittatur sine Sanctae
Sedis licentia, exceptis personis quae sequuntur:
1.o Ordinario loci aut Superiori regulari, monasterium visitantibus vel aliis Visitatoribus ab ipsis delegatis licet
clausuram ingredi dumtaxat inspectionis causa, cautoque ut unus saltem clericus vel religiosus vir maturae
aetatis eos comitetur;
2.o Confessarius vel qui eius vices gerit potest, cum debitis cautelis, ingredi clausuram ad ministranda
Sacramenta infirmis aut ad assistendum morientibus;
3.o Possunt clausuram ingredi qui supremum actu tenent populorum principatum eorumque uxores cum
comitatu; itemque S. R. E. Cardinales;
4.o Antistitae est, adhibitis debitis cautelis, ingressum permittere medicis, chirurgis, aliisque quorum opera sit
necessaria, impetrata prius saltem habituali approbatione ab Ordinario loci; si vero necessitas urgeat nec tempus
suppetat approbationem petendi, haec iure praesumitur.
Can. 601. § 1. Nemini monialium liceat post professionem exire e monasterio, etiam ad breve tempus, quovis
praetextu, sine speciali Sanctae Sedis indulto, excepto casu imminentis periculi mortis vel alius gravissimi mali.
§ 2. Hoc periculum, si tempus suppetat, scripto recognoscendum est a loci Ordinario.
54

