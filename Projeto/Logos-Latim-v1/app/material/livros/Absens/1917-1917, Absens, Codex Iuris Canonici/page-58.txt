Can. 635. Transeuntes ad aliud monasterium eiusdem religionis a die transitus, ad aliam vero religionem ab edita
nova professione:
1.o Amittunt omnia iura et obligationes prioris religionis vel monasterii et alterius iura et officia suscipiunt;
2.o Religio vel monasterium a quo bona servat, quae ipsius religiosi ratione iam ei quaesita fuerunt; quod spectat
ad dotem eiusve fructus et alia bona personalia, si qua habeat religiosus, servandum praescriptum can. 551, § 2;
demum nova religio ius habet pro novitiatus tempore ad iustam retributionem, si eidem locus sit ad normam can.
570, § 1.
Can. 636. Sollemnitas votorum in eo qui legitime secundum superiores canones vota simplicia in Congregatione
religiosa nuncupat, eo ipso exstinguitur, nisi aliud in apostolico indulto expresse caveatur.
TITULUS XV.
De egressu e religione.
Can. 637. Professus a votis temporariis, expleto votorum tempore, libere potest religionem deserere; pariter
religio ob iustas ac rationabiles causas eundem potest a renovandis votis temporariis vel ab emittenda
professione perpetua excludere, non tamen ratione infirmitatis, nisi certo probetur eam ante professionem fuisse
dolose reticitam aut dissimulatam.
Can. 638. Indultum manendi extra claustra, sive temporarium, idest indultum exclaustrationis, sive perpetuum,
idest indultum saecularizationis, sola Sedes Apostolica in religionibus iuris pontificii dare potest; in religionibus
iuris dioecesani etiam loci Ordinarius.
Can. 639. Qui indultum exelaustrationis ab Apostolica Sede impetravit, votis ceterisque suae professionis
obligationibus, quae cum suo statu componi possunt, manet obstrictus; exteriorem tamen debet habitus religiosi
formam deponere; perdurante tempore indulti caret voce activa et passiva, sed gaudet privilegiis mere
spiritualibus suae religionis, et Ordinario territorii ubi commoratur, loco Superiorum propriae religionis, subditur
etiam ratione voti obedientiae.
Can. 640. § 1. Qui, impetrato saecularizationis indulto, religionem relinquit:
1.o A sua religione separatur, habitus eiusdem exteriorem formam debet deponere, et in Missa et horis canonicis,
in usu et dispensatione Sacramentorum saecularibus assimilatur;
2.o A votis liberatus manet firmis oneribus ordini maiori adnexis, si in sacris fuerit; non tenetur obligatione horas
canonicas vi professionis recitandi nec aliis regulis et constitutionibus adstringitur.
§ 2. Si ex apostolico indulto in religionem rursus recipiatur, novitiatum ac professionem instaurat et locum inter
professos obtinet a die novae professionis.
Can. 641. § 1. Si religiosus in sacris constitutus propriam dioecesim ad normam can. 585 non amiserit, debet,
non renovatis votis, vel obtento saecularizationis indulto, ad propriam redire dioecesim et a proprio Ordinario
recipi; si amiserit, nequit extra religionem sacros ordines exercere, donen Episcopum benevolum receptorem
invenerit, aut Sedes Apostolica aliter providerit.
§ 2. Episcopus religiosum recipere potest sive pure et simpliciter, sive pro experimento ad triennium: in priore
casu religiosus eo ipso est dioecesi incardinatus; in altero, Episcopus potest probationis tempus prorogare, non
ultra tamen aliud triennium; quo etiam transacto, religiosus, nisi antea dimissus fuerit, ipso facto dioecesi
incardinatus manet.
Can. 642. § 1. Quilibet professus, ad saeculum regressus, licet valeat, ad normam can. 641, sacros ordines
exercere, prohibetur tamen sine novo et speciali Sanctae Sedis indulto:
1.o Quolibet beneficio in basilicis maioribus vel minoribus, et in ecclesiis cathedralibus;
2.o Quolibet magisterio et officio in Seminariis maioribus et minoribus seu collegiis, in quibus clerici educantur,
itemque in Universitatibus et Institutis quae privilegio apostolico gaudent conferendi gradus academicos;
3.o Quocunque officio vel munere in Curiis episcopalibus et in religiosis domibus sive virorum sive mulierum,
etiamsi agatur de Congregationibus dioecesanis.
§ 2. Haec valent quoque de iis qui vota temporaria, vel iuramentum perseverantiae, vel peculiares quasdam
promissiones ad normam suarum constitutionum ediderunt et ab eisdem dispensati fuerunt, si per sex integros
annos eisdem ligati fuerint.
Can. 643. § 1. Qui e religione, expleto votorum temporariorum tempore aut obtento saecularizationis indulto,
egrediantur vel ex eadem fuerint dimissi, nihil possunt repetere ob quamlibet operam religioni praestitam.
§ 2. Si tamen religiosa sine dote recepta fuerit nec ex propriis bonis sibimet providere valeat, religio ex caritate
eidem dare debet ea quae requiruntur ut modo tuto ac convenienti domum redeat, ac providere ut, naturali
aequitate servata, per aliquod tempus, mutuo consensu vel in casu dissensus ab Ordinario loci determinandum,
honeste vivere possit.

58

