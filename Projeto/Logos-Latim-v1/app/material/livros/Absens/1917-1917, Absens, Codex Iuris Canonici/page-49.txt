Hi quibus imminet poena ob grave delictum commissum de quo accusati sunt vel accusari possunt;
Episcopus sive residentialis sive titularis, licet a Romano Pontifice sit tantum designatus;
Clerici qui ex instituto Sanctae Sedis iureiurando tenentur operam suam navare in bonum suae dioecesis vel
missionum, pro eo tempore quo iurisiurandi obligatio perdurat.
2.o Illicite, sed valide admittuntur:
Clerici in sacris constituti, inconsulto loci Ordinario aut eodem contradicente ex eo quod eorum discessus in
grave animarum detrimentum cedat, quod aliter vitari minime possit;
Aere alieno gravati qui solvendo pares non sint; Reddendae rationi obnoxii aut aliis saecularibus negotiis
implicati, ex quibus lites et molestias religio timere possit;
Filii qui parentibus, idest patri vel matri, avo vel aviae, in gravi necessitate constitutis, opitulari debent, et
parentes quorum opera sit ad liberos alendos vel educandos necessaria;
Ad sacerdotium in religione destinati, a quo tamen removeantur irregularitate aliove canonico impedimento;
Orientales in latinis religionibus sine venia scripto data Sacrae Congregationis pro Ecclesia Orientali.
Can. 543. Ius admittendi ad novitiatum et subsequentem professionem religiosam tam temporariam quam
perpetuam pertinet ad Superiores maiores cum suffragio Consilii seu Capituli, secundum peculiares cuiusque
religionis constitutiones.
Can. 544. § 1. In quavis religione omnes adspirantes, antequam admittantur, exhibere debent testimonium recepti
baptismatis et confirmationis.
§ 2. Adspirantes viri debent praeterea testimoniales litteras exhibere Ordinarii originis ac cuiusque loci in quo,
post expletum decimum quartum aetatis annum, morati sint ultra annum moraliter continuum, sublato quolibet
contrario privilegio.
§ 3. Si agatur de admittendis illis qui in Seminario, collegio vel alius religionis postulatu aut novitiatu fuerunt,
requiruntur praeterea litterae testimoniales, datae pro diversis casibus a rectore Seminarii vel collegii, audito
Ordinario loci, aut a maiore religionis Superiore.
§ 4. Pro clericis admittendis, praeter testimonium ordinationis, sufficiunt litterae testimoniales Ordinariorum in
quorum dioecesibus post ordinationem ultra annum moraliter continuum sint commorati, salvo praescripto § 3.
§ 5. Religioso professo, ad aliam religionem ex apostolico indulto transeunti, satis est testimonium Superioris
maioris prioris religionis.
§ 6. Praeter haec testimonia a iure requisita, possunt Superiores, quibus ius est adspirantes in religionem
cooptandi, alia quoque exigere, quae ipsis ad hunc finem necessaria aut opportuna videantur.
§ 7. Mulieres denique ne recipiantur, nisi praemissis accuratis investigationibus circa earum indolem et mores,
firmo praescripto § 3.
Can. 545. § 1. Qui litteras testimoniales ex praescripto iuris dare debent, eas non ipsis adspirantibus,sed
Superioribus religiosis dent gratuito intra trimestre spatium ab earum requisitione, sigillo clausas et, si agatur de
illis qui in Seminario, collegio vel alius religionis postulatu aut novitiatu fuerint, a Superiore iuramento firmatas.
§ 2. Si ob graves rationes iudicaverint se eis respondere non posse, causas Apostolicae Sedi intra idem tempus
exponant.
§ 3. Si reposuerint adspirantem satis non esse sibi cognitum, per aliam accuratam investigationem ac fide dignam
relationem Superior religiosus suppleat; si vero nil reposuerint, Superior requirens de non recepta responsione
Sanctam Sedem certiorem reddat.
§ 4. In suis litteris testimonialibus, postquam diligentem investigationem, etiam per secretas notitias, instituerint,
referre debent, graviter eorum conscientia onerata super veritate expositorum, de adspirantis natalibus, moribus,
ingenio, vita, fama, conditione, scientia; sitne inquisitus, aliqua censura, irregularitate aut alio canonico
impedimento irretitus, num propria familia eius auxilio indigeat, et tandem, si agatur de illis qui in Seminario,
collegio, aut alius religionis postulatu aut novitiatu fuerint, quanam de causa dimissi sint vel sponte discesserint.
Can. 546. Omnes qui praedictas informationes receperint, stricta obligatione tenentur secreti servandi circa
notitias habitas et personas quae illas tradiderunt.
Can. 547. § 1. In monasteriis monialium postulans afferat dotem in constitutionibus statutam aut legitima
consuetudine determinatam.
§ 2. Haec dos ante susceptionem habitus monasterio tradatur aut saltem eius traditio tuta reddatur forma iure
civili valida.
§ 3. In religionibus votorum simplicium, quod ad religiosarum dotem pertinet, standum constitutionibus.
§ 4. Dos praescripta condonari ex toto vel ex parte nequit sine indulto Sanctae Sedis, si agatur de religione iuris
pontificii; sine venia Ordinarii loci, si de religione iuris dioecesani.
Can. 548. Dos monasterio seu religioni irrevocabiliter acquiritur per obitum religiosae, licet haec nonnisi vota
temporaria nuncupaverit.
Can. 549. Post primam religiosae professionem dos in tutis, licitis ac fructiferis nominibus collocetur ab Antistita
cum suo Consilio, de consensu Ordinarii loci et Superioris regularis, si domus ab hoc dependeat; omnino autem
prohibetur eam quoquo modo ante religiosae obitum impendi, ne ad aedificandam quidem domum aut ad aes
alienum exstinguendum.
49

