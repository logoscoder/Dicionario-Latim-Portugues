§ 3. Etiamsi in statutis nihil expresse caveatur etiam loci Ordinarius quod ad omnes associationes, et Superior
religiosus quod ad associationes ex apostolico indulto a religiosis erectas attinet, possunt socios dimittere.
Can. 697. § 1. Associationes legitime erectae ius habent, ad normam statutorum et sacrorum canonum,
celebrandi comitia, edendi peculiares normas quae ipsum sodalitium respiciant, eligendi administratores
bonorum, officiales et ministros, firmo praescripto can. 715.
§ 2. In iis quae convocationem ad comitia et electiones respiciunt, serventur ius commune, quod prostat in can.
161-182 et statuta iuri communi non contraria.
Can. 698. § 1. Nisi privilegium apostolicum aliud expresse caveat, nominatio moderatoris et cappellani pertinet
ad loci Ordinarium in associationibus ab ipso vel ab Apostolica Sede erectis aut approbatis, et in associationibus
a religiosis vi apostolici privilegii erectis extra proprias ecclesias; in associationibus vero erectis a religiosis in
propriis ecclesiis requiritur tantum Ordinarii loci consensus, si a Superiore moderator et cappellanus e clero
saeculari eligantur.
§ 2. Moderator et cappellanus possunt, durante munere, benedicere associationis habitum seu insignia,
scapularia, etc., eaque adscribendis imponere; quod vero ad conciones attinet, serventur praescripta can. 1337 1342.
§ 3. Moderatorem et cappellanum revocare ex iusta causa possunt qui illos nominaverunt eorumque successores
vel Superiores.
§ 4. Idem potest esse moderator et cappellanus.
Can. 699. § 1. Ob graves causas et salvo iure recursus ad Apostolicam Sedem, potest loci Ordinarius supprimere
non solum associationem a se vel a decessoribus suis erectam, sed etiam associationem ex apostolico indulto a
religiosis erectam de consensu Ordinarii loci.
§ 2. Associationes vero ab ipsa Apostolica Sede erectae nonnisi ab eadem supprimi possunt.
TITULUS XIX.
De fidelium associationibus in specie.
Can. 700. Triplex distinguitur in Ecclesia associationum species: tertii Ordines saeculares, confraternitates, piae
uniones.
Can. 701. § 1. Inter pias laicorum associationes, ordo praecedentiae est qui sequitur, firmo praescripto can. 106,
nn. 5, 6:
1.o Tertii Ordines;
2.o Archiconfraternitates;
3.o Confraternitates;
4.o Piae uniones primariae;
5.o Aliae piae uniones.
§ 2. Confraternitas sanctissimi Sacramenti, si agatur de processione in qua defertur sanctissimum Sacramentum,
praecedit ipsis archiconfraternitatibus.
§ 3. Omnes autem tunc solummodo ius praecedentiae habent, cum collegialiter incedunt sub propria cruce vel
vexillo et cum habitu seu insignibus associationis.
CAPUT I.
De tertiis Ordinibus saecularibus.
Can. 702. § 1. Tertiarii saeculares sunt qui in saeculo, sub moderatione alicuius Ordinis, secundum eiusdem
spiritum, ad christianam perfectionem contendere nituntur, modo saeculari vitae consentaneo, secundum regulas
ab Apostolica Sede pro ipsis approbatas.
§ 2. Si tertius saecularis Ordo in plures associationes dividatur, harum quaelibet legitime constituta dicitur
sodalitas tertiariorum.
Can. 703. § l. Firmo privilegio nonnullis Ordinibus concesso, nulla religio potest tertium Ordinem sibi
adiungere.
§ 2. Dato etiam apostolico privilegio, Superiores religiosi possunt quidem personas particulares tertio Ordini
adscribere, sed nequeunt sodalitatem tertiariorum valide erigere sine consensu Ordinarii loci ad normam can.
686, § 3.
§ 3. Nec sodalitatibus a se erectis possunt concedere usum particularium vestium, in publicis sacris functionibus
deferendarum, sine speciali eiusdem Ordinarii licentia.
64

