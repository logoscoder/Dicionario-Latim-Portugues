confessiones in navi excipere, quamvis navis in itinere transeat vel etiam aliquandiu consistat variis in locis
diversorum Ordinariorum iurisdictioni subiectis.
§ 2. Quoties vero navis in itinere consistat, possunt confessiones excipere tum fidelium qui quavis de causa ad
navim accedant, tum eorum qui ipsis ad terram obiter appellentibus confiteri petant eosque valide ac licite
absolvere etiam a casibus Ordinario loci reservatis.
Can. 884. Absolutio complicis in peccato turpi invalida est, praeterquam in mortis periculo; et etiam in periculo
mortis, extra casum necessitatis, est ex parte confessarii illicita ad normam constitutionum apostolicarum et
nominatim constitutionis Benedicti XIV Sacramentum Poenitentiae, 1 Iun. 1741.
Can. 885. Etsi preces, ab Ecclesia formulae absolutoriae adiunctae, ad ipsam absolutionem obtinendam non sint
necessariae, nihilominus, nisi iusta decausa, ne omittantur.
Can. 886. Si confessarius dubitare nequeat de poenitentis dispositionibus et hic absolutionem petat, absolutio nec
deneganda, nec differenda est.
Can. 887. Pro qualitate et numero peccatorum et conditione poenitentis salutares et convenientes satisfactiones
confessarius iniungat; quas poenitens volenti animo excipere atque ipse per se debet implere.
Can. 888. § 1. Meminerit sacerdos in audiendis confessionibus se iudicis pariter et medici personam sustinere ac
divinae iustitiae simul et misericordiae ministrum a Deo constitutum esse ut honori divino et animarum saluti
consulat.
§ 2. Caveat omnino ne complicis nomen inquirat, ne curiosis aut inutilibus quaestionibus, maxime circa sextum
Decalogi praeceptum, quemquam detineat, et praesertim ne iuniores de iis quae ignorant imprudenter interroget.
Can. 889. § 1. Sacramentale sigillum inviolabile est; quare caveat diligenter confessarius ne verbo aut signo aut
alio quovis modo et quavis de causa prodat aliquatenus peccatorem.
§ 2. Obligatione servandi sacramentale sigillum tenentur quoque interpres aliique omnes ad quos notitia
confessionis quoquo modo pervenerit.
Can. 890. § l. Omnino prohibitus est confessario usus scientiae ex confessione acquisitae cum gravamine
poenitentis, excluso etiam quovis revelationis periculo.
§ 2. Tam Superiores pro tempore exsistentes, quam confessarii qui postea Superiores fuerint renuntiati, notitia
quam de peccatis in confessione habuerint, ad exteriorem gubernationem nullo modo uti possunt.
Can. 891. Magister novitiorum eiusque socius, Superior Seminarii collegiive sacramentales confessiones suorum
alumnorum secum in eadem domo commorantium ne audiant, nisi alumni ex gravi et urgenti causa in casibus
particularibus sponte id petant.
Can. 892. § l. Parochi aliique quibus cura animarum vi muneris est demandata, gravi iustitiae obligatione
tenentur audiendi sive per se sive per alium confessiones fidelium sibi commissorum, quoties ii audiri
rationabiliter petant.
§ 2. Urgente necessitate, omnes confessarii obligatione tenentur ex caritate confessiones fidelium audiendi, et in
mortis periculo omnes sacerdotes.
CAPUT II.
De reservatione peccatorum.
Can. 893. § l. Qui ordinario iure possunt audiendi confessiones potestatem concedere aut ferre censuras, possunt
quoque, excepto Vicario Capitulari et Vicario Generali sine mandato speciali, nonnullos casus ad suum avocare
iudicium, inferioribus absolvendi potestatem limitantes.
§ 2. Haec avocatio dicitur reservatio casuum.
§ 3. Quod attinet ad reservationem censurarum, servetur praescriptum can. 2246, 2247.
Can. 894. Unicum peccatum ratione sui reservatum Sanctae Sedi est falsa delatio, qua sacerdos innocens
accusatur de crimine sollicitationis apud iudices ecclesiasticos.
Can. 895. Locorum Ordinarii peccata ne reservent, nisi, re in Synodo dioecesana discussa, vel extra Synodum
auditis Capitulo cathedrali et aliquot ex prudentioribus ac probatioribus suae dioecesis animarum curatoribus,
vera reservationis necessitas aut utilitas comprobata fuerit.
Can. 896. Inter Superiores religionis clericalis exemptae unus Superior generalis, et in monasteriis sui iuris
Abbas, cum proprio cuiusque Consilio, peccata, ut supra, subditorum reservare possunt, firmo praescripto can.
518, § 1, 519.
Can. 897. Casus reservandi sint pauci omnino, tres scilicet ve1, ad summum, quatuor ex gravioribus tantum et
atrocioribus criminibus externis specifice determinatis; ipsa vero reservatio ne ultra in vigore maneat, quam
necesse sit ad publicum aliquod inolitum vitium exstirpandum et collapsam forte christianam disciplinam
instaurandam.
Can. 898. Prorsus ab iis peccatis sibi reservandis omnes abstineant quae iam sint Sedi Apostolicae etiam ratione
censurae reservata, et regulariter ab iis quoque quibus censura, etsi nemini reservata, a iure imposita sit.
79

