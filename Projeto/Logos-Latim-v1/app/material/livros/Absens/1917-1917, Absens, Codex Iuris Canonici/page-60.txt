De dimissione religiosorum qui vota perpetua nuncuparunt in religione clericali non exempta vel in religione
laicali.
Can. 649. In virorum religionibus clericalibus non exemptis et laicalibus, ut professus a votis perpetuis dimitti
possit, praecedant necesse est tria delicta cum duplici monitione ac defectu emendationis ad normam can. 656662.
Can. 650. § 1. Haec si constiterint, supremus religionis Moderator cum suo Consilio, perpensis omnibus facti
adiunctis, deliberet num locus sit dimissioni.
§ 2. Si maior suffragiorum numerus pro dimissione steterit:
l.o In religione iuris dioecesani res tota deferatur ad Ordinarium loci in quo religiosa professi domus sita est,
cuius est dimissionem pro suo prudenti arbitrio decernere ad normam can. 647;
2.o In religione iuris pontificii ipse supremus religionis Moderator dimissionis decretum ferat; quod tamen ut
suum sortiatur effectum, debet a Sede Apostolica confirmari.
§ 3. Religioso ius est suas rationes libere exponendi; eiusque responsiones in actis fideliter referendae sunt.
Can. 651. § l. Etiam ad dimittendas religiosas professas a votis perpetuis sive sollemnibus sive simplicibus
exiguntur graves causae exteriores una cum incorrigibilitate, experimento prius habito ita ut spes resipiscentiae
evanuerit, iudicio Antistitae.
§ 2. Praescriptum can. 650, § 3 etiam in religiosarum dimissione servandum est.
Can. 652. § 1. Si agatur de religiosis iuris dioecesani, Ordinarii loci in quo sita est sororis professae domus, est
causas dimissionis expendere et decretum dimissionis ferre.
§ 2. Si de monialibus, Ordinarius loci omnia acta et documenta transmittat ad Sacram Congregationem cum suo
et Superioris regularis voto, si monasterium regularibus sit subiectum.
§ 3. Si de aliis religiosis iuris pontificii, suprema religionis Moderatrix rem totam ad Sacram Congregationem
pariter deferat cum omnibus actis et documentis; Sacra autem Congregatio tum in hoc tum in praecedenti casu
quod magis expedire censuerit, decernet, firmo praescripto can. 643, § 2.
Can. 653. In casu gravis scandali exterioris vel gravissimi nocumenti communitati imminentis, religiosus statim
potest a Superiore maiore cum consensu sui Consilii vel etiam, si periculum sit in mora et tempus non adsit
adeundi Superiorem maiorem, a Superiore locali cum consensu sui Consilii et Ordinarii loci, ad saeculum
remitti, habitu religioso illico deposito, ita tamen ut res per ipsum Ordinarium aut per Superiorem maiorem, si
adsit, Sanctae Sedis iudicio sine mora subiiciatur.
CAPUT III.
De processu iudiciali in dimissione religiosorum qui vota perpetua sive sollemnia sive simplicia nuncuparunt
in religione clericali exempta.
Can. 654. Vir professus a votis sollemnibus aut a votis simplicibus perpetuis in religione clericali exempta ne
dimittatur, nisi processu instituto, salvo praescripto can. 646, 668 et revocato quolibet contrario privilegio.
Can. 655. § l. Ad sententiam dimissionis ferendam competens est supremus religionis vel monasticae
Congregationis Moderator cum suo Consilio seu Capitulo, quod quatuor saltem religiosis constet; si qui
deficiant, eorum loco totidem religiosos eligat praeses de consensu aliorum qui cum ipso tribunal collegiale
constituunt.
§ 2. Praeses de aliorum consensu promotorem iustitiae nominet ad normam can. 1589, § 2.
Can. 656. Ad processum instrumendum deveniri nequit nisi praecesserint:
1.o Gravia delicta externa sive contra ius commune sive contra speciale religiosorum ius;
2.o Monitiones;
3.o Defectus emendationis.
Can. 657. Delicta debent esse saltem tria eiusdem speciei, vel, si diversae, talia ut simul sumpta manifestent
perversam voluntatem in malo pervicacem, aut unum tantum permanens, quod ex repetitis monitionibus
virtualiter triplex fiat.
Can. 658. § l. Ad monitionem faciendam necesse est ut aut delictum sit notorium aut de eodem constet ex rei
confessione extraiudiciali vel ex aliis sufficientibus probationibus quas praevia inquisitio suppeditaverit.
§ 2. In inquisitione peragenda serventur, congrua congruis referendo, praescripta can. 1939 seqq.
Can. 659. Monitio fieri debet ab immediato Superiore maiore per se vel per alium de eius mandato; sed Superior
mandatum ne det, nisi praevia informatione facti ad normam can. 658, § 1; datum vero mandatum pro prima
monitione valeat etiam pro altera.

60

