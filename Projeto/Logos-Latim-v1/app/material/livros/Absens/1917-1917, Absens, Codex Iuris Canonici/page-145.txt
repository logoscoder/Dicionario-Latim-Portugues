par. 3. Si acta debita forma et charactere confecta non fuerint, a iudice superiore repelli possunt quo in casu illi,
quibus culpa imputanda est, acta suis impensis denuo conficere et mittere tenentur.
Can. 1645. par. 1. Iudicio expleto, documenta partibus restitui debent, nisi in criminalibus, bono publico ita
exigente, iudex aliquod retinendum censuerit.
par. 2. Documenta omnia, quae apud tribunal manent, in archivo Curiae deponantur sive publico sive secreto,
prout eorum natura exigit.
par. 3. Notarii, actuarii et cancellarius sine iudicis mandato tradere prohibentur exemplar actorum iudicialium et
documentorum quae sunt processui acquisita.
par. 4. Anonymae epistolae quae nihil ad causae meritum conferunt, et etiam subscriptae quae sint certu
calumniosae, destruantur.
TITULUS IV.
De partibus in causa.
CAPUT I.
De actore et de reo convento.
Can. 1646. Quilibet potest in iudicio agere, nisi a sacris canonibus prohibeatur; reus autem legitime conventus
respondere; debet.
Can. 1647. Licet actor vel reus conventus procuratorem vel advocatum constituerit, semper tamen tenetur in
iudicio ipsemet adesse ad praescriptum iuris vel iudicis.
Can. 1648. par. 1. Pro minoribus et iis qui rationis usu destituti sunt, agere et respondere tenentur eorum parentes
aut tutores vel curatores.
par. 2. Si iudex existimet ipsorum iura esse in conflictu cum iuribus parentum vel tutorum vel curatorum, aut
ipsos tam longe distare a parentibus aut tutoribus vel curatoribus, ut hisce uti aut minime aut difficulter liceat,
tunc stent in iudicio per curatorem a iudice datum.
par. 3. Sed in causis spiritualibus et cum spiritualibus connexis, si minores usum rationis assecuti sint, agere et
respondere queunt sine patris vel tutoris consensu; et quidem, si aetatem quatuordecim annorum expleverint,
etiam per seipsos; secus per tutorem ab Ordinario datum, vel etiam per procuratorem a se, Ordinarii auctoritate,
constitutum.
Can. 1649. Nomine eorum de quibus in can. 100, par. 3, stat in iudicio rector vel administrator, firmo praescripto
can. 1653; in conflictu vero eorum iurium cum iuribus rectoris vel administratoris, procurator ab Ordinario
designatus.
Can. 1650. Bonis interdicti, et ii qui minus firmae mentis sunt, stare in iudicio per se ipsi possunt tantummodo ut
de propriis delictis respondeant, aut ad praescriptum iudicis: in ceteris agere et respondere debent per suos
curatores.
Can. 1651. par. 1. Ut curator ab auctoritate civili alicui datus a iudice ecclesiastico admittatur, debet accedere
consensus Ordinarii proprii illius cui datus est.
par. 2. Ordinarius potest quoque alium curatorem constituere pro foro ecclesiastico, si, omnibus mature
perpensis, id statuendum esse prudenter censuerit.
Can. 1652. Religiosi sine Superiorum consensu non habent personam standi in iudicio, nisi in casibus qui
sequuntur:
1.o Si de vindicandis adversus religionem iuribus sibi ex professione quaesitis agatur;
2.o Si ipsi extra claustra legitime morentur et iurium suorum tuitio urgeat;
3.o Si contra ipsum Superiorem denuntiationem instituere velint.
Can. 1653. par. 1. Ordinarii locorum possunt nomine ecclesiae cathedralis aut mensae episcopalis stare in
iudicio; sed, ut licite agant, debent audire Capitulum cathedrale vel Consilium administrationis eorumve
consensum vel consilium habere, quando periculo vertitur pecuniae summa pro qua alienanda ad normam can.
1532, par. par. 2, 3 eorundem consensus vel consilium requiritur.
par. 2. Beneficiarii omnes nomine beneficii possunt in iudicio agere aut respondere; quod tamen ut licite faciant,
servare debent praescriptum can. 1526.
par. 3. Praelati ac Superiores Capitulorum, sodalitatum et quorumlibet collegiorum stare in iudicio nequeunt,
nomine suae cuiusque communitatis, sine eiusdem consensu ad normam statutorum.
par. 4. Adversus eos de quibus in par. par. 1-3, si sine praescripto consensu aut consilio in iudicio egerint, piae
causae aut communitati ius est ad refectionem damnorum.
par. 5. In casu vero defectus vel negligentiae illius qui administratoris munere fungitur, potest ipse loci
Ordinarius per se vel per alium stare in iudicio nomine personarum moralium quae sub eius iurisdictione sunt.
145

