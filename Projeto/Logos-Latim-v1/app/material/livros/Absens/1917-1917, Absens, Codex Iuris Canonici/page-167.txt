Can. 1902. Res iudicata habetur:
1.o Duplici sententia conformi;
2.o Sententia intra utile tempus non appellata; aut quae, licet appellata coram iudice a quo, deserta fuit coram
iudice ad quem;
3.o Sententia definitiva unica, a qua non datur appellatio ad normam can. 1880.
Can. 1903. Nunquam transeunt in rem iudicatam causae de statu personarum; sed ex duplici sententia conformi
in his causis consequitur, ut ulterior propositio non debeat admitti, nisi novis prolatis iisdemque gravibus
argumentis vel documentis.
Can. 1904. par. 1. Res iudicata praesumptione iuris et de iure habetur vera et iusta nec impugnari directe potest.
par. 2. Facit ius inter partes et dat exceptionem ad impediendam novam eiusdem causae introductionem.
Can. 1905. par. 1. Adversus sententiam contra quam non suppetat ordinarium remedium appellationis aut
querelae nullitatis, datur remedium extraordinarium restitutionis in integrum intra fines can. 1687, 1688,
dummodo de evidenti iniustitia rei iudicatae manifesto constet.
par. 2. De iniustitia autem manifesto constare non censetur, nisi:
1.o Sententia documentis innitatur, quae postea fuerint falsa deprehensa;
2.o Postea detecta fuerint documenta, quae facta nova et contrariam decisionem exigentia peremptorie probent;
3.o Sententia ex dolo partis prolata fuerit in damnum alterius;
4.o Legis praescriptum evidenter neglectum fuerit.
Can. 1906. Ad restitutionem in integrum concedendam competens est iudex qui sententiam tulit, nisi ea petatur
ex neglecto a iudice praescripto legis; quo in casu eam concedit tribunal appellationis.
Can. 1907. par. 1. Petitio restitutionis in integrum sententiae exsecutionem nondum inceptam suspendit.
par. 2. Si tamen suspicio sit ex probabilibus indiciis petitionem factam esse ad moras exsecutioni nectendas,
iudex decernere potest ut sententia exsecutioni demandetur, assignata tamen restitutionem petenti idonea
cautione ut, si restituatur in integrum, indemnis fiat.
TITULUS XVI.
De expensis iudicialibus et gratuito patrocinio.
CAPUT I.
De expensis iudicialibus.
Can. 1908. In causis contentiosis possunt partes adigi ad aliquid solvendum, titulo expensarum iudicialium, nisi
ab hoc onere eximantur ad normam can. 1914-1916.
Can. 1909. par. 1. Concilii Provincialis, vel conventus Episcoporum est taxarum notulam ac regulam statuere in
qua praefiniatur quid partes debeant pro expensis iudicialibus; quae sit retributio pro advocatorum et
procuratorum opera a partibus solvenda; quae mercedis mensura pro versionibus et transcriptionibus; pro his
examinandis et fide facienda de earum fidelitate; itemque pro exscribendis ex archivo documentis.
par. 2. Potest autem iudex pro suo prudenti arbitrio exigere ut pecunia pro iudicialibus expensis, pro indemnitate
testium, pro honorariis peritorum debita a parte quae petit vel, si iudex ex officio agat, ab actore, antea deponatur
penes tribunalis cancellariam aut saltem congrua cautio praestetur pecuniam deinde solutum iri.
Can.1910. par. 1. Victus victori iudiciales expensas regulariter reficere tenetur tum in causa principali tum in
incidenti.
par. 2. Si actor vel reus temere litigaverit, etiam ad damnorum refectionem damnari debet.
Can. 1911. Si actor vel reus partialiter tantum succubuerit, aut lis agitata fuerit inter consanguineos vel affines,
aut de quaestione valde ardua actum fuerit, aut quacunque alia iusta et gravi de causa, poterit iudex pro suo
prudenti arbitrio ex toto vel ex parte inter litigantes expensas compensare; idque debet exprimere in ipso
sententiae tenore.
Can. 1912. Si plures sint in causa qui condemnationem ad expensas mereantur, iudex eos damnet in solidum, si
agatur de obligatione solidati; aliter pro rata.
Can. 1913. par. 1. A pronuntiatione circa expensas non datur distincta appellatio; sed pars quae se gravatam
putat, oppositionem intra decem dies facere potest coram eodem iudice: qui de hac re cognoscere denuo poterit,
et taxationem emendare ac moderari.
par. 2. Appellatio a sententia circa causam principalem secumfert appellationem a pronuntiatione circa expensas.
CAPUT II.
De gratuito patrocinio, aut expensarum iudicialium demunitione.
167

