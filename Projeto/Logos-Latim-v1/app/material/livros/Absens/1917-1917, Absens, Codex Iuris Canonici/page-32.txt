Can. 384. par. 1. Documenta quae in paroeciarum et Curiarum archivis sub secreto servanda non sunt, fit cuilibet
cuius intersit inspiciendi potestas; itemque postulandi ut sua impensa sibi legitimum eorum exemplar exscribatur
et tradatur.
par. 2. Cancellarii autem Curiarum, parochi, aliique archivorum custodes in communicandis documentis et
eorum exemplaribus describendis tradendisque regulas servent a legitima auctoritate ecclesiastica datas, et in
casibus dubiis loci Ordinarium consulant.
ART. III. De examinatoribus synodalibus,
et parochis consultoribus.
Can. 385. par. 1. In quavis dioecesi habeantur examinatores synodales et parochi consultores qui omnes in
Synodo constituantur, propositi ab Episcopo, a Synodo approbati.
par. 2. Tot eligantur quot Episcopus prudenti suo iudicio necessarios iudicaverit, non tamen infra quatuor, nec
ultra duodecim.
Can. 386. par. 1. Examinatoribus et parochis consultoribus medio tempore inter unam et aliam Synodum
demortuis vel alia ratione a munere cessantibus, alios pro-synodales Episcopus substituat de consilio Capituli
cathedralis.
par. 2. Quae regula servetur quoque in examinatoribus et parochis consultoribus constituendis quoties Synodus
non habeatur.
Can. 387. par. 1. Examinatores et parochi consultores, sive in Synodo sive extra Synodum constituti, post
decennium ab incepto munere vel etiam prius, adveniente nova Synodo, officio cadunt; possunt tamen negotium
iam coeptum ad exitum perducere et, servatis de iure servandis, denuo constitui.
par. 2. Qui loco examinatorum ac parochorum consultorum deficientium constituantur, in officio persistunt
dumtaxat quousque perstitissent ii quibus substituti fuerunt.
Can. 388. Removeri ab Episcopo nequeunt, nisi ex gravi causa et de consilio Capituli cathedralis.
Can. 389. par. 1. Examinatores synodales operam suam diligenter navent praesertim experimentis habendis ad
provisionem paroeciarum nec non processibus de quibus in can. 2147 seqq.
par. 2. Pro experimentis vero habendis ad clericorum ordinationem et approbationem sacerdotum qui petunt
facultatem excipiendi sacramentales confessiones aut sacras conciones habendi, et pro examinibus de quibus in
can. 130, integrum est Episcopo vel examinatorum synodalium vel aliorum opera uti.
Can. 390. Idem potest esse examinator et parochus consultor, non autem in eadem causa.
CAPUT V.
De Capitulis canonicorum.
Can. 391. par. 1. Capitulum canonicorum sive cathedrale sive collegiale seu collegiatum est clericorum
collegium ideo institutum ut sollemniorem cultum Deo in ecclesia exhibeat et, si agatur de Capitulo cathedrali, ut
Episcopum, ad normam sacrorum canonum, tanquam eiusdem senatus et consilium, adiuvet, ac, sede vacante,
eius vices suppleat in dioecesis regimine.
par. 2. Capitulum collegiale appellatur insigne aut perinsigne, si hoc titulo ex apostolico privilegio vel ab
immemorabili gaudeat.
Can. 392. Capitulorum tum cathedralium tum collegialium institutio seu erectio, innovatio ac suppressio Sedi
Apostolicae reservatur.
Can. 393. par. 1. In qualibet ecclesia capitulari sint dignitates et canonici inter quos varia officia distribuantur;
possunt esse etiam alia minora beneficia in uno vel pluribus gradibus.
par. 2. Capitulum constat dignitatibus et canonicis, nisi, ad dignitates quod attinet, aliud ex capitularibus
constitutionibus eruatur; non autem inferioribus beneficiariis seu mansionariis, qui canonicis auxilium praestant.
par. 3. Canonicatus sine adnexis emolumentis ne instituantur sine speciali Apostolicae Sedis concessione.
Can. 394. par. 1. In Capitulis numeratis tot sint praebendati, quot praebendae; in non numeratis, quot ex
proventibus decenter sustentari posse, Episcopus, audito Capitulo, iudicaverit.
par. 2. Erectio dignitatum Sedi Apostolicae reservatur; sed est in Episcopi potestate, consentiente Capitulo,
exstinctas forte dignitates restituere et praebendis in Capitulo iam exstantibus alias sive canonicales sive
beneficiales addere.
par. 3. In ecclesiis cathedralibus et collegialibus insignibus ubi adeo tenues praebendae sunt una cum
distributionibus quotidianis, ut sustinendo canonicorum decori plane sint impares, Episcopi, audito Capitulo et
impetrata Sanctae Sedis licentia, vel beneficia aliquot simplicia praebendis uniant, vel, si hac ratione provideri
non possit, aliquibus praebendis suppressis, cum patronorum consensu, si de iure patronatus laicorum sint,
quarum fructus et proventus reliquarum praebendarum distributionibus quotidianis applicentur, eas ad minorem
numerum reducant, ita tamen ut tot supersint, quot divino cultui celebrando ac dignitati ecclesiae commode
respondeant.
Can. 395. par. 1. In ecclesiis tam cathedralibus quam collegialibus in quibus nullae sunt quotidianae
distributiones vel ita tenues ut verisimiliter negligantur, Episcopi tertiam partem separent fructuum, proventuum,
obventionum quae ex dignitatibus, canonicatibus, officiis aliisque illius ecclesiae beneficiis percipiuntur et in
distributiones quotidianas convertant.
32

