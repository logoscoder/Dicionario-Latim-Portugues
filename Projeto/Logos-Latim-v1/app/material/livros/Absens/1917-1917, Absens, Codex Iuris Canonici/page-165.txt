Can. 1878. par. 1. Si agatur de errore materiali qui inciderit vel in transcribenda parte dispositiva sententiae vel
in referendis factis aut partium petitionibus aut in ponendis calculis, errorem corrigere valet ipse iudex.
par. 2. Iudex ad hanc correctionem deveniat edito decreto ad instantiam partis, nisi pars altera refragetur.
par. 3. Si altera pars refragetur, quaestio incidens ad normam can. 1840, par. 3 decreto definiatur; et decretum ad
calcem sententiae correctae referatur.
CAPUT I.
De appellatione.
Can. 1879. Pars quae aligua sententia se gravatam putat, itemque promotor iustitiae et defensor vinculi in causis
in quibus interfuerunt, ius habent a sententia appellandi, id est provocandi ab inferiore iudice qui sententiam tulit,
ad superiorem, salvo praescripto can. 1880.
Can. 1880. Non est locus appellationi:
1.o A sententia ipsius Summi Pontificis vel Signaturae Apostolicae;
2.o A sententia iudicis qui a Sancta Sede delegatus est ad videndam causam cum clausula appellatione remota;
3.o A sententia vitio nullitatis infecta;
4.o A sententia quae in rem iudicatam transiit;
5.o A definitiva quae iuriurando litis decisorio innixa est;
6.o A iudicis decreto vel a sententia interlocutoria, quae non habeat vim definitivae, nisi cumuletur cum
appellatione a sententia definitiva;
7.o A sententia in causa pro qua ius cavet expeditissime rem esse definiendam;
8.o A sententia contra contumacem, qui a contumacia se non purgaverit;
9.o A sententia lata contra eum qui in scriptis expresse professus est se appellationi renuntiare.
Can. 1881. Appellatio interponi debet coram iudice a quo sententia prolata est intra decem dies a notitia
publicationis sententiae.
Can. 1882. par. 1. Appellatio fieri potest oretenus coram iudice pro tribunali sedente, si publice sententia legatur,
statimque ab actuario scriptis redigenda est.
par. 2. Aliter facienda est in scriptis, salvo casu de quo in can. 1707.
Can. 1883. Appellatio prosequenda est coram iudice ad quem dirigitur intra mensem ab eius interpositione, nisi
iudex a quo longius tempus ad eam prosequendam parti praestituerit.
Can. 1884. par. 1. Ad prosequendam appellationem requiritur et sufficit ut pars ministerium invocet iudicis
superioris ad impugnatae sententiae emendationem, adiuncto exemplari huius sententiae et libelli appellatorii
quem iudici inferiori exhibuerat.
par. 2. Quod si pars exemplar impugnatae sententiae intra utile tempus a tribunali a quo obtinere nequeat, interim
termini non decurrunt et impedimentum significandum est iudici appellationis, qui iudicem a quo praecepto
obstringat officio suo quamprimum satisfaciendi.
Can. 1885. par. 1. Si casus de quo in can. 1733 contigerit intra terminum ad appellandum utilem sed antequam
appellatio interposita sit, sententia debet iis quorum interest denuntiari eisque concessi intelliguntur termini a
iure statuti a die denuntiationis computandi.
par. 2. Si contigerit postquam fuerit appellatum, appellatio interposita eisdem denuntietur, in quorum favorem a
die denuntiationis denuo currere incipit tempus utile ad appellationem prosequendam.
Can. 1886. Inutiliter elapsis fatalibus appellatoriis sive coram iudice a quo, sive coram iudice ad quem, deserta
censetur appellatio.
Can. 1887. par. 1. Appellatio facta ab actore prodest etiam reo, et vicissim.
par. 2. Si interponatur ab una parte super aliquo sententiae capite, pars adversa, etsi fatalia appellationis fuerint
transacta, potest super aliis capitibus incidenter appellare; idque facere potest etiam sub conditione recedendi, si
prior pars ab instantia recesserit.
par. 3. Si sententia plura capita contineat, et appellans quaedam tantummodo capita impugnet, cetera capita
exclusa habeantur; si nullum determinavit caput, appellatio praesumitur facta contra omnia capita.
Can. 1888. Si unus ex pluribus correis aut actoribus sententiam impugnet, impugnatio censetur ab omnibus facta,
quoties res petita sit individua aut obligatio solidalis; expensas vero iudiciales ille tantum sustinere debet qui
appellavit, si iudex appellationis primam sententiam confirmaverit.
Can.1889. par. 1. Appellatio in suspensivo exsecutionem appellatae sententiae suspendit ac propterea in suo
robore permanet principium: <lite pendente nihil innovetur> ; appellatio autem in devolutivo tantum, non
suspendit exsecutionem sententiae, licet lis adhuc pendeat circa meritum causae.
par. 2. Omnis appellatio est in suspensivo, nisi aliud in iure expresse caveatur, firmo praescripto can.1917, par.
2.
165

