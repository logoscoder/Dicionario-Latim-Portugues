par. 6. Superiores religiosi nequeunt nomine suae communitatis stare in iudicio, nisi ad normam constitutionum.
Can. 1654. par. 1. Excommunicatis vitandis aut toleratis post sententiam declaratoriam vel condemnatoriam
permittitur ut per se ipsi agant tantummodo ad impugnandam iustitiam aut legitimitatem ipsius
excommunicationis; per procuratorem, ad aliud quodvis animae suae praeiudicium avertendum; in reliquis ab
agendo repelluntur.
par. 2. Alii excommunicati generatim stare in iudicio queunt.

CAPUT II.
De procuratoribus ad lites et advocatis.
Can. 1655. par. 1. In iudicio criminali reus aut a se electum aut a iudice datum semper habere debet advocatum.
par. 2. Etiam in iudicio contentioso, si agatur de minoribus aut de iudicio in quo bonum publicum vertitur, iudex
parti carenti defensorem ex officio attribuat, aut, si casus ferat, parti etiam habenti alium adiungat.
par. 3. Praeter hos casus pars libere potest advocatum et procuratorem constituere, sed potest quoque in iudicio
per se ipsa agere et respondere, nisi iudex procuratoris vel advocati ministerium necessarium existimaverit.
par. 4. At Episcopus, si quando in causa est, aliquem constituat, qui eius personam, procuratorio nomine, gerat.
Can. 1656. par. 1. Unicum quisque potest eligere procuratorem, qui nequit alium sibimet substituere, nisi
expressa facultas eidem facta fuerit.
par. 2. Quod si, iusta causa suadente, plures ab eodem deputentur, hi ita constituantur, ut detur inter ipsos locus
praeventioni.
par. 3. Advocati autem plures simul constitui queunt. par. 4. Utrumque munus, procuratoris et advocati, etiam in
eadem causa et pro eodem cliente eadem persona exercere potest.
Can. 1657. par. 1. Procurator et advocatus esse debent catholici, aetate maiores, bonae famae; acatholicus non
admittitur, nisi per exceptionem et ex necessitate.
par. 2. Advocatus debet praeterea esse doctor vel alioqui vere peritus, saltem in iure canonico.
par. 3. Religiosus admitti potest, nisi aliud in constitutionibus caveatur, in causis tantum in quibus vertitur utilitas
suae religionis, de licentia tamen Superioris.
Can. 1658. par. 1. Quilibet pro lubitu a parte potest eligi et deputari procurator, dummodo secundum
praecedentem canonem idoneus sit, quin opus sit ut Ordinarii approbatio antecesserit.
par. 2. Advocatus autem, ut ad patrocinium admittatur, indiget approbatione Ordinarii, quae aut generalis sit
omnes causas aut specialis pro certa causa.
par. 3. In iudicio coram Sanctae Sedis delegato; ipsius delegati est approbare et admittere advocatum, quo pars
uti se velle ostenderit.
par. 4. Procurator et advocatus, in causis quae ad normam can. 1579, par. par. 1, 2 aguntur in religionis tribunali,
eligendi sunt ex eadem religione et ante patrocinii susceptionem approbandi ab eo, qui partes iudicis in causa
agit; in causis vero quae ad normam eiusdem canonis par. 3 apud tribunal Ordinarii loci pertractantur, admitti
potest etiam religioni extraneus.
Can. 1659. par. 1. Procurator ne prius a iudice admittatur quam speciale mandatum ad lites scriptum, etiam in
calce ipsius citationis, mandantis subscriptione munitum, et locum, diem, mensem et annum referens, apud
tribunal deposuerit.
par. 2. Quod si mandans scribere nesciat, hoc ipsum ex scriptura constet necesse est, et parochus vel notarius
Curiae vel duo testes, loco mandantis, mandatum subsignent.
Can. 1660. Mandatum procurationis asservari debet in actis causae.
Can. 1661. Advocatus, ut causae patrocinium suscipiat, habeat necesse est a parte vel a iudice commissionem ad
instar mandati procuratorii, de qua in actis constare debet.
Can. 1662. Nisi speciale mandatum habuerit, procurator non potest renuntiare actioni, instantiae vel actis
iudicialibus, nec transigere, pacisci, compromittere in arbitros, deferre aut referre iusiurandum, et generatim ea
agere pro quibus ius requirit mandatum speciale.
Can. 1663. Tum procurator tum advocatus possunt a iudice, dato decreto, repelli sive ex officio sive ad
instantiam partis, iusta tamen de causa.
Can. 1664. par. 1. Advocati et procuratores possunt ab eo a quo constituti sunt, removeri, salva obligatione
solvendi honoraria ipsis debita; verum ut remotio effectum sortiatur, necesse est ut ipsis intimetur, et, si lis iam
contestata fuerit, iudex et adversa pars certiores facti sint de remotione.
par. 2. Lata definitiva sententia, ius et officium appellandi, si mandans non renuat, procuratori manet.
Can. 1665. par. 1. Vetatur uterque emere litem, aut sibi de immodico emolumento vel rei litigiosae parte
vindicata pacisci.
146

