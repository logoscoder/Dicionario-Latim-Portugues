Can. 1935. par. 1. Quilibet tamen fidelium semper potest delictum alterius denuntiare ad satisfactionem
petendam vel damnum sibi resarciendum, vel etiam studio iustitiae ad alicuius scandali vel mali reparationem.
par. 2. Imo obligatio denuntiationis urget quotiescunque ad id quis adigitur sive lege vel peculiari legitimo
praecepto, sive ex ipsa naturali lege ob fidei vel religionis periculum vel aliud imminens publicum malum.
Can. 1936. Denuntiatio scriptis a denuntiante subsignatis vel oretenus fieri debet loci Ordinario vel cancellario
Curiae vel vicariis foraneis vel parochis, a quibus tamen, si viva voce facta fuerit scriptis est consignanda et
statim ad Ordinarium deferenda.
Can. 1937. Qui delictum denuntiat debet promotori iustitiae adiumenta suppeditare ad eiusdem delicti
probationem.
Can.1938. par. 1. In causa iniuriarum aut diffamationis, ut actio criminalis instituatur, requiritur praevia
denuntiatio aut querela partis laesae.
par. 2. Sed si agatur de iniuria aut diffamatione gravi, clerico vel religioso, praesertim in dignitate constituto,
illata, aut quam clericus vel religiosus alii intulerit, actio criminalis institui potest etiam ex officio.
CAPUT II.
De inquisitione.
Can. 1939. par. 1. Si delictum nec notorium sit nec omnino certum, sed innotuerit sive ex rumore et publica
fama, sive ex denuntiatione, sive ex querela damni, sive ex inquisitione generali ab Ordinario facta, sive alia
quavis ratione, antequam quis citetur ad respondendum de delicto, inquisitio specialis est praemittenda ut constet
an et quo fundamento innitatur imputatio.
par. 2. Huic regulae locus est sive agatur de irroganda poena vindicativa vel censura, sive de ferenda sententia
declaratoria poenae vel censurae in quam quis inciderit.
Can. 1940. Haec inquisitio, quamvis ab ipso loci Ordinario peragi possit, ex generali tamen regula committenda
est alicui ex iudicibus synodalibus, nisi eidem Ordinario ex peculiari ratione alii committenda videatur.
Can. 1941. par. 1. Inquisitor delegetur non ad universitatem causarum, sed toties quoties et ad unam causam.
par. 2. Inquisitor tenetur iisdem obligationibus quibus iudices ordinarii, ac praesertim praestare debet
iusiurandum de secreto servando deque officio fideliter implendo et abstinere ab accipiendis muneribus ad
normam can. 1621-1624.
par. 3. Inquisitor nequit in eadem causa iudicem agere.
Can. 1942. par. 1. Prudenti Ordinarii iudicio committitur statuere quandonam ea, quae praesto sunt argumenta,
sufficiant ad inquisitionem instituendam.
par. 2. Nihili faciendae sunt denuntiationes quae ab inimico manifesto, aut ab homine vili et indigno proveniunt,
vel anonymae iis adiunctis iisque aliis elementis carentes, quae accusationem forte probabilem reddant.
Can. 1943. Inquisitio secreta semper esse debet, et cautissime ducenda, ne rumor delicti diffundatur, neve bonum
cuiusquam nomen in discrimen vocetur.
Can. 1944. par. 1. Ad finem suum assequendum potest inquisitor aliquos, quos de re edoctos censeat, ad se
accire et interrogare sub iureiurando veritatis dicendae et secreti servandi.
par. 2. In eorum examine servet inquisitor, quantum fieri potest et natura inquisitionis patitur, regulas statutas in
can. 1770-1781.
Can. 1945. Inquisitor, antequam inquisitionem claudat, potest promotoris iustitiae consilium exquirere quoties in
aliquam difficultatem inciderit, et cum eo acta communicare.
Can. 1946. par. 1. Expleta inquisitione, inquisitor, addito suffragio suo, omnia referat ad Ordinarium.
par. 2. Ordinarius vel de eius speciali mandato officialis suo decreto iubeat ut:
1.o Si appareat denuntiationem solido fundamento esse destitutam, id declaretur in actis et acta ipsa in secreto
Curiae archivo reponantur;
2.o Si indicia criminis habeantur, sed nondum sufficientia ad accusatoriam actionem instituendam, acta in eodem
archivo serventur et invigiletur interim moribus imputati, qui pro prudenti Ordinarii iudicio erit opportune super
re audiendus, et, si casus ferat, monendus ad normam can. 2307;
3.o Si denique certa vel saltem probabilia et sufficientia ad accusationem instituendam argumenta praesto sint,
citetur reus ad comparendum et procedatur ad ulteriora ad normam canonum qui sequuntur.

CAPUT III.
De correptione delinquentis.
170

