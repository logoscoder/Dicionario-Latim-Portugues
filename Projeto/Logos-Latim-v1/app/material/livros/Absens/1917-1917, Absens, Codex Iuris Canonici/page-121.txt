TITULUS XXIII
De praevia censura librorum eorumque
prohibitione.
Can. 1384. § 1. Ecclesiae est ius exigendi ne libros, quos ipsa iudicio suo antea non recognoverit, fideles edant,
et a quibusvis editos ex iusta causa prohibendi.
§ 2. Quae sub hoc titulo de libris praescribuntur publicationibus diariis, periodicis et aliis editis scriptis
quibuslibet applicentur, nisi aliud constet.
CAPUT I.
De praevia librorum censura.
Can. 1385. § 1. Nisi censura ecclesiastica praecesserit, ne edantur etiam a laicis:
1.o Libri sacrarum Scripturarum vel eorundem adnotationes et commentaria;
2.o Libri qui divinas Scripturas, sacram theologiam, historiam ecclesiasticam, ius canonicum, theologiam
naturalem, ethicen aliasve huiusmodi religiosas ac morales disciplinas spectant; libri ac libelli precum,
devotionis vel doctrinae institutionisque religiosae, moralis, asceticae, mysticae aliique huiusmodi, quamvis ad
fovendam pietatem conducere videantur; ac generaliter scripta in quibus aliquid sit quod religionis ac morum
honestatis peculiariter intersit;
3.o Imagines sacrae quovis modo imprimendae, sive preces adiunctas habeant, sive sine illis edantur.
§ 2. Licentiam edendi libros et imagines de quibus in § 1, dare potest vel loci Ordinarius proprius auctoris, vel
Ordinarius loci in quo libri vel imagines publici iuris fiant, vel Oriiinarius loci in quo imprimantur, ita tamen ut,
si quis ex iis Ordinariis licentiam denegaverit, eam ab alio Ordinario petere auctor nequeat, nisi eundem
certiorem fecerit de denegata ab alio licentia.
§ 3. Religiosi vero licentiam quoque sui Superioris maioris antea consequi debent.
Can. 1386. § 1. Vetantur clerici saeculares sine consensu suorum Ordinariorum, religiosi vero sine licentia sui
Superioris maioris et Ordinarii loci, libros quoque, qui de rebus profanis tractent, edere, et in diariis, foliis vel
libellis periodicis scribere vel eadem moderari.
§ 2. In diariis vero, foliis vel libellis periodicis qui religionem catholicam aut bonos mores impetere solent, nec
laici catholici quidpiam conscribant, nisi iusta ac rationabili causa suadente, ab Ordinario loci probata.
Can. 1387. Quae ad causas beatificationum et canonizationum Servorum Dei quoquo modo pertinent, sine
licentia Sacrorum Rituum Congregationis edi nequeunt.
Can. 1388. § 1. Indulgentiarum libri omnes, summaria, libelli, folia; etc., in quibus earum concessiones
continentur, ne edantur sine licentia Ordinarii loci.
§ 2. Requiritur vero expressa licentia Sedis Apostolicae ut typis edere liceat, quovis idiomate, tum collectionem
authenticam precum piorumque operum quibus Sedes Apostolica indulgentias adnexuit, tum elenchum
indulgentiarum apostolicarum, tum summarium indulgentiarum vel antea collectum, sed nunquam approbatum,
vel nunc primum ex diversis concessionibus colligendum.
Can. 1389. Collectiones decretorum Romanarum Congregationum rursus edi nequeunt, nisi impetrata prius
licentia et servatis conditionibus a Moderatoribus uniuscuiusque Congregationis praescriptis.
Can. 1380. In edendis libris liturgicis eorumque partibus, itemque litaniis a Sancta Sede approbatis, debet de
concordantia cum editionibus approbatis constare ex attestatione Ordinarii loci in quo imprimuntur aut publici
iuris fiunt.
Can. 1391. Versiones sacrarum Scripturarum in linguam vernaculam typis imprimi nequeunt, nisi sint a Sede
Apostolica probatae, aut nisi edantur sub vigilantia Episcoporum et cum adnotationibus praecipue excerptis ex
sanctis Ecclesiae Patribus atque ex doctis catholicisque scriptoribus.
Can. 1392. § 1. Approbatio textus originalis alicuius operis, neque eiusdem in aliam linguam translationibus
neque aliis editionibus suffragatur; quare et translationes et novae editiones operis approbati nova approbatione
communiri debent.
§ 2. Excerpta e periodicis capita seorsum edita novae editiones non censentur nec proinde nova approbatione
indigent.
Can. 1393. § 1. In universis Curiis episcopalibus censores ex officio adsint, qui edenda cognoscant.
§ 2. Examinatores in suo obeundo officio, omni personarum acceptione deposita, tantummodo prae oculis
habeant Ecclesiae dogmata et communem catholicorum doctrinam quae Conciliorum generalium decretis aut
Sedis Apostolicae constitutionibus seu praescriptionibus atque probatorum doctorum consensu continetur.
121

