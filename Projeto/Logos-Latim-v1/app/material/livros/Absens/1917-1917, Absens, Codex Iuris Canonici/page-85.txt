3.o Superiores professis votorum simplicium, de quibus in can. 574, litteras dimissorias concedere possunt
dumtaxat ad primam tonsuram et ordines minores;
4.o Ordinatio ceterorum omnium alumnorum cuiusvis religionis regitur iure saecularium, revocato quolibet
indulto Superioribus concesso dandi professis a votis temporariis litteras dimissorias ad ordines maiores.
Can. 965. Episcopus ad quem Superior religiosus litteras dimissorias mittere debet, est Episcopus dioecesis, in
qua sita est domus religiosa, ad cuius familiam pertinet ordinandus.
Can. 966. § l. Tunc tantum Superior religiosus ad alium Episcopum litteras dimissorias mittere potest, cum
Episcopus dioecesanus licentiam dederit, aut sit diversi ritus, aut sit absens, aut non sit ordinationem habiturus
proximo legitimo tempore ad normam can. 1006, § 2, vel denique cum dioecesis vacet nec eam regat qui
charactere episcopali polleat.
§ 2. Necesse est ut singulis in casibus id Episcopo ordinaturo constet ex authentico Curiae episcopalis
testimonio.
Can. 967. Caveant Superiores religiosi ne in fraudem Episcopi dioecesani subditum ordinandum ad aliam
religiosam domum mittant, aut concessionem litterarum dimissoriarum de industria in id tempus differant, quo
Episcopus vel abfuturus, vel nullas habiturus sit ordinationes.

CAPUT II.
De subiecto sacrae ordinationis.
Can. 968. § 1. Sacram ordinationem valide recipit solus vir baptizatus; licite autem, qui ad normam sacrorum
canonum debitis qualitatibus, iudicio proprii Ordinarii, praeditus sit, neque ulla detineatur irregularitate aliove
impedimento.
§ 2. Qui irregularitate aliove impedimento detinentur, licet post ordinationem etiam sine propria culpa exorto,
prohibentur receptos ordines exercere.
Can. 969. § 1. Nemo ex saecularibus ordinetur, qui iudicio proprii Episcopi non sit necessarius vel utilis ecclesiis
dioecesis.
§ 2. Non prohibetur tamen Episcopus proprium promovere subditum, qui in futurum, praevia legitima
excardinatione et incardinatione, servitio alius dioecesis destinetur.
Can. 970. Proprius Episcopus vel Superior religiosus maior potest suis clericis ex quavis canonica causa, occulta
quoque, etiam extraiudicialiter, ascensum ad ordines interdicere, salvo iure recursus ad Sanctam Sedem, vel
etiam ad Moderatorem generalem, si agatur de religiosis quibus ascensum interdixerit Superior provincialis.
Can. 971. Nefas est quemquam, quovis modo, ob quamlibet rationem, ad statum clericalem cogere, vel canonice
idoneum ab eodem avertere.
Can. 972. § l. Curandum ut ad sacros ordines adspirantes inde a teneris annis in Seminario recipiantur; sed
omnes ibidem commorari tenentur saltem per integrum sacrae theologiae curriculum, nisi Ordinarius in casibus
peculiaribus, gravi de causa, onerata eius conscientia, dispensaverit.
§ 2. Qui ad ordines adspirant et extra Seminarium legitime morantur, commendentur pio et idoneo sacerdoti, qui
eis invigilet eosque ad pietatem informet.
ART. I. De requisitis in subiecto sacrae ordinationis.
Can. 973. § l. Prima tonsura et ordines illis tantum conferendi sunt, qui propositum habeant ascendendi ad
presbyteratum et quos merito coniicere liceat aliquando dignos futuros esse presbyteros.
§ 2. Ordinatus tamen qui superiores ordines recipere recuset, nec potest ab Episcopo ad eos recipiendos cogi, nec
prohiberi a receptorum ordinum exercitio, nisi impedimento canonico detineatur aliave gravis, iudicio Episcopi,
obsit causa.
§ 3. Episcopus sacros ordines nemini conferat quin ex positivis argumentis moraliter certus sit de eius canonica
idoneitate; secus non solum gravissime peccat, sed etiam periculo sese committit alienis communicandi peccatis.
Can. 974. § 1. Ut quis licite ordinari possit, requiruntur:
1.o Recepta sacra confirmatio;
2.o Mores ordini recipiendo congruentes;
3.o Aetas canonica;
4.o Debita scientia;
5.o Ordinum inferiorum susceptio;
85

