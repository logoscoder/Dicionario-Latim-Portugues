3.o Ii quibus ab Apostolica Sede delegata fuerit dispensandi potestas.
Can. 1314. Opus voto non reservato promissum potest in melius vel in aequale bonum ab ipso vovente
commutari; in minus vero bonum ab illo cui potestas est dispensandi in votis ad normam can. 1313.
Can. 1315. Vota ante professionem religiosam emissa suspenduntur, donec vovens in religione permanserit.
CAPUT II.
De iureiurando.
Can.1316. § 1. Iusiurandum, idest invocatio Nominis divini in testem veritatis, praestari nequit, nisi in veritate, in
iudicio et in iustitia.
§ 2. Iusiurandum quod canones exigunt vel admittunt, per procuratorem praestari valide nequit.
Can. 1317. § 1. Qui libere iurat se aliquid facturum, peculiari religionis obligatione tenetur implendi quod
iureiurando firmaverit.
§ 2. Iusiurandum per vim aut metum gravem extortum valet, sed a Superiore ecclesiastico relaxari potest.
§ 3. Iusiurandum nec vi nec dolo praestitum quo quis privato bono aut favori renuntiat lege ipsi concesso,
servandum est quoties non vergit in dispendium salutis aeternae.
Can. 1318. § 1. Iusiurandum promissorium sequitur naturam et conditiones actus cui adiicitur.
§ 2. Si actui directe vergenti in damnum aliorum aut in praeiudicium boni publici vel salutis aeternae
iusiurandum adiiciatur, nullam exinde actus consequitur firmitatem.
Can. 1319. Obligatio iureiurando promissorio inducta desinit:
1.o Si remittatur ab eo in cuius commodum iusiurandum emissum fuerat;
2.o Si res iurata substantialiter mutetur, aut, mutatis adiunctis, fiat sive mala sive omnino indifferens, aut denique
maius bonum impediat;
3.o Deficiente causa finali aut conditione sub qua forte iusiurandum datum sit;
4.o Irritatione, dispensatione, commutatione, ad normam can. 1320.
Can. 1320. Qui irritare, dispensare, commutare possunt votum, eandem potestatem eademque ratione habent
circa iusiurandum promissorium; sed si iurisiurandi dispensatio vergat in praeiudicium aliorum qui obligationem
remittere recusent, una Apostolica Sedes potest iusiurandum dispensare propter necessitatem aut utilitatem
Ecclesiae.
Can. 1321. Iusiurandum stricte est interpretandum secundum ius et secundum intentionem iurantis, aut, si hic
dolo agat, secundum intentionem illius cui iuratur.
PARS QUARTA.
DE MAGISTERIO ECCLESIASTICO.
Can. 1322. § 1. Christus Dominus fidei depositum Ecclesiae concredidit, ut ipsa, Spiritu Sancto iugiter
assistente, doctrinam revelatam sancte custodiret et fideliter exponeret.
§ 2. Ecclesiae, independenter a qualibet civili potestate, ius est et officium gentes omnes evangelicam doctrinam
docendi: hanc vero rite ediscere veramque Dei Ecclesiam amplecti omnes divina lege tenentur.
Can. 1323. § 1. Fide divina et catholica ea omnia credenda sunt quae verbo Dei scripto vel tradito continentur et
ab Ecclesia sive sollemni iudicio sive ordinario et universali magisterio tanquam divinitus revelata credenda
proponuntur.
§ 2. Sollemne huiusmodi iudicium pronuntiare proprium est tum Oecumenici Concilii tum Romani Pontificis ex
cathedra loquentis.
§ 3. Declarata seu definita dogmatice res nulla intelligitur, nisi id manifeste constiterit.
Can. 1324. Satis non est haereticam pravitatem devitare, sed oportet illos quoque errores diligenter fugere, qui ad
illam plus minusve accedunt; quare omnes debent etiam constitutiones et decreta servare quibus pravae
huiusmodi opiniones a Sancta Sede proscriptae et prohibitae sunt.
Can. 1325. § 1. Fideles Christi fidem aperte profiteri tenentur quoties eorum silentium, tergiversatio aut ratio
agendi secumferrent implicitam fidei negationem, contemptum religionis, iniuriam Dei vel scandalum proximi.
§ 2. Post receptum baptismum si quis, nomen retinens christianum, pertinaciter aliquam ex veritatibus fide divina
et catholica credendis denegat aut de ea dubitat, haereticus; si a fide christiana totaliter recedit, apostata; si
denique subesse renuit Summo Pontifici aut cum membris Ecclesiae ei subiectis communicare recusat,
schismaticus est.
§ 3. Caveant catholici ne disputationes vel collationes, publicas praesertim, cum acatholicis habeant, sine venia
Sanctae Sedis aut, si casus urgeat, loci Ordinarii.
115

