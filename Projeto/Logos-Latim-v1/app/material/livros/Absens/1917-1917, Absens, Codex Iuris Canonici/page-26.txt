Can. 320. par. l. Abbates vel Praelati nullius nominantur et instituuntur a Romano Pontifice, salvo iure electionis
aut praesentationis, si cui legitime competat; quo in casu ab eodem Romano Pontifice confirmari aut institui
debent.
par. 2. Assumendi ad abbatiam vel praelaturam nullius iisdem qualitatibus ornati esse debent, quas ius in
Episcopis requirit.
Can. 321. Si cui collegio est ius eligendi Abbatem vel Praelatum nullius, ad validam electionem requiritur
numerus suffragiorum absolute maior, demptis suffragiis nullis, firmo peculiari iure quod maiorem suffragiorum
numerum exigat.
Can. 322. par. l. Abbas vel Praelatus nullius nequit quovis titulo sive per se sive per alios in regimen abbatiae vel
praelaturae se ingerere, antequam eiusdem possessionem ceperit, ad normam can. 334, par. 3.
par. 2. Abbates vel Praelati nullius qui ex praescripto apostolico vel ex propriae religionis constitutionibus
benedici debent, intra tres menses a receptis litteris apostolicis, cessante legitimo impedimento, benedictionem
ab Episcopo, quem maluerint, accipiant.
Can. 323. par. 1. Abbas vel Praelatus nullius easdem potestates ordinarias easdemque obligationes cum iisdem
sanctionibus habet, quae competunt Episcopis residentialibus in propria dioecesi.
par. 2. Si charactere episcopali non sit ornatus et benedictionem, si eam recipere debet, receperit, praeter alia
munera quae in can. 294, par. 2 describuntur, potest quoque ecclesias et altaria immobilia consecrare.
par. 3. Quod attinet ad Vicarii Generalis constitutionem, serventur praescripta can, 366-37l.
Can. 324. Capitulum religiosum abbatiae vel praelaturae nullius regitur propriis legibus ac constitutionibus;
Capitulum saeculare, iure communi.
Can. 325. Abbas vel Praelatus nullius, licet charactere episcopali careat, utitur tamen in proprio territorio
insignibus pontificalibus cum throno ac baldachino et iure ibidem officia divina pontificali ritu celebrandi;
crucem autem pectoralem, annulum cum gemma, ac pileolum violaceum potest etiam extra territorium deferre.
Can. 326. Si praelatura saecularis Capitulo careat, eligantur consultores ad normam can. 423-428.
Can. 327. par. 1. Abbatia vel praelatura nullius vacante, si agatur de abbatia vel praelatura religiosa, succedit
Capitulum religiosorum, nisi constitutiones aliud ferant; si de saeculari, Capitulum canonicorum; utrumque
autem Capitulum intra octiduum debet Vicarium Capitularem deputare ad normam can. 432 seqq., qui abbatiam
vel praelaturam regat usque ad novi Abbatis vel Praelati electionem.
par. 2. Abbatia vel praelatura impedita, servetur praescriptum can. 429.
Can. 328. Circa Romani Pontificis Familiares, sive praelati titulo gaudeant, sive non, standum privilegiis, regulis
et traditionibus pontificiae Domus.
TITULUS VIII.
De potestate episcopali deque iis qui de eadem participant.
CAPUT I.
De Episcopis.
Can. 329. par. 1. Episcopi sunt Apostolorum successores atque ex divina institutione peculiaribus ecclesiis
praeficiuntur quas cum potestate ordinaria regunt sub auctoritate Romani Pontificis.
par. 2. Eos libere nominat Romanus Pontifex.
par. 3. Si cui collegio concessum sit ius eligendi Episcopum, servetur praescriptum can. 321.
Can. 330. Antequam quis in Episcopum assumatur, constare debet, secundum modum a Sede Apostolica
determinatum, eum esse idoneum.
Can. 331. par. l. Ut quis idoneus habeatur, debet esse:
1.o Natus ex legitimo matrimonio, non autem legitimatus etiam per subsequens matrimonium;
2.o Annos natus saltem triginta;
3.o A quinquennio saltem in sacro presbyteratus ordine constitutus;
4.o Bonis moribus, pietate, animarum zelo, prudentia, ceterisque dotibus, praeditus, quae ipsum aptum efficiant
ad gubernandam dioecesim de qua agitur;
5.o Laurea doctoris vel saltem licentia in sacra theologia aut iure canonico potitus in athenaeo aliquo vel in
Instituto studiorum a Sancta Sede probatis, vel saltem earundem disciplinarum vere peritus; quod si ad
religionem aliquam pertineat, a suis Superioribus maioribus vel similem titulum vel saltem verae peritiae
testimonium habeat.
par. 2. Etiam electus, praesentatus vel quoquo modo ab illis designatus, qui privilegio a Sancta Sede concesso
praesentandi seu designandi gaudent, debet memoratis qualitatibus pollere.
par. 3. Iudicare num quis idoneus sit, ad Apostolicam Sedem unice pertinet.
Can. 332. par. 1. Cuilibet ad episcopatum promovendo, etiam electo, praesentato vel designato a civili quoque
Gubernio, necessaria est canonica provisio seu institutio, qua Episcopus vacantis dioecesis constituitur, quaeque
ab uno Romano Pontifice datur.
par. 2. Ante canonicam institutionem seu provisionem candidatus, praeter fidei professionem de qua in can.14061408, iusiurandum fidelitatis erga Sanctam Sedem edat secundum formulam ab Apostolica Sede probatam.
26

