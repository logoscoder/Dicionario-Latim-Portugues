Can. 1740. par. 1. In quolibet statu et gradu iudicii potest actor instantiae renuntiare; item tum actor tum reus
possunt processus actis renuntiare sive omnibus sive nonnullis tantum.
par. 2. Renuntiatio ut valeat, peragenda est in scriptis, et a parte vel ab eius procuratore, speciali tamen mandato
munito, debet subscribi, alteri parti communicari, ab eaque acceptari, vel saltem non impugnari, et a iudice
admitti.
Can. 1741. Admissa, pro actis quibus renuntiatum est, eosdem parit effectus ac peremptio instantiae: et obligat
renuntiantem ad solvendas expensas actorum, quibus renuntiatum fuit.
TITULUS IX.
De interrogationibus partibus in iudicio faciendis.
Can.1742. par. 1. Iudex ad eruendam veritatem facti quod publice interest ut extra dubium ponatur, debet partes
interrogare.
par. 2. In aliis casibus potest unum ex contendentibus interrogare non solum ad instantiam alterius partis, sed
etiam ex officio, quoties agitur de illustranda probatione adducta.
par. 3. Interrogatio partium fieri a iudice potest in quovis stadio iudicii ante conclusionem in causa; post
conelusionem in causa servetur praescriptum can. 1861.
Can.1743. par. 1. Iudici legitime interroganti partes respondere tenentur et fateri veritatem, nisi agatur de delicto
ab ipsis commisso.
par. 2. Si pars legitime interrogata respondere recuset, quanti facienda sit haec recusatio, utrum iusta sit, an
confessioni aequiparanda, necne, iudicis est aestimare.
par. 3. Pars, quae respondere debet, si illegitime respondere recusaverit aut si postquam responderit mendax
reperta fuerit, puniatur, ad tempus a iudice pro rerum adiunctis definiendum remotione ab actibus legitimis
ecclesiasticis; et si ante responsionem iusiurandum de veritate dicenda praestiterit, laicus interdicto personali,
clericus suspensione plectatur.
Can. 1744. Iusiurandum de veritate dicenda in causis criminalibus nequit iudex accusato deferre; in contentiosis,
quoties bonum publicum in causa est, debet illud a partibus exigere; in aliis, potest pro sua prudentia.
Can. 1745. par. 1. Tum actor tum reus invicem, tum etiam promotor iustitiae et defensor vinculi possunt iudici
exhibere articulos, seu quaesita, super quibus pars interrogetur, quaeque vulgo positiones dicuntur.
par. 2. In positionibus exarandis, admittendis et parti proponendis regulae cum proportione serventur quae in
can. 1773-1781 statutae sunt.
Can. 1746. Ad iusiurandum praestandum vel interrogationibus respondendum partes personaliter coram iudice se
sistere debent, exceptis iis de quibus in can. 1770, par. 2, nn. 1, 2.
TITULUS X.
De probationibus.
Can. 1747. Non indigent probatione:
1.o Facta notoria, ad normam can. 2197, nn. 2, 3;
2.o Quae ab ipsa lege praesumuntur;
3.o Facta ab uno ex contendentibus asserta et ab altero admissa, nisi a iure vel a iudice probatio nihilominus
exigatur.
Can: 1748. par. 1. Onus probandi incumbit ei qui asserit.
par. 2. Actore non probante, reus absolvitur.
Can. 1749. Probationes quae ad moras iudicio nectendas postulari videntur, ceu examen testis longe dissiti, aut
cuius domicilium nescitur, vel cognitio documenti quod cito haberi non potest, iudex ne admittat, nisi hae
probationes necessariae videantur quia ceterae deficiant aut satis non sint.
CAPUT I.
De confessione partium.

153

