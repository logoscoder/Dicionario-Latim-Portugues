Can. 550. § l. Dotes caute et integre administrentur apud monasterium vel domum habitualis residentiae
supremae Moderatricis aut Antistitae provincialis.
§ 2. Ordinarii locorum conservandis religiosarum dotibus sedulo invigilent; et praesertim in sacra visitatione de
eisdem rationem exigant.
Can. 551. § 1. Dos religiosae professae sive votorum sollemnium sive votorum simplicium quavis de causa
discedenti integra restituenda est sine fructibus iam maturis.
§ 2. Si vero religiosa professa ad aliam religionem ex apostolico indulto transeat, durante novitiatu, fructus, salvo
praescripto can. 570, § 1, emissa vero nova professione, dos ipsa huic religioni debentur; si ad aliud eiusdem
Ordinis monasterium, huic debetur ipsa dos a die transitus.
Can. 552. § l. Religiosarum etiam exemptarum Antistita debet Ordinarium loci, duobus saltem mensibus ante,
certiorem facere de proxima admissione ad novitiatum et ad professionem tum temporariam tum perpetuam sive
sollemnem sive simplicem.
§ 2. Ordinarius loci vel, eo absente aut impedito, sacerdos ab eodem deputatus, adspirantis voluntatem, saltem
triginta diebus ante novitiatum et ante professionem, ut supra, diligenter et gratuito exploret, non tamen
clausuram ingrediens, num ea coacta seductave sit, an sciat quid agat; et, si de pia eius ac libera voluntate plane
constiterit, tunc adspirans poterit ad novitiatum vel novitia ad professionem admitti.
ART. II. De novitiorum institutione.
Can. 553. Novitiatus incipit susceptione habitus, vel alio modo in constitutionibus praescripto.
Can. 554. § 1. Erigatur domus novitiatus ad normam constitutionum; si vero agatur de religione iuris pontificii,
ad eam erigendam necessaria est licentia Sedis Apostolicae.
§ 2. Plures in eadem provincia novitiatus domus, si religio in provincias divisa sit, designari nequeunt, nisi gravi
de causa et cum speciali apostolico indulto.
§ 3. Superiores in novitiatus ac studiorum domo ne collocent, nisi religiosos qui sint ad exemplum regularis
observantiae studio.
Can. 555. § 1. Praeter alia quae in can. 543 ad novitiatus validitatem enumerantur, novitiatus ut valeat, peragi
debet:
1.o Post completum decimum quintum saltem aetatis annum;
2.o Per annum integrum et continuum;
3.o In domo novitiatus.
§ 2. Si longius tempus in constitutionibus pro novitiatu praescribatur, illud ad validitatem professionis non
requiritur, nisi in eisdem constitutionibus aliud expresse dicatur.
Can. 556. § 1. Novitiatus interrumpitur, ita ut denuo incipiendus ac perficiendus sit, si novitius, a Superiore
dimissus, e domo exierit, aut domum sine illius licentia non reversurus deseruerit, aut extra domum, etsi
reversurus, ultra triginta dies sive continuos sive non continuos permanserit quacunque ex causa, etiam de
Superiorum licentia.
§ 2. Si novitius ultra quindecim, sed non ultra triginta dies etiam non continuos, de Superiorum licentia vel vi
coactus extra domus septa permanserit sub Superioris obedientia, ad validitatem novitiatus necesse et satis est
dies hoc modo transactos supplere; si non ultra quindecim dies, supplementum potest a Superioribus praescribi,
sed non est ad validitatem necessarium.
§ 3. Superiores licentiam manendi extra septa novitiatus, nisi iusta et gravi de causa, ne impertiant.
§ 4. Si novitius a Superioribus in aliam novitiatus domum eiusdem religionis transferatur, novitiatus non
interrumpitur.
Can. 557. Integer novitiatus peragatur in habitu quem constitutiones pro novitiis praescribunt, nisi speciales
locorum circumstantiae aliud exigant.
Can. 558. In religionibus in quibus duae sunt sodatium classes, novitiatus pro altera classe peractus, pro altera
non valet.
Can. 559. § 1. Novitiorum institutioni praeficiendus est Magister, qui sit annos natus quinque saltem ac triginta,
decem saltem ab annis a prima professione professus, prudentia, caritate, pietate, religionis observantia
conspicuus et, si de clericali religione agatur, in sacerdotio constitutus.
§ 2. Si ob novitiorum numerum vel aliam iustam causam expedire visum fuerit, Magistro novitiorum adiungatur
socius, eidem immediate subiectus in iis quae ad novitiatus regimen spectant, annos natus saltem triginta,
quinque saltem ab annis a prima professione professus, cum ceteris dotibus necessariis et opportunis.
§ 3. Uterque ab omnibus officiis oneribusque vacare debet, quae novitiorum curam et regimen impedire valeant.
Can. 560. Magister novitiorum eiusque socius eligantur ad normam constitutionum, et si quod in his tempus ad
durationem muneris praescriptum sit, eo durante, ne removeantur sine iusta gravique causa; sed iidem rursus
eligi possunt.
50

