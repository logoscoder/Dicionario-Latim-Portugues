Can. 561. § l. Uni Magistro ius est et officium consulendi novitiorum institutioni, ad ipsumque unum novitiatus
regimen spectat, ita ut nemini liceat hisce se, quovis colore, immiscere, exceptis Superioribus quibus id a
constitutionibus permittitur ac Visitatoribus; ad disciplinam vero universae domus quod attinet, Magister,
perinde ac novitii, Superiori est obnoxius.
§ 2. Novitius potestati Magistri ac Superiorum religionis subest eisque obedire tenetur.
Can. 562. Gravi obligatione tenetur Magister novitiorum omnem adhibendi diligentiam ut sui alumni in religiosa
disciplina, secundum constitutiones, sedulo exerceantur, ad normam can. 565.
Can. 563. Intra annum novitiatus Magister, ad normam constitutionum, de agendi ratione singulorum alumnorum
relationem Capitulo vel Superiori maiori exhibeat.
Can. 564. § 1. Novitiatus ab ea parte domus, in qua degunt professi, sit, quantum fieri potest, segregatus ita ut,
sine speciali causa ac Superioris vel Magistri licentia, novitii nullam habeant communicationem cum professis,
neque hi cum novitiis.
§ 2. Conversis autem novitiis locus separatus assignetur.
Can. 565. § 1. Annus novitiatus debet sub disciplina Magistri hoc habere propositum, ut informetur alumni
animus studio regulae et constitutionum, piis meditationibus assiduaque prece, iis perdiscendis quae ad vota et ad
virtutes pertinent, exercitationibus opportunis ad vitiorum semina radicitus exstirpanda, ad compescendos animi
motus, ad virtutes acquirendas.
§ 2. Conversi praeterea diligenter in christiana doctrina instituantur, speciali collatione ad eos habita semel
saltem in hebdomada.
§ 3. Anno novitiatus ne destinentur novitii concionibus habendis aut audiendis confessionibus aut exterioribus
religionis muniis, neve dedita opera studiis vacent litterarum, scientiarum aut artium; conversi autem in ipsa
religiosa domo eatenus tantum fungi possunt officiis fratrum conversorum (non tamen uti primarii officiales),
quatenus ab exercitiis novitiatus pro ipsis constitutis non praepediantur.
Can. 566. § 1. Circa sacerdotem a confessionibus in mulierum novitiatibus serventur praescripta can. 520 -527.
§ 2. In religionibus virorum, salvo praescripto can. 519 :
1.o Pro novitiorum numero unus vel plures habeantur ordinarii confessarii, salvo praescripto can. 891;
2.o Confessarii ordinarii, si agatur de religione clericali, in ipsa novitiatus domo commorentur; si de laicali,
saltem frequenter ad domum novitiatus accedant, novitiorum confessiones audituri;
3.o Praeter confessarios ordinarios, designentur aliqui confessarii, quos novitii in casibus particularibus adire
libere possint, nec Magister aegre id se ferre demonstret;
4.o Quater saltem in anno detur novitiis confessarius extraordinarius, ad quem omnes accedant saltem
benedictionem recepturi.
Can. 567. § 1. Novitii privilegiis omnibus ac spiritualibus gratiis religioni concessis gaudent; et si morte
praeveniantur, ad eadem suffragia ius habent, quae pro professis praescripta sunt.
§ 2. Ad ordines, durante novitiatu, ne promoveantur.
Can. 568. In novitiatus decursu, si suis beneficiis vel bonis quovis modo novitius renuntiaverit eademve
obligaverit, renuntiatio vel obligatio non solum illicita, sed ipso iure irrita est.
Can. 569. § l. Ante professionem votorum simplicium sive temporariorum sive perpetuorum novitius debet, ad
totum tempus quo simplicibus votis adstringetur, bonorum suorum administrationem cedere cui maluerit et, nisi
constitutiones aliud ferant, de eorundem usu, et usufructu libere disponere.
§ 2. Ea cessio ac dispositio, si praetermissa fuerit ob defectum bonorum et haec postea supervenerint, aut si facta
fuerit et postea alia bona quovis titulo obvenerint, fiat aut iteretur secundum normas § 1 statutas, non obstante
simplici professione emissa.
§ 3. Novitius in Congregatione religiosa ante professionem votorum temporariorum testamentum de bonis
praesentibus vel forte obventuris libere condat.
Can. 570. § 1. Nisi pro alimentis et habitu religioso in constitutionibus vel expressa conventione aliquid in
postulatu vel novitiatu ineundo solvendum caveatur, nihil pro impensis postulatus vel novitiatus exigi potest.
§ 2. Quae adspirans attulerit et usu consumpta non fuerint, si e religione, non emissa professione, egrediatur, ei
restituantur.
Can. 571. § 1. Novitius potest religionem libere deserere, aut a Superioribus vel a Capitulo, secundum
constitutiones, quavis iusta de causa dimitti, quin Superior vel Capitulum teneantur dimissionis causam dimisso
patefacere.
§ 2. Exacto novitiatu, si iudicetur idoneus, novitius ad professionem admittatur, secus dimittatur; si dubium
supersit sitne idoneus, potest a Superioribus maioribus probationis tempus, non tamen ultra sex menses,
prorogari.
§ 3. Votis nuncupandis spiritualia exercitia novitius praemittat per octo saltem solidos dies.
CAPUT III.
De professione religiosa.
51

