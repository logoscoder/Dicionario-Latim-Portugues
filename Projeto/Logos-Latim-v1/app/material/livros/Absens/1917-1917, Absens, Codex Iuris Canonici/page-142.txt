par. 2. Eodemque modo antequam aliquem ad agendum admittat, cognoscere tenetur num is in iudicio possit iure
consistere.
par. 3. Non est tamen necesse ut de his referatur in actis.
Can. 1610. par. 1. Si exceptio proponatur contra iudicis competentiam, hac de re ipse iudex videre debet.
par. 2. In casu exceptionis de incompetentia relativa, si iudex se competentem pronuntiet, eius decisio non
admittit appellationem.
par. 3. Quod si iudex se incompetentem declaret, pars quae se gravatam reputat, potest intra decem dierum
spatium appellationem ad superius tribunal interponere.
Can. 1611. Iudex quovis in stadio causae se absolute incompetentem agnoscens, suam incompetentiam declarare
tenetur.
Can. 1612. par. 1. Si inter duos pluresve iudices controversia oriatur quisnam eorum ad aliquod negotium
competens sit, res definienda est a tribunali immediate superiore.
par. 2. Quod si iudices, inter quos exsistit competentiae conflictus, subsint distinctis tribunalibus superioribus,
controversine definitio reservatur tribunali superiori illius iudicis, coram quo actio primo promota est; si non
habeant tribunal superius, conflictus dirimatur vel a Legato Sanctae Sedis, si adsit, vel ab Apostolica Signatura.
Can. 1613. par. 1. Iudex cognoscendam ne suscipiat causam, in qua ratione consanguinitatis vel affinitatis in
quolibet gradu lineae rectae et in primo et secundo gradu lineae collateralis, vel ratione tutelae et curatelae,
intimae vitae consuetudinis, magnae simultatis, vel lucri faciendi aut damni vitandi, aliquid ipsius intersit, vel in
qua antea advocatum aut procuratorem egerit.
par. 2. In iisdem rerum adiunctis ab offtcio suo abstinere debent iustitiae promotor et defensor vinculi.
Can. 1614. par. 1. Cum iudex, etsi competens, a parte recusatur ut suspectus, haec exceptio, si proponatur contra
iudicem delegatum in causa unicum vel contra collegium vel maiorem delegatorum iudicum partem, definienda
est a delegante; si contra unum vel alterum ex pluribus iudicibus delegatis, etsi Collegii praesidem, a ceteris
iudicibus delegatis et non suspectis; si contra Auditorem Sacrae Rotae, a Signatura Apostolica ad normam can.
1603, par. 1, n. 2; si contra officialem, ab Episcopo; si contra auditorem, a iudice principali.
par. 2. Si ipsemet Ordinarius sit iudex et contra ipsum exceptio suspicionis opponatur, vel abstineat a iudicando
vel quaestionem suspicionis definiendam committat iudici immediate superiori.
par. 3. Si exceptio suspicionis opponatur contra promotorem iustitiae, defensorem vinculi aut alios tribunalis
administros, de hac exceptione videt praeses in tribunali collegiali vel ipse iudex, si unicus sit.
Can. 1615. par. 1. Si iudex unicus aut aliquis vel etiam omnes iudices qui tribunal collegiale constituunt suspecti
declarentur, personae mutari debent, non vero iudicii gradus.
par. 2. Ordinarii autem est in locum iudicum qui suspecti declarati sunt, alios a suspicione immunes subrogare.
par. 3. Quod si ipsemet Ordinarius declaratus fuerit suspectus, idem peragat iuder immediate superior.
Can. 1616. Exceptio suspicionis expeditissime definienda est, auditis partibus, promotore iustitiae vel vinculi
defensore, si intersint, nec in ipsos suspicio cadat.
Can. 1617. Quod ad tempus attinet quo exceptiones incompetentiae et suspicionis proponendae sint, servetur
praescriptum can. 1628.
Can. 1618. In negotio quod privatorum solummodo interest, iudex procedere potest dumtaxat ad instantiam
partis; sed in delictis, et in iis quae publicum Ecclesiae bonum aut animarum salutem respiciunt, etiam ex officio.
Can. 1619. par. 1. Si actor pro re sua probationes quas afferre posset, non afferat, vel reus exceptiones sibi
competentes non opponat, iudex ne suppleat.
par. 2. Si vero agatur vel de publico bono vel de animarum salute, eas supplere potest et debet.
Can. 1620. Iudices et tribunalia curent ut quamprimum, salva iustitia, causae omnes terminentur, utque in
tribunali primae instantiae ultra biennium non protrahantur, in tribunali vero secundae instantiae ultra annum.
Can. 1621. par. 1. Excepto Episcopo qui per se potestatem iudiciariam exerceat, omnes qui tribunal constituunt
aut eidem opem ferunt, iusiurandum de officio rite et fideliter implendo coram Ordinario vel coram iudice a quo
electi sunt, vel coram viro ecclesiastico ab alterutro delegato, praestare debent: idque ab initio suscepti officii, si
sint stabiles, aut antequam causa agatur, si pro peculiari aliqua causa sint constituti.
par. 2. Etiam iudex a Sede Apostolica delegatus vel iudex ordinarius in religione clericali exempta idem
iusiurandum praestare tenetur cum primum tribunal constituitur, adstante ipsius tribunalis notario, qui de
praestito iureiurando actum redigat.
Can. 1622. par. 1. Quotiescunque iusiurandum praestatur sive a iudicibus aut tribunalis administris, sive, a
partibus, testibus, peritis, semper emitti debet praemissa divini Nominis invocatione et a sacerdotibus quidem
tacto pectore, a ceteris fidelibus, tacto Evangeliorum libro.
par. 2. Iudex partem, testem aut peritum ad iusiurandum recipiens, eum regulariter commonefaciat tum de
sanctitate actus et de gravissimo delicto quod admittunt iurisiurandi violatores, tum etiam de poenis, quibus
obnoxii fiunt qui falsum in iudicio iurati affirmant.
par. 3. Iusiurandum secundum formulam a iudice probatam praestari debet coram eodem iudice aut eius
delegato, adstante utraque aut alterutra parte, quae interesse iurisiurandi praestationi velit.
142

