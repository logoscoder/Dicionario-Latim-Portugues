Can. 2208. par. 1. Recidivus sensu iuris est qui post condemnationem rursus committit delictum eiusdem generis
et in talibus rerum ac praesertim temporis adiunctis ut eiusdem pertinacia in mala voluntate prudenter coniici
possit.
par. 2. Qui pluries deliquerit etiam diverso in genere, suam auget culpabilitatem.
Can. 2209. par. 1. Qui communi delinquendi consilio simul physice concurrunt in delictum, omnes eodem modo
rei habentur, nisi adiuncta alicuius culpabilitatem augeant vel minuant.
par. 2. In delicto quod sua natura complicem postulat, unaquaeque pars est eodem modo culpabilis, nisi ex
adiunctis aliud appareat.
par. 3. Non solum mandans qui est principalis delicti auctor, sed etiam qui ad delicti consummationem inducunt
vel in hanc quoquo modo concurrunt, non minorem, ceteris paribus, imputabilitatem contrahunt, quam ipse
delicti exsecutor, si delictum sine eorum opera commissum non fuisset.
par. 4. Si vero eorum concursus facilius tantum reddidit delictum, quod etiam sine eorundem concursu
commissum fuisset, minorem imputabilitatem secumfert.
par. 5. Qui suum influxum in delictum patrandum opportuna retractatione abduxerit plene, ab omni
imputabilitate liberatur, etiamsi exsecutor delictum ob alias causas sibi proprias nihilominus patraverit; si non
abduxerit plene, retractatio minuit, sed non aufert culpabilitatem.
par. 6. Qui in delictum concurrit suum dumtaxat officium negligendo, imputabilitate tenetur proportionata
obligationi qua adigebatur ad delictum suo officio impediendum.
par. 7. Delicti patrati laudatio, fructuum participatio, delinquentis occultatio et receptatio aliive actus delictum
iam plene absolutum subsequentes, nova delicta constituere possunt, si nempe poena in lege plectantur; sed, nisi
cum delinquente de illis actibus ante delictum conventum fuerit, non secumferunt delicti patrati imputabilitatem.
Can. 2210. par. 1. Ex delicto oritur:
1.* Actio poenalis ad poenam declarandam vel in fligendam et ad satisfactionem petendam;
2.* Actio civilis ad reparanda damna, si cui delictum damnum intulerit.
par. 2. Utraque actio explicatur ad normam can. 1552- 1959; et idem iudex in criminali iudicio potest ad
instantiam partis laesae civilem actionem ad examen revocare et definire.
Can. 2211. Omnes qui in delictum concurrunt ad normam can. 2209, par. par. 1-3 obligatione tenentur in
solidum expensas et damna resarciendi quae ex delicto quibuslibet personis obvenerint, licet a iudice pro rata
damnati.
TITULUS III.
De conatu delicti.
Can. 2212. par. 1. Quicunque actus posuerit vel praetermiserit qui ad exsecutionem delicti natura sua conducunt,
sed delictum non consummaverit, sive quia consilium suum deseruit, sive quia delictum propter insufficientiam
vel ineptitudinem mediorum perficere non potuit, delicti conatum committit.
par. 2. Cum omnes actus positi vel omissi sunt qui ad exsecutionem delicti natura sua conducunt et ad delictum
perficiendum sufficiunt, si ex alia causa, praeter voluntatem agentis, effectum sortiti non sint, delicti conatus
dicitur proprio nomine delictum frustratum.
par. 3. Conatui delicti accedit actio illius qui alium ad delictum committendum inducere studuerit, sed
inefficaciter.
par. 4. Si conatus delicti peculiari poena in lege muletetur, verum constituit delictum.
Can. 2213. par. 1. Delicti conatus suam habet imputabilitatem, eo maiorem, quo magis ad consummationem
accedit, quanquam minorem prae delicto consummato, salvo praescripto par. 3.
par. 2. Delictum frustratum magis culpabile est, quam simplex delicti conatus.
par. 3. Ab omni imputabilitate liberatur qui sponte ab incepta deiicti exsecutione destiterit, si nullum ex conatu
damnum aut scandalum ortum sit.
PARS SECUNDA.
DE POENIS.
SECTIO I.
DE POENIS IN GENERE.
Can. 2214. par. 1. Nativum et proprium Ecclesiae ius est, independens a qualibet humana auctoritate, coercendi
delinquentes sibi subditos poenis tum spiritualibus tum etiam temporalibus.
193

