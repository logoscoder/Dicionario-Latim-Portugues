Can. 1003. Missa ordinationis vel consecrationis episcopalis semper debet ab ipsomet ordinationis vel
consecrationis ministro celebrari.
Can. 1004. Si quis, ritu orientali ad aliquos ordines iam promotus, a Sede Apostolica indultum obtinuerit
suneriores ordines suscipiendi ritu latino, debet prius ritu latino recipere ordines quos ritu orientali non receperit.
Can. 1OO5. Omnes ad maiores ordines promoti obligatione tenentur sacrae communionis in ipsa ordinationis
Missa recipiendae.
CAPUT V.
De tempore et loco sacrae ordinationis.
Can. 1006. § l. Consecratio episcopalis conferri debet intra Missarum sollemnia, die dominico vel natalitio
Apostolorum.
§ 2. Ordinationes in sacris celebrentur intra Missarum sollemnia sabbatis Quatuor Temporum, sabbato ante
dominicam Passionis, et Sabbato Sancto.
§ 3. Gravi tamen causa interveniente, Episcopus potest eas habere etiam quolibet die dominico aut festo de
praecepto.
§ 4. Prima tonsura quolibet die et hora conferri potest; ordines minores singulis diebus dominicis et festis
duplicibus, mane tamen.
§ 5. Reprobatur consuetudo contra ordinationum tempora praecedentibus paragraphis praescripta; quae servanda
quoque sunt, cum Episcopus latini ritus ordinat ex apostolico indulto clericum ritus orientalis aut contra.
Can. 1007. Quoties ordinatio iteranda sit vel aliquis ritus supplendus, sive absolute sive sub conditione, id fieri
potest etiam extra tempora ac secreto.
Can. 1008. Episcopus extra proprium territorium, sine Ordinarii loci licentia, nequit ordines conferre, in quorum
collatione pontificalia exercentur, salvo praescripto can. 239, § l, n. 15.
Can. 1009. § l. Ordinationes generales in cathedrali ecclesia, vocatis praesentibusque ecclesiae canonicis, publice
celebrentur; si autem in alio dioecesis loco, praesente clero loci, dignior, quantum fieri poterit, ecclesia adeatur.
§ 2. Non prohibetur autem Episcopus, iusta suadente causa, ordinationes particulares habere in aliis etiam
ecclesiis itemque in oratorio domus episcopalis aut Seminarii aut religiosae domus.
§ 3. Prima tonsura et ordines minores conferri possunt etiam in privatis oratoriis.
CAPUT VI.
De adnotatione ac testimonio peractae ordinationis.
Can. 1010. § l. Expleta ordinatione, nomina singulorum ordinatorum ac ministri ordinantis, locus et dies
ordinationis notentur in peculiari libro in Curia loci ordinationis diligenter custodiendo, et omnia singularum
ordinationum documenta accurate serventur.
§ 2. Singulis ordinatis detur authenticum ordinationis receptae testimonium; qui, si ab Episcopo extraneo cum
litteris dimissoriis promoti fuerint, illud proprio Ordinario exhibeant pro ordinationis adnotatione in speciali libro
in archivo servando.
Can. 1011. Praeterea loci Ordinarius, si agatur de ordinatis e clero saeculari, aut Superior maior, si de religiosis
ordinatis cum suis litteris dimissoriis, notitiam celebratae ordinationis uniuscuiusque subdiaconi transmittat ad
parochum baptismi, qui id adnotet in suo baptizatorum libro ad normam can. 470, § 2.
TITULUS VII.
De matrimonio.
Can. 1012. § l. Christus Dominus ad sacramenti dignitatem evexit ipsum contractum matrimonialem inter
baptizatos.
§ 2. Quare inter baptizatos nequit matrimonialis contractus validus consistere, quin sit eo ipso sacramentum.
Can. 1013. § 1. Matrimonii finis primarius est procreatio atque educatio prolis; secundarius mutuum;, adiutorium
et remedium concupiscentiae.
§ 2. Essentiales matrimonii proprietates sunt unitas ac indissolubilitas, quae in matrimonio christiano peculiarem
obtinent firmitatem ratione sacramenti.
89

