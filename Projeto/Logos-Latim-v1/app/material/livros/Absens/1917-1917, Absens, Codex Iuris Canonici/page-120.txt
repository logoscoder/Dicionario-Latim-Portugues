Can. 1369. § 1. Seminarii rector et alii omnes moderatores sub eius auctoritate curent ut alumni statuta ab
Episcopo probata studiorumque rationem adamussim servent ac spiritu vere ecclesiastico imbuantur.
§ 2. Saepius eis verae et christianae urbanitatis leges tradant, eosque exemplo suo ad illas colendas excitent;
hortentur praeterea ut praecepta hygienica, vestium et corporis munditiam et quandam in conversando comitatem
cum modestia et gravitate coniunctam, iugiter servent.
§ 3. Sedulo vigilent ut magistri suo munere rite fungantur.
Can. 1370. Quoties alumni ob quamlibet causam extra Seminarium morentur, servetur praescriptum can. 972, §
2.
Can. 1371. E Seminario dimittantur dyscoli, incorrigibiles, seditiosi, ii qui ob mores atque indolem ad statum
ecclesiasticum idonei non videantur; itemque, qui in studiis adeo parum proficiant ut spes non affulgeat eos
sufficientem doctrinam fore assecuturos; praesertim vero statim dimittantur qui forte contra bonos mores aut
fidem deliquerint.
TITULUS XXII
De scholis.
Can. 1372. § 1. Fideles omnes ita sunt a pueritia instituendi ut non solum nihil eis tradatur quod catholicae
religioni morumque honestati adversetur, sed praecipuum institutio religiosa ac moralis locum obtineat.
§ 2. Non modo parentibus ad normam can. 1113, sed etiam omnibus qui eorum locum tenent, ius et gravissimum
officium est curandi christianam liberorum educationem.
Can. 1373. § 1. In qualibet elementaria schola, pueris pro eorum aetate tradenda est institutio religiosa.
§ 2. Iuventus, quae medias vel superiores scholas frequentat, pleniore religionis doctrina excolatur, et locorum
Ordinarii curent ut id fiat per sacerdotes zelo et doctrina praestantes.
Can. 1374. Pueri catholici scholas acatholicas, neutras, mixtas, quae nempe etiam acatholicis patent, ne
frequentent. Solius autem Ordinarii loci est decernere, ad normam instructionum Sedis Apostolicae, in quibus
rerum adiunctis et quibus adhibitis cautelis, ut periculum perversionis vitetur, tolerari possit ut eae scholae
celebrentur.
Can. 1375. Ecclesiae est ius scholas cuiusvis disciplinae non solum elementarias, sed etiam medias et superiores
condendi.
Can. 1376. § 1. Canonica constitutio catholicae studiorum Universitatis vel Facultatis Sedi Apostolicae
reservatur.
§ 2. Universitas vel Facultas catholica, etiam religiosis familiis quibuslibet concredita, sua debet habere statuta a
Sede Apostolica probata.
Can. 1377. Gradus academicos qui effectus canonicos in Ecclesia habeant, nemo conferre potest, nisi ex facultate
ab Apostolica Sede concessa.
Can. 1378. Ius est doctoribus rite creatis deferendi, extra sacras functiones, annulum etiam cum gemma, et
biretum doctorale, firmo praeterea praescripto sacrorum canonum, qui in collatione quorundam officiorum et
beneficiorum ecclesiasticorum statuunt eos, ceteris paribus, iudicio Ordinarii, esse praeferendos, qui lauream vel
licentiam obtinuerint.
Can. 1379. § 1. Si scholae catholicae ad normam can. 1373 sive elemeniariae sive mediae desint, curandum,
praesertim a locorum Ordinariis, ut condantur.
§ 2. Itemque si publicae studiorum Universitates doctrina sensuque catholico imbutae non sint, optandum ut in
natione vel regione Universitas cathotica condatur.
§ 3. Fideles ne omittant adiutricem operam pro viribus conferre in catholicas scholas condendas et sustentandas.
Can. 1380. Optandum ut locorum Ordinarii, pro sua prudentia, clericos, pietate et ingenio praestantes, ad scholas
mittant alicuius Universitatis aut Facultatis ab Ecclesia conditae vel approbatae, ut inibi studia praesertim
philosophiae, theologiae ac iuris canonici perficiant et academicos gradus consequantur.
Can. 1381. § 1. Religiosa iuventutis institutio in scholis quibuslibet auctoritati et inspectioni Ecclesiae subiicitur.
§ 2. Ordinariis locorum ius et officium est vigilandi ne in quibusvis scholis sui territorii quidquam contra fidem
vel bonos mores tradatur aut fiat.
§ 3. Eisdem similiter ius est approbandi religionis magistros et libros; itemque, religionis morumque causa,
exigendi ut tum magistri tum libri removeantur.
Can. 1382. Ordinarii locorum sive ipsi per se sive per alios possunt quoque scholas quaslibet, oratoria,
recreatoria, patronatus, etc., in iis quae religiosam et moralem institutionem spectant, visitare; a qua visitatione
quorumlibet religiosorum scholae exemptae non sunt, nisi agatur de scholis internis pro professis religionis
exemptae.
Can. 1383. In religiosa alumnorum alicuius collegii institutione servetur praescriptum can. 891.
120

