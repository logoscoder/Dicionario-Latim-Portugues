par. 2. Si vero agatur de causa Servi Dei ad religionem aliquam pertinentis, vulgari praeterea debet edictum in
singulis eiusdem religionis domibus; et Superiores gravi obligatione tenentur curandi ut haec publicatio fiat,
habita expressa mentione praescripti can. 2025, par. 2, itemque ut omnes subditi qui habeant, scripta remittant.
par. 3. Munus est promotoris fidei instare ut edictum publicetur etiam in aliis locis ubi spes sit fore ut aliquis
inveniatur qui scriptum aliquod penes se habeat.
Can. 2044. par. 1. Ordinarius non solum ad instantiam postulatoris, sed etiam ex officio scripta Servi Dei
diligenter perquirat.
par. 2. Quando scripta in aliena dioecesi reperiuntur, iudex roget Ordinarium illius dioecesis, ut ea ipse perquirat
ad normam iuris et ad se una cum actis transmittat.
Can. 2045. par. 1. Si qui ex possessoribus autographa retinere cupiant, horum apographum authenticum ipse
notarius conficiendum curet, ad Sacram Congregationem una cum processu transmittendum.
par. 2. Quod attinet ad scripta in bibliotheca aut tabulario asservata, standum praescripto can. 2036, par.par. 2, 3.
Can. 2046. Notarius diligenter describat tum scriptorum numerum et qualitatem, tum acta omnia perquisitionis
ipsorum; quae acta debent praeterea ab Ordinario vel ab eius delegato et promotore fidei subscribi ac Ordinarii
sigillo muniri.
Can. 2047. par. 1. Postulator iusiurandum coram Ordinario emittat de scriptorum perquisitione a se diligenter
facienda, et postea de eadem diligenter peracta.
par. 2. Si agatur de Serva Dei quae ad aliquam religionem pertinuerit, suprema religionis Moderatrix vel
Antistita monasterii iusiurandum pariter praestet se diligentem scriptorum perquisitionem peregisse, omnia quae
possidebat Servae Dei scripta tradidisse, neque sibi constare aliquam ex suis subditis aliasve personas eiusdem
Servae Dei scripta adhuc retinere.
Can. 2048. Si agatur de causa alicuius martyris, perquisitio scriptorum fieri etiam potest post signatam
commissionem introductionis causae apud Sacram Congregationem, secundum instructiones a Promotore
generali fidei ea de re dandas.
ART. II. De processu informativo.
Can. 2049. Processus informativus per Ordinarios instruitur; et si inchoatus non fuerit intra triginta annos a
morte Servi Dei, ut ad ulteriora procedi possit, probari debet nullam in casu fraudem vel dolum aut culpabilem
negligentiam adfuisse.
Can. 2050. par. 1. In testium excussione super fama sanctitatis, martyrii et miraculorum serventur praescripta
can. 2019, 2020.
par. 2. Non est necesse ut constet in specie de virtutibus, martyrio, miraculis, sed sufficit ut probetur fama in
genere, spontanea, non arte aut diligentia humana procurata, orta ab honestis et gravibus personis, continua, in
dies acta et vigens in praesenti apud maiorem partem populi.
par. 3. Praemissis generalibus quaestionibus ad normam can. 1774, testibus quaestio in primis a iudice
proponatur quid nempe de vita, virtutibus, miraculis aut martyrio Servi Dei ad eorum notitiam pervenerit et
quomodo haec noverint et an sciant de eisdem esse publicam famam, et deinde interrogandi sunt super
interrogatoriis a promotore fidei confectis et super articulis a postulatore exhibitis.
Can. 2051. Absolvi nequit processus informativus nisi prius promotor fidei omnes ad se remissas litteras, de
quibus in can. 2025, expenderit eique constiterit examinatos fuisse eos de quibus in can. 2023-2025.
Can. 2052. Tribunal cum iudicaverit probationes omnes sive per testium examen sive per documentorum
exhibitionem fuisse collectas et scripta omnia Servi Dei, quae haberi poterant, in actis esse, audito promotore
fidei, moneat postulatorem ut, si alia habeat, offerat intra certum temporis spatium, quo elapso, processui finis
imponitur.
Can. 2053. Iubente iudice et non contradicente promotore fidei, notarius publicet processum; qui scribae a
tribunali designato transcribendus tradatur.
Can. 2054. Exemplar processus, seu, ut aiunt, transumptum, sicut acta archetypa, manu transcribantur.
Can. 2055. Absoluto transumpto, fiat eius collatio cum archetypo a notario et ab eius adiuncto, praesentibus uno
ex iudicibus et promotore fidei; qua collatione expleta, ad authenticitatem transumpti probandam tum notarius
tum iudex et promotor fidei subscriptione sua et sigillo transumptum communiant.
Can. 2056. par. 1. Absoluta collatione, archetypum clauditur et sigillis munitur in archivo Curiae diligenter
asservandum et nunquam aperiendum sine venia Sedis Apostolicae.
par. 2. Transumptum vero clauditur et obsignatur sigillo Ordinarii atque hac de re notarius instrumentum in
duplici exemplari conficit, alterum Romam transmittendum, alterum in archivo Curiae asservandum.
ARR. III. De processu super non cultu.
180

