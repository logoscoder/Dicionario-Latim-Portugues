§ 2. Si de ea legitime constet, nec consecratio nec benedictio iterari potest; in dubio autem, peragatur ad
cautelam.
Can.1160. Loca sacra exempta sunt a iurisdictione auctoritatis civilis et in eis legitima Ecclesiae auctoritas
iurisdictionem suam libere exercet.
TITULUS IX.
De ecclesiis.
Can. 1161. Ecclesiae nomine intelligitur aedes sacra divino cultui dedicata eum potissimum in finem ut omnibus
Christifidelibus usui sit ad divinum cultum publice exercendum.
Can. 1162. § 1. Nulla ecclesia aedificetur sine expresso Ordinarii loci consensu scriptis dato, quem tamen
Vicarius Generalis praestare nequit sine mandato speciali.
§ 2. Ordinarius consensum ne praebeat, nisi prudenter praeviderit necessaria non defutura ad novae ecclesiae
aedificationem et conservationem, ad ministrorum sustentationem aliasque cultus impensas.
§ 3. Ne nova ecclesia ceteris iam exsistentibus detrimentum afferat, maiore fidelium spirituali utilitate non
compensatum, Ordinarius, antequam consensum praebeat, audire debet vicinarum ecclesiarum rectores quorum
intersit, firmo praescripto can. 1676.
§ 4. Etiam sodales religiosi, licet consensum constituendae novae domus in dioecesi vel civitate ab Ordinario
loci retulerint, antequam tamen ecclesiam vel oratorium publicum in certo ac determinato loco aedificent,
Ordinarii loci licentiam obtinere debent.
Can. 1163. Benedicere et imponere primarium ecclesiae lapidem, ad eos spectat, de quibus in can. 1156.
Can. 1164. § 1. Curent Ordinarii, audito etiam, si opus fuerit, peritorum consilio, ut in ecclesiarum aedificatione
vel refectione serventur formae a traditione christiana receptae et artis sacrae leges.
§ 2. In ecclesia nullus aperiatur aditus vel fenestra ad laicorum domus; locaque, si adsint, subter ecclesiae
pavimentum aut supra ecclesiam, ad usum mere profanum ne adhibeantur.
Can. 1165. § 1. Divina officia celebrari in nova ecclesia nequeunt, antequam eadem vel sollemni consecratione
vel saltem benedictione divino cultui fuerit dedicata.
§ 2. Si prudenter praevideatur ecclesiam conversum iri ad usus profanos, Ordinarius consensum eius
aedificationi ne praebeat, aut saltem, si forte aedificata fuerit, eam ne consecret neve benedicat.
§ 3. Sollemni consecratione dedicentur ecclesiae cathedrales et, quantum fieri potest, ecclesiae collegiatae,
conventuales, paroeciales.
§ 4. Ecclesia ex ligno vel ferro aliove metallo benedici potest, non autem consecrari.
§ 5. Altare consecrari potest etiam sine ecclesiae consecratione; sed una simul cum ecclesia debet saltem altare
maius consecrari aut altare secundarium, si maius sit iam consecratum.
Can. 1166. § 1. Ecclesiarum consecratio, quamvis quolibet die fieri possit, decentius tamen diebus dominicis
aliisve festis de praecepto peragitur.
§ 2. Episcopus consecrans et qui petunt ecclesiam sibi consecrari, per eum diem qui consecrationem praecedit,
ieiunent.
§ 3. Cum consecratur ecclesia vel altare, Episcopus consecrator, licet iurisdictione in territorio careat,
indulgentiam concedit unius anni ecclesiam vel altare visitantibus in ipsa conseci-ationis die; in die vero
anniversaria quinquaginta dierum, si sit Episcopus; centum, si Archiepiscopus; biscentum, si S. R. E. Cardinalis.
Can. 1167. Festum consecrationis ecclesiae quotannis celebretur ad normam legum liturgicarum.
Can. 1168. § 1. Unaquaeque ecclesia consecrata vel benedicta suum habeat titulum; qui, peracta ecclesiae
dedicatione, mutari nequit.
§ 2. Etiam festum tituli quotannis celebretur ad normas legum liturgicarum.
§ 3. Ecclesiae dedicari Beatis nequeunt sine Sedis Apostolicae indulto.
Can. 1169. § 1. Cuilibet ecclesiae campanas esse convenit, quibus fideles ad divina officia aliosque religionis
actus invitentur.
§ 2. Etiam ecclesiarum campanae debent consecrari vel benedici secundum ritus in probatis liturgicis libris
traditos.
§ 3. Earum usus unice subest ecclesiasticae auctoritati.
§ 4. Salvis conditionibus, probante Ordinario, appositis ab illis qui campanam ecclesiae forte dederint, campana
benedicta ad usus mere profanos adhiberi nequit, nisi ex causa necessitatis aut ex licentia Ordinarii aut denique
ex legitima consuetudine.
§ 5. Quod ad campanarum consecrationem vel benedictionem attinet, servetur praescriptum can. 1155, 1156.
Can. 1170. Consecrationem vel benedictionem ecclesia non amittit, nisi tota destructa fuerit, vel maior parietum
pars corruerit, vel in usus profanos ab Ordinario loci redacta sit, ad normam can. 1187.
101

