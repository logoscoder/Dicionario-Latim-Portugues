11.* Privatio iuris praecedentiae vel vocis activae et passivae vel iuris ferendi titulos honoris, vestem insignia,
quae Ecclesia concesserit;
12.* Mulcta pecuniaria.
Can. 2292. Poenalis suppressio aut translatio sedis episcopalis est Romano Pontifici reservata; sedis autem
paroecialis, a locorum Ordinariis decerni nequit, nisi cum consilio Capituli.
Can. 2293. par. 1. Infamia est vel iuris vel facti.
par. 2. Infamia iuris illa est quae casibus iure communi expressis statuitur.
par. 3. Infamia facti contrahitur, quando quis, ob patratum delictum vel ob pravos mores, bonam existimationem
apud fideles probos et graves amisit, de quo iudicium spectat ad Ordinarium.
par. 4. Neutra afficit delinquentis consanguineos aut affines, firmo praescripto can. 2147, par. 2, n. 3.
Can. 2294. par. 1. Qui infamia iuris laborat, non solum est irregularis ad normam can. 984, n. 5, sed insuper est
inhabilis ad obtinenda beneficia, pensiones, officia et dignitates ecclesiasticas, ad actus legitimos ecclesiasticos
perficiendos, ad exercitium iuris aut muneris ecclesiastici, et tandem arceri debet a ministerio in sacris
functionibus exercendo.
par. 2. Qui laborat infamia facti, repelli debet tum a recipiendis ordinibus ad normam can. 987, n. 7, dignitatibus,
beneficiis, officiis ecclesiasticis, tum ab exercendo sacro ministerio et ab actibus legitimis ecclesiasticis.
Can. 2295. Infamia iuris desinit sola dispensatione a Sede Apostolica concessa; infamia facti cum bona
existimatio apud fideles probos et graves, omnibus perpensis adiunctis et praesertim diuturna rei emendatione,
fuerit, prudenti Ordinarii iudicio, recuperata.
Can. 2296. par. 1. Si agatur de rebus ad quas assequendas capacitas iure communi statuitur, inhabilitatis poenam
infligere una Sedes Apostolica potest.
par. 2. Iura iam quaesita non amittuntur ob supervenientem inhabilitatem, nisi huic addatur poena privationis.
Can. 2297. Mulctas pecuniarias iure communi inflictas, quarum erogatio non sit eodem iure praefinita, aliasque
iure peculiari statutas vel statuendas, Ordinarii locorum erogare debent in pios usus, non vero in commodum
mensae episcopalis aut capitularis.
CAPUT II.
De peculiaribus clericorum poenis vindicativis.
Can. 2298. Poenae vindicativae quae clericis tantum applicantur, sunt:
1.* Prohibitio exercendi sacrum ministerium praeterquam in certa ecclesia;
2.* Suspensio in perpetuum vel ad tempus praefinitum, vel ad beneplacitum Superioris;
3.* Translatio poenalis ab officio vel beneficio obtento ad inferius;
4.* Privatio alicuius iuris cum beneficio vel officio coniuncti;
5.* Inhabilitas ad omnes vel ad aliquot dignitates, officia, beneficia aliave munera propria clericorum;
6.* Privatio poenalis beneficii vel officii cum vel sine pensione;
7.* Prohibitio commorandi in certo loco vel territorio;
8.* Praescriptio commorandi in certo loco vel territorio;
9.* Privatio ad tempus habitus ecclesiastici;
10.* Depositio;
11.* Privatio perpetua habitus ecclesiastici;
12.* Degradatio.
Can. 2299. par. 1. Si clericus beneficium inamovibile obtineat, eodem in poenam privari potest solum in casibus
iure expressis; si amovibile, etiam ob alias rationabiles causas.
par. 2. Clerici obtinentes beneficia, officia, dignitates, possunt etiam aliquo tantum ministerio cum iisdem
coniuncto, ex. gr., ministerio praedicandi, confessiones audiendi, etc., prohiberi ad certum tempus.
par. 3. Nequit clericus privari beneficio aut pensione cuius titulo ordinatus fuit nisi aliunde eius honestae
sustentationi provideatur, salvo praescripto can. 2303, 2304.
Can. 2300. Si clericus gravia scandala praebeat et monitus non resipiscat, nec scandalum queat aliter removeri,
potest interim privari iure deferendi habitum ecclesiasticum; quae privatio, dum perdurat, secumfert
prohibitionem exercendi ministeria quaevis ecclesiastica et privationem privilegiorum clericalium.
Can. 2301. Ordinarius nequit praescribere ut clericus certo in loco, extra fines suae dioecesis, commoretur, nisi
accedat consensus Ordinarii illius loci vel agatur de domo poenitentiae seu emendationis clericis non solum
dioecesanis, sed etiam extraneis destinata, aut de domo religiosa exempta, Superiore eiusdem consentiente.
Can. 2302. Tam praescriptio quam prohibitio certo in loco commorandi et collocatio in domo poenitentiae aut in
domo religiosa, praesertim si diu duraturae sint, imponantur tantum in casibus gravibus, in quibus, prudenti
Ordinarii iudicio, eae poenae necessariae sint ad clerici emendationem aut scandali reparationem.
203

