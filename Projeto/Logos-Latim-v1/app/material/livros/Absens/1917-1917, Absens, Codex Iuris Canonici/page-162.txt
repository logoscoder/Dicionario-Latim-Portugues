par. 2. Quod si facere velit, iteranda est rei citatio, cum comminatione poenarum; nec iam tunc licet aut
contumaciam declarare aut, ea declarata, poenas irrogare, nisi probetur hanc quoque secundam citationem suo
effectu caruisse.
Can. 1846. Rei a contumacia recedentis seque in iudicio sistentis ante causae definitionem, conclusiones
probationesque, si quas afferat, admittantur; caveat autem iudex ne mala fide in longiores et non necessarias
moras iudicium protrahatur.
Can. 1847. Post latam vero sententiam, contumax beneficium restitutionis in integrum ad appellandum ab ipso
iudice qui eam tulit, petere potest, non ultra tamen trimestre ab ipsius sententiae intimatione, nisi agatur de causis
quae non transeunt in rem iudicatam.
Can. 1848. Regulis superius traditis etiam tum locus est cum reus, etsi primae citationi obtemperaverit, fit tamen
postea, progressu iudicii, contumax.
Can. 1849. Si die et hora, qua reus secundum citationis praescriptum coram iudice primum se sistit, actor non
adsit, nullamque vel insufficientem absentiae excusationem attulerit, iudex eum ad instantiam rei conventi citet
iterum; et si actor novae citationi non paruerit vel postea iudicium inchoare vel inchoatum prosequi neglexerit,
instante reo convento vel promotore iustitiae aut defensore vinculi, contumax a iudice declaretur, iisdem servatis
regulis quae supra traditae sunt pro rei contumacia.
Can. 1850. par. 1. Actoris contumacia a iudice declarata perimit eiusdem actoris ius ad suam instantiam
prosequendam.
par. 2. Permittitur tamen promotori iustitiae vel vinculi defensori instantiam facere suam eamque prosequi,
quoties publicum bonum id postulare videatur.
par. 3. Reus autem exinde ius habet petendi ut vel libere possit a iudicio abire, vel nulla habeantur omnia eo
usque gesta, vel definitive ipse absolvatur a petitione actoris, vel iudicium, absente quoque actore, ad finem
adducatur.
Can. 1851. par. 1. Qui contumax declaratus contumaciam suam non purgaverit, sive actor sit sive reus,
condemnetur tum ad litis expensas, quae ob suam contumaciam factae sunt, tum etiam, si opus sit, ad
indemnitatem alteri parti praestandam.
par. 2. Si tum actor tum reus sint contumaces, ad expensas litis tenentur in solidum.
CAPUT II.
De interventu tertii in causa.
Can. 1852. par. 1. Is cuius interest, admitti potest ad interveniendum in causa in qualibet litis instantia.
par. 2. Sed ut admittatur, debet ante conclusionem in causa libellum iudici exhibere, in quo breviter de iure
interveniendi ipsum edoceat.
par. 3. Qui intervenit in causa, admittendus est in eo statu in quo causa reperitur, assignato eidem brevi ac
peremptorio termino ad probationes suas exhibendas, si causa ad periodum probatoriam pervenerit:
Can. 1853. Si tertii interventus appareat necessarius, iudex ad instantiam partis vel etiam ex officio debet
interventum in causa iubere.

CAPUT III.
De attentatis lite pendente.
Can. 1854. Attentatum est quidquid, lite pendente, aut altera pars adversus alteram aut ipse iudex adversus
alterutram vel utramque partem innovat, parte dissentiente et in eius praeiudicium; sive innovatio respiciat litis
materiam, salvo tamen praescripto can. 1672, 1673, sive respiciat terminos partibus a iure vel a iudice assignatos
ad ponendos certos actus iudiciales.
Can. 1855. par. 1. Attentata sunt ipso iure nulla.
par. 2. Idcirco parti ex attentato laesae competit actio ad obtinendam declarationem nullitatis.
par. 3. Actio haec instituenda est coram ipso iudice causae principalis; quod si ob attentatum pars laesa iudicem
suspectum habeat, exceptionem suspicionis potest opponere, in qua procedendum est ad normam can. 1615.
Can. 1856. par. 1. Pendente quaestione de attentato, cursus causae principalis regulariter suspenditur, sed si
iudici opportunius videatur, quaestio de attentato potest una cum causa principali pertractari et resolvi.
par. 2. Quaestiones de attentatis expeditissime sunt pertractandae et decreto iudicis definiendae, auditis partibus
et promotore iustitiae vel defensore vinculi, si hi iudicio intersint.
162

