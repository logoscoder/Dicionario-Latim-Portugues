De foro competenti.
Can. 1960. Causae matrimoniales inter baptizatos iure proprio et exclusivo ad iudicem ecclesiasticum spectant.
Can. 1961. Causae de effectibus matrimonii mere civilibus, si principaliter agantur, pertinent ad civilem
magistratum ad normam can. 1016; sed si incidenter et accessorie, possunt etiam a iudice ecclesiastico ex propria
potestate cognosci ac definiri.
Can. 1962. Causas matrimoniales ad eos spectantes de quibus in can. 1557, par. 1, n. 1, illa Sacra Congregatio
vel illud Tribunal aut specialis ea Commissio exclusive cognoscet, cui eas toties quoties Summus Pontifex
delegaverit; causas dispensationis super matrimonio rato et non consummato, Sacra Congregatio de disciplina
Sacramentorum; causas vero quae referuntur ad privilegium Paulinum, Sacra Congregatio S. Officii.
Can.1963. par. 1. Quare nullus iudex inferior potest processum in causis dispensationis super rato instruere, nisi
Sedes Apostolica facultatem eidem fecerit.
par. 2. Si tamen iudex competens auctoritate propria iudicium peregerit de matrimonio nullo ex capite
impotentiae et ex eo, non impotentiae, sed nondum consummati matrimonii emerserit probatio, omnia acta ad
Sacram Congregationem transmittantur, quae iis uti poterit ad sententiam super rato et non consummato
ferendam.
Can. 1964. In aliis causis matrimonialibus iudex competens est iudex loci in quo matrimonium celebratum est
aut in quo pars conventa vel, si una sit acatholica, pars catholica domicilium vel quasi-domicilium habet.
Can. l965. Si matrimonium accusatur ex defectu consensus, curet ante omnia iudex ut monitionibus opportunis
partem, cuius consensus deesse affirmatur, ad consensum renovandum inducat; si ex defectu formae substantialis
vel ex impedimento dirimenti quod dispensari potest et solet, partes inducere studeat ad consensum in forma
legitima renovandum vel ad dispensationem petendam.
CAPUT II.
De tribunali constituendo.
Can. 1966. Firmo praescripto can. 1576, par. 1, n.1, unicus est iudex instructor in inquisitione pro dispensatione
super matrimonio rato et non consummato.
Can. 1967. Sive agatur de nullitate matrimonii, sive de probandis inconsummatione et causis ad dispensandum
super rato, citari debet defensor vinculi matrimonialis, ad normam can. 1586.
Can. 1968. Defensoris vinculi est:
1.o Examini partium, testium et peritorum adesse; exhibere iudici interrogatoria clausa et obsignata, in actu
examinis a iudice aperienda, et partibus aut testibus proponenda; novas interrogationes, ab examine emergentes,
iudici suggerere;
2.o Articulos a partibus propositos perpendere, eisque, quatenus opus sit, contradicere; documenta a partibus
exhibita recognoscere;
3.o Animadversiones contra matrimonii nullitatem ac probationes pro validitate aut pro consummatione
matrimonii scribere et allegare, eaque omnia deducere, quae ad matrimonium tuendum utilia censuerit.
Can. 1969. Defensori vinculi ius esto:
1.o Semper et quolibet causae momento acta processus, etsi nondum publicati, invisere; novos terminos ad
scripta perficienda flagitare, prudenti iudicis arbitrio prorogandos;
2.o De omnibus probationibus vel allegationibus ita certiorem fieri, ut contradicendi facultate uti possit;
3.o Petere ut alii testes inducantur vel iidem iterum examini subiiciantur, processu etiam absoluto vel publicato,
novasque animadversiones edere;
4.o Exigere ut alia acta, quae ipse suggesserit, conficiantur, nisi tribunal unanimi suffragio dissentiat.
CAPUT III.
De iure accusandi matrimonium et postulandi dispensationem super rato.
Can. 1970. Tribunal collegiale nullam causam matrimonialem cognoscere vel definire potest, nisi regularis
accusatio vel iure facta petitio praecesserit.
Can. 1971. par. 1. Habiles ad accusandum sunt:
1.o Coniuges, in omnibus causis separationis et nullitatis, nisi ipsi fuerint impedimenti causa;
2.o Promotor iustitiae in impedimentis natura sua publicis.
172

