§ 2. Privilegia quibus gaudet Ordo regularis, competunt quoque monialibus eiusdem Ordinis, quatenus eorum
sint capaces.
Can. 614. Religiosi, etiam laici ac novitii, fruuntur clericorum privilegiis de quibus in can. 119-123.
Can. 615. Regulares, novitiis non exclusis, sive viri sive mulieres, cum eorum domibus et ecclesiis, exceptis iis
monialibus quae Superioribus regularibus non subsunt, ab Ordinarii loci iurisdictione exempti sunt, praeterquam
in casibus a iure expressis.
Can. 616. § l. Regulares extra domum illegitime degentes, etiam sub praetextu accedendi ad Superiores,
exemptionis privilegio non gaudent.
§ 2. Si extra domum delictum commiserint nec a proprio Superiore praemonito puniantur, a loci Ordinario puniri
possunt, etsi e domo legitime exierint et domum reversi fuerint.
Can. 617. § 1. Si in regularium aliorumve religiosorum exemptorum domibus eorumve ecclesiis abusus
irrepserint, et Superior monitus prospicere neglexerit, Ordinarius loci obligatione tenetur rem ad Sedem
Apostolicam statim deferendi.
§ 2. Domus autem non formata manet sub peculiari vigilantia Ordinarii loci, qui, si abusus irrepserint et fidelibus
scandalo fuerint, ipse per se potest interim providere.
Can. 618. § 1. Religiones votorum simplicium exemptionis privilegio non gaudent, nisi specialiter eisdem fuerit
concessum.
§ 2. In religionibus tamen iuris pontificii Ordinario loci non licet:
1.o Constitutiones ullatenus immutare aut de re oeconomica cognoscere, salvo praescripto can. 533-535;
2.o Sese ingerere in regimen internum ac disciplinam, exceptis casibus in iure expressis; nihilominus in
religionibus laicalibus ipse potest ac debet inquirere num disciplina ad constitutionum normam vigeat,num quid
sana doctrina morumve probitas detrimenti ceperit, num contra clausuram peccatum sit, num Sacramenta aequa
stataque frequentia suscipiantur; et, si Superiores de gravibus forte abusibus admoniti opportune non providerint,
ipse per se consulat; si qua tamen maioris momenti occurrant, quae moram non patiantur, decernat statim;
decretum vero ad Sanctam Sedem deferat.
Can. 619. In omnibus in quibus religiosi subsunt Ordinario loci, possunt ab eodem etiam poenis coerceri.
Can. 620. Per indultum ab Ordinario loci legitime concessum, obligatio legis communis cessat quoque pro
religiosis omnibus in dioecesi commorantibus, salvis votis et constitutionibus propriis cuiusvis religionis.
Can. 621. § 1. Regulares, qui ex instituto mendicantes vocantur et sunt, eleemosynas in dioecesi, ubi eorum
religiosa domus est constituta, quaerere valent de sola Superiorum suorum licentia; extra dioecesim vero indigent
praeterea licentia scripto data ab Ordinario loci in quo eleemosynas colligere cupiunt.
§ 2. Hanc licentiam Ordinarii locorum, praecipue dioecesium finitimarum, nisi gravibus et urgentibus de causis,
ne denegent neve revocent, si religiosa domus ex mendicatione in sola dioecesi, in qua est constituta, vivere
nullo modo possit.
Can. 622. § 1. Alii omnes religiosi Congregationum iuris pontificii, sine peculiari Sanctae Sedis privilegio,
stipem petere prohibentur; quibus, si hoc privilegium impetraverint, opus erit praeterea licentia scripto data ab
Ordinario loci, nisi aliter in ipso privilegio cautum fuerit.
§ 2. Religiosi Congregationum iuris dioecesani stipem quaeritare nequaquam possunt sine licentia scripto data
tum ab Ordinario loci in quo sita est eorum domus, tum ab Ordinario loci in quo stipem quaerere cupiunt.
§ 3. Religiosis, de Quibus in §§ 1 et 2 huius canonis, Ordinarii locorum licentiam quaeritandae stipis ne
concedant, praesertim ubi sunt conventus regularium nomine et re mendicantium, nisi sibi constet de vera domus
vel pii operis necessitate, cui alio modo occurri nequeat; quod si necessitati provideri possit stipe quaerenda intra
locum seu districtum vel dioecesim in qua iidem commorantur, ampliorem licentiam ne largiantur.
§ 4. Sine authentico et recenti rescripto Sacrae Congregationis pro Ecclesia Orientali, Ordinarii latini nec sinant
orientalem ullum cuiusvis ordinis et dignitatis in proprio territorio pecuniam colligere, nec suum subditum in
orientales dioeceses ad eundem finem mittant.
Can. 623. Non licet Superioribus stipem colligendam committere, nisi professis aetate animoque maturis,
maxime si de mulieribus agatur, nunquam autem iis qui in studia adhuc incumbunt.
Can. 624. Quod vero attinet ad modum in quaeritanda stipe servandum et ad disciplinam a quaestuantibus
custodiendam, religiosi utriusque sexus stare debent instructionibus a Sede Apostolica hac de re datis.
Can. 625. Abbates regulares de regimine, legitime electi, debent intra tres menses ab electione benedictionem
accipere ab Episcopo dioecesis in qua monasterium situm est; postquam vero benedictionem receperint,
praeterquam potestate conferendi ordines ad normam can. 964, n. 1, fruuntur privilegiis de quibus in can. 325,
excepto pileolo violaceo.
CAPUT III.
De obligationibus et privilegiia religiosi ad ecclesiasticam dignitatem promoti vel paroeciam regentis.

56

