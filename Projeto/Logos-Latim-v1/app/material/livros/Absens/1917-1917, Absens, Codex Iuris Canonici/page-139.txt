par. 2. Eidem praeest officialis vel vice-officialis, cuius est processum dirigere, et decernere quae pro iustitiae
administratione in causa quae agitur necessaria sunt.
Can. 1578. Exceptis causis de quibus in can.1572, par. 2, Episcopus semper potest tribunali ipse per se praeesse;
sed valde expedit ut causas, praesertim criminales et contentiosas gravis momenti, iudicandas relinquat tribunali
ordinario, cui praesit officialis vel vice-officialis.
Can. 1579. par. 1. Si controversia sit inter religiosos exemptos eiusdem religionis clericalis, iudex primae
instantiae, nisi aliud in constitutionibus caveatur, est Superior provincialis, aut, si monasterium sit sui iuris,
Abbas localis.
par. 2. Salvo diverso constitutionum praescripto, si res contentiosa agatur inter duas provincias, in prima
instantia iudicabit ipse per se vel per delegatum supremus religionis Moderator, si inter duo monasteria,
supremus Moderator Congregationis monasticae.
par. 3. Si demum controversia enascatur inter religiosas personas physicas vel morales diversae religionis, aut
etiam inter religiosos eiusdem religionis non exemptae vel laicalis, aut inter religiosum et clericum saecularem
vel laicum, iudex primae instantiae est Ordinarius loci.
ART.II. De Auditoribus et Relatoribus.
Can. 1580. par. 1. Potest Ordinarius unum aut plures auditores, seu actorum instructores sive stabiliter sive pro
certa aliqua causa constituere.
par. 2. Iudex auditorem eligere potest tantummodo pro causa quam cognoscit, nisi Ordinarius iam providerit.
Can. 1581. Auditores pro tribunali dioecesano, quantum fieri potest, deligantur ex iudicibus synodalibus; pro
tribunali vero religiosorum deligendi semper sunt ex alumnis eiusdem religionis ad normam constitutionum.
Can. 1582. Eorum est testes citare et audire, aliaque acta iudicialia instruere secundum tenorem mandati, non
autem sententiam definitivam ferre.
Can. 1583. Auditor in quovis litis momento ab officio removeri potest ab eo qui eundem elegit, iusta tamen de
causa, et citra partium praeiudicium.
Can. 1584. Tribunalis collegialis praeses debet unum de iudicibus collegii ponentem seu relatorem designare qui
in coetu iudicum de causa referat et sententias in scriptis redigat; et ipsi idem praeses potest alium ex iusta causa
substituere.
ART. III. De Notario, Promotore iustitiae, vinculi Defensore.
Can. 1585. par. 1. Cuilibet processui interesse oportet notarium, qui actuarii officio fungatur; adeo ut nulla
habeantur acta, si actuarii manu non fuerint exarata, vel saltem ab eo subscripta.
par. 2. Quare iudex, antequam causam cognoscere incipiat, in actuarium assumere debet unum e notariis legitime
constitutis, nisi ipse Ordinarius aliquem pro ea causa iam designaverit.
Can. 1586. Constituatur in dioecesi promotor iustitiae et defensor vinculi; ille pro causis, tum contentiosis in
quibus bonum publicum, Ordinarii iudicio, in discrimen vocari potest, tum criminalibus; iste pro causis, in
quibus agitur de vinculo sacrae ordinationis aut matrimonii.
Can. 1587. par. 1. In causis in quibus eorum praesentia requiritur, promotore iustitiae aut vinculi defensore non
citato, acta irrita sunt, nisi ipsi, etsi non citati, revera interfuerit.
par. 2. Si legitime citati aliquibus actibus non interfuerint, acta quidem valent, verum postea eorum examini
subiicienda omnino sunt ut ea omnia sive voce sive scriptis possint animadvertere et proponere quae necessaria
aut opportuna iudicaverint.
Can. 1588. par. 1. Eadem persona officium promotoris iustitiae et defensoris vinculi gerere potest, nisi
multiplicitas negotiorum et causarum id prohibeat.
par. 2. Promotor et defensor constitui possunt tum ad universitatem causarum tum pro singulis causis.
Can. 1589. par. 1. Ordinarii est promotorem iustitiae et vinculi defensorem eligere, qui sint sacerdotes integrae
famae, in iure canonico doctores vel ceteroqui periti, ac prudentiae et iustitiae zelo probati.
par. 2. In tribunali religiosorum promotor iustitiae sit praeterea eiusdem religionis alumnus.
Can. 1590. par. 1. Promotor iustitiae et vinculi defensor electi ad universitatem causarum a munere non cessant,
sede episcopali vacante, nec a Vicario Capitulari possunt removeri; adveniente autem novo Praelato, indigent
confirmatione.
par. 2. Iusta tamen intercedente causa, Episcopus eos removere potest.
ART. IV. De Cursoribus et Apparitoribus.
139

