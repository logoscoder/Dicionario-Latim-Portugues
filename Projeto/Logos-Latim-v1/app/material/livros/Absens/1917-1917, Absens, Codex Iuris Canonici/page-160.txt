par. 2. Attamen si qua saltem documenti particula, quam produci intersit, describi possit, et in exemplari exhiberi
sine memoratis incommodis, iudex decernere potest ut eadem exhibeatur.
Can. 1824. par. 1. Si pars exhibere recuset documentum de iure producendum, quod ipsa fertur possidere, iudex,
altera parte postulante, auditoque, si opus sit, promotore iustitiae vel vinculi defensore, interlocutoria sententia
statuat, an et quomodo eiusdem documenti exhibitio facienda sit.
par. 2. Parte parere recusante, iudicis est aestimare quanti haec recusatio facienda sit.
par. 3. Quod si pars documentum apud se esse neget, iudex poterit eam examini subiicere et ad iusiurandum de
ea re praestandum adigere.

CAPUT VI.
De praesumptionibus.
Can.1825. par. 1. Praesumptio est rei incertae probabilis coniectura; eaque alia est iuris, quae ab ipsa lege
statuitur; alia hominis, quae a iudice coniicitur.
par. 2. Praesumptio iuris alia est iuris simpliciter, alia iuris et de iure.
Can. 1826. Contra praesumptionem iuris simpliciter admittitur probatio tum directa tum indirecta; contra
praesumptionem iuris et de iure, tantum indirecta, hoc est contra factum quod est praesumptionis fundamentum.
Can. 1827. Qui habet pro se iuris praesumptionem, liberatur ab onere probandi, quod recidit in partem adversam;
qua non probante, sententia ferri debet in favorem partis pro qua stat praesumptio.
Can. 1828. Praesumptiones, quae non statuuntur a iure, iudex ne coniiciat, nisi ex facto certo et determinato,
quod cum eo, de quo controversia est, directe cohaereat.
CAPUT VII.
De iureiurando partium.
Can. 1829. Si habeatur semiplena tantum probatio nec alia probationis adiumenta iam supersint et iudex aut
iubeat aut admittat iusiurandum ad probationes supplendas, hoc iusiurandum dicitur suppletorium.
Can. 1830. par. 1. Huic iuriiurando vel maxime locus est cum adiuncta, quae civilem vel religiosum personae
statum respiciunt, aliter comperiri nequeunt.
par. 2. Sed eodem abstineat iudex tum in causis criminalibus, tum in contentiosis, si de iure vel re magni pretii
agatur aut de facto nimii momenti, aut si ius, res, factum non sit proprium personae cui iusiurandum esset
deferendum.
par. 3. Deferri autem hoc iusiurandum potest sive ex officio, sive ad instantiam alterius partis, vel promotoris
iustitiae, vel defensoris vinculi, si iudicio intersint.
par. 4. Regulariter deferatur ei qui pleniores habet probationes.
par. 5. Iudicis tamen est decreto definire an et quando adiuncta concurrant, cur iusiurandum suppletorium deferri
debeat.
Can. 1831. par. 1. Pars cui iusiurandum suppletorium defertur in rebus quae ad eius statum civilem vel
religiosum non pertinent, potest ex iusta causa illud recusare vel in adversarium referre.
par. 2. Quanti autem haec recusatio facienda sit, utrum iusta sit, an potius confessioni aequiparanda, iudicis est
aestimare.
par. 3. Iusiurandum suppletorium, ab una parte praestitum, potest ab altera impugnari.
Can. 1832. Si de iure ad damni reparationem constet, sed quantitas damni aestimari certe non possit, iudex potest
parti quae damnum passa est, iusiurandum deferre, quod aestimatorium dicitur.
Can. 1833. In deferendo iureiurando aestimatorio haec servanda sunt:
1.o Iudex a parte, quae damnum passa est, petat ut sub iurisiurandi sanctitate designet res sibi ablatas vel dolo
perditas, earumque pretium et valorem secundum probabilem suam aestimationem exprimat;
2.o Si taxatio iudici nimia videatur, eam ad aequitatem reducat, prae oculis habens omnia indicia et argumenta
usu comprobata, adhibitis etiam, si opus sit, peritis, quo magis veritati et iustitiae consulatur.
Can. 1834. par. 1. Non solum ante initam litem partes convenire possunt ut controversia per iusiurandum ab
alterutra praestandum transigendo dirimatur, sed pendente quoque lite et in quolibet eius momento et statu, altera
pars potest, iudice probante, alteri iusiurandum deferre, ea conditione ut quaestio sive principalis sive incidens,
secundum iusiurandum decisa habeatur.
par. 2. Iusiurandum huiusmodi dicitur decisorium.
160

