4.o Testimoniales litteras Ordinarii loci in quo promovendus tantum temporis moratus est ut canonicum
impedimentum contrahere ibi potuerit;
5.o Testimoniales Superioris maioris religiosi, si cui religioni promovendus adscriptus sit.
Can. 994. § 1. Tempus quo promovendus potuit canonicum impedimentum contrahere est, regulariter, pro
militibus trimestre, pro aliis semestre post pubertatem; sed Episcopus ordinans pro sua prudentia exigere potest
litteras testimoniales etiam ob brevius commorationis tempus, et ob tempus quoque quod pubertatem antecessit.
§ 2. Si loci Ordinarius neque per se neque per alios promovendum satis noverit, ut testari possit eum, tempore
quo in suo territorio moratus est, nullum canonicum impedimentum contraxisse, aut si promovendus per tot
dioeceses vagatus sit ut impossibile vel nimis difficile evadat omnes litteras testimoniales exquirere, provideat
Ordinarius saltem per iuramentum suppletorium a promovendo praestandum.
§ 3. Si post obtentas litteras testimoniales et ante peractam ordinationem, promovendus praedicto temporis spatio
in eodem territorio rursus moratus sit, novae litterae testimoniales Ordinarii loci necessariae sunt.
Can. 995. § 1. Etiam Superior religiosus suis litteris dimissoriis non solum testari debet promovendum
professionem religiosam emisisse et esse de familia domus religiosae sibi subditae, sed etiam de studiis peractis,
deque aliis iure requisitis.
§ 2. Episcopus, acceptis iis litteris dimissoriis, aliis testimonialibus litteris non indiget.
Can. 996. § 1. Quilibet promovendus sive saecularis sive religiosus debet praevium ac diligens examen subire
circa ipsum ordinem suscipiendum.
§ 2. Promovendi vero ad sacros ordines in aliis quoque de sacra theologia tractationibus periculum faciant.
§ 3. Episcoporum est statuere qua methodo, coram quibus examinatoribus et quibus in tractationibus sacrae
theologiae promovendi periculum facere debeant.
Can. 997. § 1. Hoc examen sive pro clericis saecularibus sive pro religiosis recipit loci Ordinarius qui iure
proprio ordinat, aut dat dimissorias litteras; qui tamen potest quoque, ex iusta causa, illud Episcopo ordinaturo
committere, qui id oneris suscipere velit.
§ 2. Episcopus alienum subditum sive saecularem sive religiosum ordinans cum legitimis litteris dimissoriis,
quibus asseritur candidatum examinatum fuisse ad normam § 1, et idoneum repertum, potest huic attestationi
acquiescere, sed non tenetur; et si pro sua conscientia censeat candidatum non esse idoneum, eum ne promoveat.
Can.998. § 1. Nomina promovendorum ad singulos sacros ordines, exceptis religiosis a votis perpetuis sive
sollemnibus sive simplicibus, publice denuntientur in paroeciali cuiusque candidati ecclesia; sed Ordinarius pro
sua prudentia potest tum ab hac publicatione dispensare ex iusta causa, tum praecipere ut in aliis quoque
ecclesiis peragatur, tum publicationi substituere publicam ad valvas ecclesiae affixionem per aliquot dies, in
quibus unus saltem dies festus comprehendatur.
§ 2. Publicatio fiat die festo de praecepto in ecclesia inter Missarum sollemnia aut alia die et hora quibus maior
populi frequentia in ecclesia habeatur.
§ 3. Si sex intra menses candidatus promotus non fuerit, repetatur publicatio, nisi aliud Ordinario videatur.
Can. 999. Omnes fideles obligatione tenentur impedimenta ad sacros ordines, si qua norint, Ordinario vel
parocho ante sacram ordinationem revelandi.
Can. 1000. § 1. Parocho qui publicationem peragit, et etiam alii, si id expedire videatur, Ordinarius committat ut
de ordinandorum moribus et vita a fide dignis diligenter exquirat, et litteras testimoniales, ipsam investigationem
et publicationem referentes, ad Curiam transmittat.
§ 2. Idem Ordinarius alias percontationes etiam privatas, si id necessarium aut opportunum iudicaverit, facere ne
omittat.
Can. 1001. § 1. Qui ad primam tonsuram et ordines minores promovendi sunt, spiritualibus exercitiis per tres
saltem integros dies; qui vero ad ordines sacros, saltem per sex integros dies vacent; sed si qui, intra semestre, ad
plures ordines maiores promovendi sint, Ordinarius potest exercitiorum tempus pro ordinatione ad diaconatum
reducere, non tamen infra tres integros dies.
§ 2. Si, expletis exercitiis, sacra ordinatio qualibet de causa ultra semestre differatur, exercitia iterentur; secus
iudicet Ordinarius utrum iteranda sint, necne.
§ 3. Haec spiritualia exercitia religiosi peragant in propria domo vel in alia de prudenti Superioris arbitrio;
saeculares vero in Seminario, aut in alia pia vel religiosa domo ab Episcopo designata.
§ 4. De peractis spiritualibus exercitiis Episcopus certior fiat testimonio Superioris domus, in qua peracta fuerint;
vel, si de religiosis agatur, attestatione proprii Superioris maioris.
CAPUT IV.
De ritibus et caeremoniis sacrae ordinationis.
Can. 1002. In quovis conferendo ordine, minister proprios ritus in Pontificali Romano aliisve ritualibus libris ab
Ecclesia probatis descriptos, adamussim servet, quos nulla ratione licet praeterire vel invertere.
88

