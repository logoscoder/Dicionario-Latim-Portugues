Can. 2004. par. 1. Actor potest agere vel per se vel per procuratorem ad hoc legitime constitutum; mulieres
nonnisi per procuratorem.
par. 2. Qui apud tribunal competens causam pertractat dicitur postulator.
par. 3. Postulator, sive proprio sive alieno nomine agat, debet esse sacerdos vel saecularis vel religiosus, in Urbe
fixam habens sedem.
Can. 2005. Singuli pro singulis causis postulatores admittuntur: nec alii quam causae postulatori competit ius
substituendi sibi per legitimum mandatum alios qui vice-postulatores dieuntur.
Can. 2006. par. 1. Tum postulator tum vice-postulatores, si ex alius mandato causam agant, antequam ad munus
suum exercendum admittantur, debent mandatum tribunali exhibere.
par. 2. Mandatum postulatoris exactum sit ad normam can. 1659 neque censeatur legitimum nisi cum fuerit a
Sacra Congregatione admissum et in eiusdem actis inscriptum; mandatum vero vice-postulatorum debet
recognosci et admitti a tribunali in quo munus suum exercent.
Can. 2007. Ad postulatoris officium pertinet:
1.* Agere causam apud iudices competentes;
2.* Necessarios sumptus facere; sed pecunia a fidelibus ad causae expensas collecta administrari debet ad
normam instructionum Sedis Apostolicae;
3.* Nomina testium et documenta tribunali exhibere;
4.* Conficere et exhibere promotori fidei articulos, super quibus testes in processibus debeant interrogari.
Can. 2008. Mandatum postulatoris, si postulator nomine alius agat, finem habet iisdem de causis quibus ad
normam iuris mandatum aliorum procuratorum exstinguitur.
CAPUT II.
De Cardinali Relatore, Promotoribus fidei
et Sub-promotoribus.
Can. 2009. par. 1. In causis, quae agitantur apud Sacram Congregationem, relatorem seu ponentem agat unus e
Patribus Cardinalibus eidem Congregationi adscriptis, a Romano Pontifice designatus.
par. 2. Eius officium est causae sibi demandatae peculiare studium impendere et in plenaria seu ordinaria
congregatione ea omnia referre, quae sive in favorem causae sive contra eam facere videntur.
Can. 2010. par. 1. Ad ius tuendum in quolibet processu partem habere debet promotor fidei, qui semper citari
debet ad normam can.1587.
par. 2. Fidei promotor apud Sacram Congregationem dicitur Promotor generalis fidei, et Assessor Sacrae
Congregationis qui eidem assistit, dicitur Sub-promotor generalis fidei.
Can. 2011. par. 1. Promotor fidei, extra Sacram Congregationem, constitui potest vel ad omnes causas vel ad
aliquam causam particularem.
par. 2. Promotor fidei generalis et Sub-promotor generalis a Romano Pontifice eliguntur; promotor fidei apud
Ordinariorum tribunal, si quidem agatur de processu apostolico, nominatur a Promotore generali et tunc nomen
sub-promotoris habet; secus nominetur ab Ordinario ante edictum de quo in can. 2043.
Can. 2012. par. 1. Promotoris fidei est concinnare interrogatoria sobria, mere historica, quae non eo spectent ut
certam quandam responsionem ab interrogato eliciant, quaeque apta sint ad veritatem eruendam etiam super
articulis a postulatore propositis, eaque iudicibus exhibere sub secreti obligatione.
par. 2. Est praeterea eiusdem promotoris instare ut testes ex officio citentur et opportunas promovere
exceptiones; sed iudex potest testes, etiam promotore fidei non instante aut renuente, ipso tamen monito, ex
officio arcessere.
CAPUT III.
De notario, cancellario et advocatis.
Can. 2013. par. 1. Processibus sive apostolicis sive ab Ordinario loci iure proprio instruendis assistere debet
notarius seu actuarius.
par. 2. Notarius apud Sacram Congregationem debet esse e numero Protonotariorum participantium.
Can. 2014. Religiosi fungi valide nequeunt munere notarii, nisi ex necessitate; in causis autem propriae religionis
semper excluduntur.
Can. 2015. In processibus ab Ordinario loci instruendis extra Urbem, notarii munere fungi potest ipsemet Curiae
notarius; in Urbe notarii munere fungatur Protonotarius Sacrae Congregationis, eoque absente, notarius
Vicariatus Urbis.
176

