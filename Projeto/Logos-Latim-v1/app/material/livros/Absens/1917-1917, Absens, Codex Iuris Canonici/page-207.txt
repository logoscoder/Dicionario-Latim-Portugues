in Ecclesia habeant; religiosi autem privatione officii et vocis activae ac passivae aliisque poenis ad normam
constitutionum plectantur.
par. 2. Insuper clerici et religiosi nomen dantes sectae massonicae aliisque similibus associationibus denuntiari
debent Sacrae Congregationi S. Officii.
Can. 2337. par. 1. Si parochus, ad impediendum exercitium ecclesiasticae iurisdictionis, ausus fuerit turbas ciere,
publicas pro se subscriptiones promovere, populum sermonibus aut scriptis excitare aliaque similia agere, pro
gravitate culpae, secundum prudens Ordinarii iudicium, puniatur, non exclusa, si res ferat, suspensione.
par. 2. Eodem modo puniat Ordinarius sacerdotem qui multitudinem quoquo modo excitet ad impediendum
ingressum in paroeciam sacerdotis legitime nominati in parochum aut oeconomum.
Can. 2338. par. 1. Absolvere praesumentes sine debita facultate ab excommunicatione latae sententiae
specialissimo vel speciali modo Sedi Apostolicae reservata, incurrunt ipso facto in excommunicationem Sedi
Apostolicae simpliciter reservatam.
par. 2. Impendentes quodvis auxilium vel favorem excommunicato vitando in delicto propter quod
excommunicatus fuit; itemque clerici scienter et sponte in divinis cum eodem communicantes et ipsum in divinis
officiis recipientes, ipso facto incurrunt in excommunicationem Sedi Apostolicae simpliciter reservatam.
par. 3. Scienter celebrantes vel celebrari facientes divina in locis interdictis vel admittentes ad celebranda officia
divina per censuram vetita clericos excommunicatos, interdictos, suspensos post sententiam declaratoriam vel
condemnatoriam, interdictum ab ingressu ecclesiae ipso iure contrahunt, donec, arbitrio eius cuius sententiam
contempserunt, congruenter satisfecerint.
par. 4. Qui causam dederunt interdicto locali aut interdicto in communitatem seu collegium, sunt ipso facto
personaliter interdicti.
Can. 2339. Qui ausi fuerint mandare seu cogere tradi ecclesiasticae sepulturae infideles, apostatas a fide, vel
haereticos, schismaticos, aliosve sive excommunicatos sive interdictos contra praescriptum can. 1240, par. 1,
contrahunt excommunicationem latae sententiae nemini reservatam; sponte vero sepulturam eisdem donantes,
interdictum ab ingressu ecclesiae Ordinario reservatum.
Can. 2340. par. 1. Si quis, obdurato animo, per annum insorduerit in censura excommunicationis, est de haeresi
suspectus.
par. 2. Si clericus in censura suspensionis per semestre perseveraverit, graviter moneatur; et si, exacto a
monitione mense, a contumacia non recesserit, privetur beneficiis aut officiis, si qua in Ecclesia forte habeat.
Can. 2341. Si quis contra praescriptum can. 120 ausus fuerit ad iudicem laicum trahere aliquem ex S. R. E.
Cardinalibus vel Legatis Sedis Apostolicae, vel Officialibus maioribus Romanae Curiae ob negotia ad eorum
munus pertinentia, vel Ordinarium proprium, contrahit ipso facto excommunicationem Sedi Apostolicae speciali
modo reservatam; si alium Episcopum etiam mere titularem, vel Abbatem aut Praelatum nullius, vel aliquem ex
supremis religionum iuris pontificii Superioribus, excommunicationem latae sententiae Sedi Apostolicae
simpliciter reservatam; demum si, non obtenta ab Ordinario loci licentia, aliam personam privilegio fori
fruentem, clericus quidem incurrit ipso facto in suspensionem ab officio reservatam Ordinario, laicus autem
congruis poenis pro gravitate culpae a proprio Ordinario puniatur.
Can. 2342. Plectuntur ipso facto excommunicatione Sedi Apostolicae simpliciter reservata:
1.* Clausuram monialium violantes, cuiuscunque generis aut conditionis vel sexus sint, in earum monasteria sine
legitima licentia ingrediendo, pariterque eos introducentes vel admittentes; quod si clerici sint, praeterea
suspendantur per tempus pro gravitate culpae ab Ordinario definiendum;
2.* Mulieres violantes regularium virorum clausuram et Superiores aliique, quicunque ii sint, eas cuiuscunque
aetatis introducentes vel admittentes; et praeterea religiosi introducentes vel admittentes priventur officio, si
quod habeant, et voce activa ac passiva;
3.* Moniales e clausura illegitime exeuntes contra praescriptum can. 601.
Can. 2343. par. 1. Qui violentas manus in personam Romani Pontificis iniecerit:
1.* Excommunicationem contrahit latae sententiae Sedi Apostolicae specialissimo modo reservatam; et est ipso
facto vitandus;
2.* Est ipso iure infamis;
3.*" Clericus est degradandus.
par. 2. Qui in personam S. R. E. Cardinalis vel Legati Romani Pontificis:
1.* In excommunicationem incurrit latae sententiae Sedi Apostolicae speciali modo reservatam;
2.* Est ipso iure infamis;
3.* Privetur beneficiis, officiis, dignitatibus, pensionibus et quolibet munere, si quod in Ecclesia habeat.
par. 3. Qui in personam Patriarchae, Archiepiscopi, Episcopi etiam titularis tantum, incurrit in
excommunicationem latae sententiae Sedi Apostolicae speciali modo reservatam.
par. 4. Qui in personam aliorum clericorum vel utriusque sexus religiosorum, subiaceat ipso facto
excommunicationi Ordinario proprio reservatae, qui praeterea aliis poenis, si res ferat, pro suo prudenti arbitrio
eum puniat.
207

