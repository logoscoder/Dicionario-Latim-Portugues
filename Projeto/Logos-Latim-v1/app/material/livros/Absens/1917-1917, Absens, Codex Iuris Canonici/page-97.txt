Can. 1104. Nonnisi ex gravissima et urgentissima causa et ab ipso loci Ordinario, excluso Vicario Generali sine
speciali mandato, permitti potest ut matrimonium conscientiae ineatur, idest matrimonium celebretur omissis
denuntiationibus et secreto, ad normam canonum qui sequuntur.
Can. 1105. Permissio celebrationis matrimonii conscientiae secumfert promissionem et gravem obligationem
secreti servandi ex parte sacerdotis assistentis, testium, Ordinarii eiusque successorum, et etiam alterius coniugis,
altero non consentiente divulgationi.
Can. 1106. Huius promissionis obligatio ex parte Ordinarii non extenditur ad casum quo vel aliquod scandalum
aut gravis erga matrimonii sanctitatem iniuria ex secreti observantia immineat, vel parentes non curent filios ex
tali matrimonio susceptos baptizari aut eos baptizandos curent falsis expressis nominibus, quin interim Ordinario
intra triginta dies notitiam prolis susceptae et baptizatae cum sincera indicatione parentum praebeant, vel
christianam filiorum educationem negligant.
Can. 1107. Matrimonium conscientiae non est adnotandum in consueto matrimoniorum ac baptizatorum libro,
sed in peculiari libro servando in secreto Curiae archivo de quo in can. 379.
CAPUT VIII.
De tempore et loco celebrationis matrimonii.
Can. 1108. § 1. Matrimonium quolibet anni tempore contrahi potest.
§ 2. Sollemnis tantum nuptiarum benedictio vetatur a prima dominica Adventus usque ad diem Nativitatis
Domini inclusive, et a feria IV Cinerum usque ad dominicam Paschatis inclusive.
§ 3. Ordinarii tamen locorum possunt, salvis legibus liturgicis, etiam praedictis temporibus eam permittere ex
iusta causa, monitis sponsis ut a nimia pompa abstineant.
Can. 1109. § 1. Matrimonium inter catholicos celebretur in ecclesia paroeciali; in alia autem ecclesia vel oratorio
sive publico sive semi - publico, nonnisi de licentia Ordinarii lloci vel parochi celebrari poterit.
§ 2. Matrimonium in aedibus privatis celebrari Ordinarii locorum in extraordinario tantum aliquo casu et
accedente semper iusta ac rationabili causa permittere possunt; sed in ecclesiis vel oratoriis sive Seminarii sive
religiosarum, Ordinarii id ne permittant, nisi urgente necessitate, ac opportunis adhibitis cautelis.
§ 3. Matrimonia vero inter partem catholicam et partem acatholicam extra ecclesiam celebrentur; quod si
Ordinarius prudenter iudicet id servari non posse quin graviora oriantur mala, prudenti eius arbitrio committitur
hac super re dispensare, firmo tamen praescripto can. 1102, § 2.
CAPUT IX.
De matrimonii effectibus.
Can. 1110. Ex valido matrimonio enascitur inter coniuges vinculum natura sua perpetuum et exclusivum;
matrimonium praeterea christianum coniugibus non ponentibus obicem gratiam confert.
Can. 1111. Utrique coniugi ab ipso matrimonii initio aequum ius et officium est quod attinet ad actus proprios
coniugalis vitae.
Can. 1112. Nisi iure speciali aliud cautum sit, uxor, circa canonicos effectus, particeps efficitur status mariti.
Can. 1113. Parentes gravissima obligatione tenentur prolis educationem tum religiosam et moralem, tum
physicam et civilem pro viribus curandi et etiam temporali eorum bono providendi.
Can. 1114. Legitimi sunt filii concepti aut nati ex matrimonio valido vel putativo, nisi parentibus ob sollemnem
professionem religiosam vel susceptum ordinem sacrum prohibitus tempore conceptionis fuerit usus matrimonii
antea contracti.
Can. 1115. § 1. Pater is est quem iustae nuptiae demonstrant, nisi evidentibus argumentis contrarium probetur.
§ 2. Legitimi praesumuntur filii qui nati sunt saltem post sex menses a die celebrati matrimonii, vel intra decem
menses a die dissolutae vitae coniugalis.
Can. 1116. Per subsequens parentum matrimonium sive verum sive putativum, sive noviter contractum sive
convalidatum, etiam non consummatum, legitima efficitur proles, dummodo parentes habiles exstiterint ad
matrimonium inter se contrahendum tempore conceptionis, vel praegnationis, vel nativitatis.
Can. 1117. Filii legitimati per subsequens matrimonium, ad effectus canonicos quod attinet, in omnibus
aequiparantur legitimis, nisi aliud expresse cautum fuerit.
CAPUT X.
97

