Can. 718. Confraternitates processionibus consuetis et aliis, quas Ordinarius loci indixerit, tenentur collegialiter
cum propriis insignibus et sub proprio vexillo interesse, nisi Ordinarius aliud praescripserit.
Can. 719. § l. De Ordinarii loci consensu confraternitas vel pia unio de alia ad aliam sedem transferri potest, nisi
iure aut statutis a Sede Apostolica probatis translatio prohibeatur.
§ 2. Quoties agatur de transferenda confraternitate vel pia unione alicui religioni reservata, Superioris consensus
est requirendus.

CAPUT III.
De archiconfraternitatibus et primariis unionibus.
Can. 720. Sodalitia quae iure pollent alias eiusdem speciei associationes sibi aggregandi, archisodalitia, vel
archiconfraternitates, vel piae uniones, congregationes, societates primariae appellantur.
Can. 721. § 1. Nulla associatio potest sine apostolico indulto alias sibi valide aggregare.
§ 2. Archiconfraternitas vel primaria unio eas tantum potest confraternitates vel pias uniones sibi aggregare, quae
sint eiusdem tituli ac finis, nisi indultum apostolicum aliud ferat.
Can. 722. § 1. Per aggregationem communicantur omnes indulgentiae, privilegia et aliae gratiae spirituales
communicabiles quae associationi aggreganti directe et nominatim a Sede Apostolica concessae fuerint vel in
posterum concedantur, nisi aliud in indulto apostolico caveatur.
§ 2. Ex hac communicatione nullum ius associatio aggregans acquirit supra aggregatam.
Can. 723. Ad aggregationis validitatem requiritur ut:
1.o Associatio iam fuerit canonice erecta nec alii archiconfraternitati vel primariae unioni aggregata;
2.o Fiat de consensu Ordinarii loci scriptis dato una cum eius litteris testimonialibus;
3.o Indulgentiae, privilegia et aliae gratiae spirituales quae per aggregationem communicantur, enumerentur in
elencho, ab Ordinario loci in quo archiconfraternitas sita est, recognito et societati aggregatae tradendo;
4.o Aggregatio fiat formula in statutis praescripta et in perpetuum;
5.o Litterae aggregationis expediantur gratis omnino et nulla prorsus mercede etiam sponte oblata, exceptis
necessariis expensis.
Can. 724. Archiconfraternitas ve1 primaria unio de alia ad aliam sedem nonnisi ab Apostolica Sede transferri
potest.
Can. 725. Titulus archisodalitii vel archiconfraternitatis vel unionis primariae, etiam honoris tantum causa, potest
associationi ab una Sede Apostolica concedi.

LIBER TERTIUS.
DE REBUS.

Can. 726. Res de quibus in hoc libro agitur quaeque totidem media sunt ad Ecclesiae finem consequendum, aliae
sunt spirituales, aliae temporales, aliae mixtae.
Can. 727. § 1. Studiosa voluntas emendi vel vendendi pro pretio temporali rem intrinsece spiritualem, ex. gr.,
Sacramenta, ecclesiasticam iurisdictionem, consecrationem, indulgentias, etc., vel rem temporalem rei spirituali
adnexam ita ut res temporalis sine spirituali nullo modo esse possit, ex. gr., beneficium ecclesiasticum, etc., aut
res spiritualis sit obiectum, etsi partiale, contractus, ex. gr., consecratio in calicis consecrati venditione, est
simonia iuris divini.
§ 2. Dare vero res temporales spirituali adnexas pro temporalibus spirituali adnexis, vel res spirituales pro
spiritualibus, vel etiam temporales pro temporalibus, si id ob periculum irreverentiae erga res spirituales ab
Ecclesia prohibeatur, est simonia iuris ecclesiastici.
Can. 728. Cum de simonia agitur, emptio-venditio, permutatio, etc. , late accipiendae sunt pro qualibet
conventione, licet ad effectum non deducta, etiam tacita, in qua scilicet animus simoniacus expresse non
manifestetur, sed ex circumstantiis colligatur.
66

