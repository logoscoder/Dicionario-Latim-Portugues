par. 2. Pluribus in solidum delegatis, qui antea negotium occupavit, alios ab eodem excludit, nisi aut posthac
impediatur aut nolit ulterius in negotio procedere.
par. 3. Pluribus collegialiter delegatis, omnes simul pro actorum validitate in negotio expediendo procedere
debent, nisi in mandato aliud cautum sit.
Can. 206. Pluribus successive delegatis, ille negotium expedire debet cuius mandatum anterius est nec posteriore
rescripto expresse abrogatum fuit.
Can. 207. par. 1. Potestas delegata exstinguitur, expleto mandato; elapso tempore aut exhausto numero casuum
pro quo concessa fuit; cessante causa finali delegationis; revocatione delegantis delegato directe intimata aut
renuntiatione delegati deleganti directe intimata et ab eodem acceptata; non autem resoluto iure delegantis, nisi
in duobus casibus de quibus in can. 61.
par. 2. Sed potestate pro foro interno concessa, actus per inadvertentiam positus, elapso tempore vel exhausto
casuum numero, validus est.
par. 3. Pluribus collegialiter delegatis, si unus deficiat, aliorum quoque delegatio exspirat, nisi aliud ex tenore
delegationis constet.
Can. 208. Ad normam can. 183, par. 2, potestas ordinaria non exstinguitur resoluto iure concedentis officium cui
adnexa est; sed cessat, amisso officio; silet, legitima appellatione interposita, nisi forte appellatio sit tantum in
devolutivo, firmo praescripto can. 2264, 2284.
Can. 209. In errore communi aut in dubio positivo et probabili sive iuris sive facti, iurisdictionem supplet
Ecclesia pro foro tum externo tum interno.
Can. 210. Potestas ordinis, a legitimo Superiore ecclesiastico sive adnexa officio sive commissa personae, nequit
aliis demandari, nisi id expresse fuerit iure vel indulto concessum.
TITULUS VI.
De reductione clericorum ad statum laicalem.
Can. 211. par. 1. Etsi sacra ordinatio, semel valide recepta, nunquam irrita fiat, clericus tamen maior ad statum
laicalem redigitur rescripto Sanctae Sedis, decreto vel sententia ad normam can. 214, demum poena
degradationis.
par. 2. Clericus minor ad statum laicalem regreditur, non solum ipso facto ob causas in iure descriptas, sed etiam
sua ipsius voluntate, praemonito loci Ordinario, aut eiusdem Ordinarii decreto iusta de causa lato, si nempe
Ordinarius, omnibus perpensis, prudenter iudicaverit clericum non posse cum decore status clericalis ad ordines
sacros promoveri.
Can. 212. par. 1. Qui in minoribus ordinibus constitutus ad statum laicalem quavis de causa regressus est, ut inter
clericos denuo admittatur, requiritur licentia Ordinarii dioecesis cui incardinatus fuit per ordinationem, non
concedenda, nisi post diligens examen super vita et moribus, et congruum, iudicio ipsius Ordinarii,
experimentum.
par. 2. Clericus vero maior qui ad statum laicalem rediit, ut inter clericos denuo admittatur, indiget Sanctae Sedis
licentia.
Can. 213. par. 1. Omnes qui e clericali statu ad laicalem legitime redacti aut regressi sunt, eo ipso amittunt
officia, beneficia, iura ac privilegia clericalia et vetantur in habitu ecclesiastico incedere ac tonsuram deferre.
par. 2. Clericus tamen maior obligatione caelibatus tenetur, salvo praescripto can. 214.
Can. 214. par. 1. Clericus qui metu gravi coactus ordinem sacrum recepit nec postea, remoto metu, eandem
ordinationem ratam habuit saltem tacite per orainis exercitium, volens tamen per talem actum obligationibus
clericalibus se subiicere ad statum laicalem, legitime probata coactione et ratihabitionis defectu, sententia iudicis
redigatur sine ullis caelibatus ac horarum canonicarum obligationibus.
par. 2. Coactio autem et defectus ratihabitionis probari debent ad normam can. 1993-1998.
SECTIO II.
DE CLERICIS IN SPECIE.
Can. 2l5. par. 1. Unius supremae ecclesiasticae potestatis est provincias ecclesiasticas dioeceses, abbatias vel
praelaturas nullius, vicariatus apostolicos, praefecturas apostolicas erigere, aliter circumscribere dividere, unire,
supprimere.
par. 2. In iure nomine dioecesis venit quoque abbatia vel praelatura nullius; et nomine Episcopi, Abbas vel
Praelatus nullius, nisi ex natura rei vel sermonis contextu aliud constet.
Can. 216. par. 1. Territorium cuiuslibet dioecesis dividatur in distinctas partes territoriales; unicuique autem parti
sua peculiaris ecclesia cum populo determinato est assignanda, suusque peculiaris rector, tanquam proprius
eiusdem pastor, est praeficiendus pro necessaria animarum cura.
par. 2. Pari modo vicariatus apostolicus et praefectura apostolica, ubi commode fieri possit, dividantur.
par. 3. Partes dioecesis de quibus in par. 1, sunt paroeciae; partes vicariatus apostolici ac praefecturae
apostolicae, si peculiaris rector eisdem fuerit assignatus, appellantur quasi-paroeciae.
par. 4. Non possunt sine speciali apostolico indulto constitui paroeciae pro diversitate sermonis seu nationis
fidelium in eadem civitate vel territorio degentium,nec paroeciae mere familiares aut personales; ad constitutas
autem quod attinet, nihil innovandum, inconsulta Apostolica Sede.
15

