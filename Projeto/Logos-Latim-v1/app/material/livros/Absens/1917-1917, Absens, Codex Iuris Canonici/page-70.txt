2.o Ad nullam pertineat haereticam aut schismaticam sectam, nec sententia condemnatoria vel declaratoria sit
excommunicatus aut infamis infamia iuris aut exclusus ab actibus legitimis, nec sit clericus depositus vel
degradatus;
3.o Nec sit pater vel mater vel coniux baptizandi;
4.o Ab ipso baptizando eiusve parentibus vel tutoribus aut, his deficientibus, a ministro sit designatus;
5.o Baptizandum in actu baptismi per se vel per procuratorem physice teneat aut tangat vel statim levet seu
suscipiat de sacro fonte aut de manibus baptizantis.
Can. 766. Ut autem quis licite patrinus admittatur, oportet:
1.o Decimum quartum suae aetatis annum attigerit, nisi aliud iusta de causa ministro videatur;
2.o Non sit propter notorium delictum excommunicatus vel exclusus ab actibus legitimis vel infamis infamia
iuris, quin tamen sententia intercesserit, nec sit interdictus aut alias publice criminosus vel infamis infamia facti;
3.o Fidei rudimenta noverit;
4.o In nulla religione sit novitius vel professus, nisi necessitas urgeat et expressa habeatur venia Superioris
saltem localis;
5.o In sacris ordinibus non sit constitutus, nisi accedat expressa Ordinarii proprii licentia.
Can. 767. In dubio utrum quis valide vel licite admitti possit, necne, ad patrini munus, parochus, si tempus
suppetat, consulat Ordinarium.
Can. 768. Ex baptismo spiritualem cognationem contrahunt tantum cum baptizato baptizans et patrinus.
Can. 769. Patrinorum est, ex suscepto munere, spiritualem filium perpetuo sibi commendatum habere atque in iis
quae ad christianae vitae institutionem spectant, curare diligenter ut ille talem in tota vita se praebeat, qualem
futurum esse sollemni caeremonia spoponderunt.
CAPUT V.
De tempore et loco baptismi conferendi.
Can. 770. Infantes quamprimum baptizentur; et parochi ac concionatores frequenter fideles de hac gravi eorum
obligatione commoneant.
Can. 771. Baptismus privatus, urgente necessitate, quovis tempore et loco administrandus est.
Can. 772. Etiam sollemnis baptismus qualibet die administrari potest; decet tamen adultorum baptismum,
secundum antiquissimum Ecclesiae ritum, conferri, si fieri commode queat, in pervigilio Paschatis et
Pentecostes, praecipue in metropolitanis aut cathedralibus ecclesiis.
Can. 773. Proprius baptismi sollemnis administrandi locus est baptisterium in ecclesia vel oratorio publico.
Can. 774. § 1. Quaelibet paroecialis ecclesia, revocato ac reprobato quovis contrario statuto vel privilegio vel
consuetudine, baptismalem habeat fontem, salvo legitimo iure cumulativo aliis ecclesiis iam quaesito.
§ 2. Loci Ordinarius potest pro fidelium commoditate permittere vel iubere ut fons baptismalis ponatur etiam in
alia ecclesia vel publico oratorio intra paroeciae fines.
Can. 775. Si ad ecclesiam paroecialem, aut ad aliam quae iure fontis gaudeat, baptizandus, propter locorum
distantiam aliave adiuncta, sine gravi incommodo aut periculo, accedere aut transferri nequeat, baptismus
sollemnis a parocho conferri potest et debet in proxima ecclesia aut oratorio publico intra paroeciae fines, licet
haec baptismali fonte careant.
Can. 776. § 1. In domibus autem privatis baptismus sollemnis administrari non debet, nisi hisce in adiunctis:
l.o Si baptizandi sint filii aut nepotes eorum qui supremum actu tenent populorum principatum vel ius habent
succedendi in thronum, quoties isti id rite poposcerint;
2.o Si loci Ordinarius, pro suo prudenti arbitrio et conscientia, iusta ac rationabili de causa, in casu aliquo
extraordinario id concedendum censuerit.
§ 2. In memoratis casibus baptismus conferendus est in sacello domus aut saltem in alio decenti loco, et aqua
baptismali de more benedicta.
CAPUT VI.
De collati baptismi adnotatione et probatione.
Can. 777. § 1. Parochi debent nomina baptizatorum, mentione facta de ministro, parentibus ac patrinis, de loco
ac die collati baptismi, in baptismali libro sedulo et sine ulla mora referre.
§ 2. Ubi vero de illegitimis filiis agatur, matris nomen est inserendum, si publice eius maternitas constet, vel ipsa
sponte sua scripto vel coram duobus testibus id petat; item nomen patris, dummodo ipse sponte sua a parocho vel
70

