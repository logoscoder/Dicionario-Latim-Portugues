§ 2. In aliis mulierum religionibus, ratio administrationis bonorum quae dotes constituunt, Ordinario loci
reddatur occasione visitationis et etiam saepius, si Ordinarius id necessarium duxerit.
§ 3. Loci Ordinario ius insuper esto cognoscendi:
1.o De rationibus oeconomicis domus religiosae iuris dioecesani;
2.o De administratione fundorum legatorumque de quibus in can. 533, § 1, nn. 3, 4.
Can. 536. § 1. Si persona moralis (sive religio, sive provincia, sive domus) debita et obligationes contraxerit
etiam cum Superiorum licentia, ipsa tenetur de eisdem respondere.
§ 2. Si contraxerit regularis cum licentia Superiorum, respondere debet persona moralis, cuius Superior licentiam
dedit; si religiosus votorum simplicium, ipse respondere debet, nisi de Superioris licentia negotium religionis
gesserit.
§ 3. Si contraxerit religiosus sine ulla Superiorum licentia, ipsemet respondere debet, non autem religio vel
provincia vel domus.
§ 4. Firmum tamen semper esto, contra eum, in cuius rem aliquid ex inito contractu versum est, semper posse
actionem institui.
§ 5. Caveant Superiores religiosi ne debita contrahenda permittant, nisi certo constet ex consuetis reditibus posse
debiti foenus solvi et intra tempus non nimis longum per legitimam amortizationem reddi summam capitalem.
Can. 537. Largitiones ex bonis domus, provinciae, religionis non permittuntur, nisi ratione eleemosynae vel alia
iusta de causa, de venia Superioris et ad normam constitutionum.
TITULUS XI.
De admissione in religionem.
Can. 538. In religionem admitti potest quilibet catholicus qui nullo legitimo detineatur impedimento rectaque
intentione moveatur, et ad religionis onera ferenda sit idoneus.
CAPUT I.
De postulatu.
Can. 539. § 1. In religionibus a votis perpetuis mulieres omnes et, si agatur de religione virorum, conversi,
antequam ad novitiatum admittantur, postulatum ad sex saltem integros menses peragant; in religionibus vero a
votis temporariis, ad necessitatem et tempus postulatus quod attinet, standum constitutionibus.
§ 2. Superior maior praescriptum postulatus tempus potest prorogare, non tamen ultra aliud semestre.
Can. 540. § 1. Postulatus peragi debet vel in domo novitiatus vel in alia religionis domo in qua disciplina
secundum constitutiones accurate servetur sub speciali cura probati religiosi.
§ 2. Postulantes vestem induant modestam ac diversam a veste novitiorum.
§ 3. In monasteriis monialium adspirantes, dum postulatum peragunt, lege clausurae tenentur.
Can. 541. Postulantes, antequam novitiatum incipiant, exercitiis spiritualibus vacent per octo saltem integros
dies; et, iuxta prudens confessarii iudicium, praemittant generalem anteactae vitae confessionem.
CAPUT II.
De novitiatu.
ART. I. De requisitis ut quis in novitiatum admittatur.
Can. 542. Firmo praescripto can. 539-541, aliisque in propriis cuiusque religionis constitutionibus.
1.o Invalide ad novitiatum admittuntur:
Qui sectae acatholicae adhaeserunt;
Qui aetatem ad novitiatum requisitam non habent;
Qui religionem ingrediuntur vi, metu gravi aut dolo inducti, vel quos Superior eodem modo inductus recipit;
Coniux, durante matrimonio;
Qui obstringuntur vel obstricti fuerunt vinculo professionis religiosae;
48

