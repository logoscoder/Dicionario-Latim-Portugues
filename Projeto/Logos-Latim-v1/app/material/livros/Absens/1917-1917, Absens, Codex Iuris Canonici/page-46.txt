par. 3. Oeconomi generalis et provincialis munus gerere Superior ipse non potest; munus vero oeconomi localis,
quamvis melius a munere Superioris distinguatur, componi tamen cum eo potest, si necessitas id exigat.
par. 4. Si de modo oeconomos eligendi constitutiones sileant, a Superiore maiore cum consensu sui Consilii
eligantur.
Can. 517. par. 1. Quaevis virorum religio iuris pontificii procuratorem generalem habeat, qui, secundum
constitutiones designatus, negotia propriae religionis apud Sanctam Sedem pertractet.
par. 2. Antequam praescriptum in constitutionibus tempus exspiret, ne amoveatur, inconsulta Sede Apostolica.
CAPUT II.
De confessariis et cappellanis.
Can. 518. § 1. In singulis religionis clericalis domibus deputentur plures pro sodalium numero confessarii
legitime approbati, cum potestate, si agatur de religione exempta, absolvendi etiam a casibus in religione
reservatis.
§ 2. Superiores religiosi, potestatem audiendi confessiones habentes, possunt, servatis de iure servandis,
confessiones audire subditorum, qui ab illis sponte sua ac motu proprio id petant, at sine gravi causa id per
modum habitus ne agant.
§ 3. Caveant Superiores ne quem subditum aut ipsi per se aut per alium vi, metu, importunis suasionibus aliave
ratione inducant ut peccata apud se confiteatur.
Can. .519. Firmis constitutionibus quae confessionem statis temporibus praecipiunt vel suadent apud
determinatos confessarios peragendam, si religiosus, etiam exemptus, ad suae conscientiae quietem,
confessarium adeat ab Ordinario loci approbatum, etsi inter designatos non recensitum, confessio, revocato
quolibet contrario privilegio, valida et licita est et confessarius potest religiosum absolvere etiam a peccatis et
censuris in religione reservatis.
Can. 520. § 1. Singulis religiosarum domibus unus dumtaxat detur confessarius ordinarius, qui sacramentales
confessiones universae communitatis excipiat, nisi propter magnum ipsarum numerum vel aliam iustam causam
sit opus altero vel pluribus.
§ 2. Si qua religiosa, ad animi sui quietem, et ad maiorem in via Dei progressum, aliquem specialem
confessarium vel moderatorem spiritualem postulet, eum facile Ordinarius concedat; qui tamen invigilet ne ex
hac concessione abusus irrepant; quod si irrepserint, eos caute et prudenter eliminet, salva conscientiae libertate.
Can. 521. § 1. Unicuique retigiosarum communitati detur confessarius extraordinarius qui quater saltem in anno
ad domum religiosam accedat et cui omnes religiosae se sistere debent, saltem benedictionem recepturae.
§ 2. Ordinarii locorum, in quibus religiosarum communitates exsistunt, aliquot sacerdotes pro singulis domibus
designent, ad quos pro sacramento poenitentiae in casibus particularibus recurrere eae facile possint, quin
necessarium sit ipsum Ordinarium toties quoties adire.
§ 3. Si qua religiosa aliquem ex iis confessariis expetat, nulli Antistitae liceat nec per se nec per alios, neque
directe neque indirecte, petitionis rationem inquirere, petitioni verbis aut factis refragari, aut quavis ratione
ostendere se id aegre ferre.
Can. 522. Si, non obstante praescripto can. 520, 521, aliqua religiosa, ad suae conscientiae tranquillitatem,
confessarium adeat ab Ordinario loci pro mulieribus approbatum, confessio in qualibet ecclesia vel oratorio
etiam semi-publico peracta, valida et licita est, revocato quolibet contrario privilegio; neque Antistita id
prohibere potest aut de ea re inquirere, ne indirecte quidem; et religiosae nihil Antistitae referre tenentur.
Can. 523. Religiosae omnes, cum graviter aegrotant, licet mortis periculum absit, quemlibet sacerdotem ad
mulierum confessiones excipiendas approbatum, etsi non destinatum religiosis, arcessere possunt eique,
perdurante gravi infirmitate, quoties voluerint, confiteri, nec Antistita potest eas sive directe sive indirecte
prohibere.
Can. 524. § 1. In munus confessarii religiosarum et ordinarii et extraordinarii deputentur sacerdotes, sive e clero
saeculari, sive religiosi de Superiorum licentia, morum integritate ac prudentia praestantes; sint insuper annos
nati quadraginta, nisi iusta causa, iudicio Ordinarii, aliud exigat, nullam potestatem in easdem religiosas in foro
externo habentes.
§ 2. Confessarius ordinarius non potest renuntiari extraordinarius nec, praeter casus in can. 526 recensitos, rursus
deputari ordinarius in eadem communitate, nisi post annum ab expleto munere; extraordinarius vero immediate
ut ordinarius renuntiari potest.
§ 3. Confessarii religiosarum tum ordinarii tum extraordinarii interno vel externo communitatis regimini nullo
modo sese immisceant.
Can. 525. Si religiosarum domus Sedi Apostolicae immediate subiecta sit vel Ordinario loci, hic eligit sacerdotes
a confessionibus tum ordinarios tum extraordinarios; si Superiori regulari, hic confessarios Ordinario praesentat,
cuius est eosdem pro audiendis illarum monialium confessionibus approbare et Superioris negligentiam, si opus
sit, supplere.
46

