familiarium et consanguineorum quibuscum parochus vivit nisi per eorum discessum bonae parochi famae sit
satis provisum;
4.o Probabile crimen occultum, parocho imputatum, ex quo Ordinarius prudenter praevidet magnam in posterum
oriri posse fidelium offensionem;
5.o Mala rerum temporalium administratio cum gravi ecclesiae aut beneficii damno, quoties huic malo remedium
afferri nequeat sive auferendo administrationem parocho, sive alio modo, quamvis aliunde parochus spirituale
ministerium utiliter exerceat.
Can. 2148. par. 1. Quoties, prudenti Ordinarii iudicio, in unam ex causis de quibus in can. 2147 parochus
incidisse videatur, ipsemet Ordinarius, auditis duobus examinatoribus et veritate gravitateque causae cum eis
discussa, parochum scripto vel oretenus ad paroeciae renuntiationem intra certum tempus faciendam invitet, nisi
agatur de parocho vitio mentis laborante.
par. 2. Invitatio, ut acta valeant, continere debet causam quae Ordinarium movet et argumenta quibus ipsa
innititur.
Can. 2149. par. 1. Si parochus intra praestitutos dies nec renuntiet nec dilationem postulet neque causas ad
amotionem invocatas oppugnet, Ordinarius, postquam constiterit et invitationem ad renuntiandum, rite factam,
parocho innotuisse et ipsum quominus responderet legitime impeditum non fuisse, eum statim a paroecia
amoveat, quin teneatur praescripto can. 2154.
par. 2. Quod si non constet de superius indicatis duobus adiunctis, Ordinarius opportune provideac aut iterando
invitationem ad renuntiandum aut prorogando tempus utile ad respondendum.
Can. 2150. par. 1. Si parochus paroeciae renuntiet, Ordinarius paroeciam ex renuntiatione vacantem declaret.
par. 2. Potest vero parochus, loco causae ab Ordinario invocatae, aliam ad renuntiandum afferre sibi minus
molestam vel minus gravem, dummodo vera et honesta sit, ex. gr., ut obsequatur Ordinarii desideriis.
par. 3. Renuntiatio fieri potest non solum pure et simpliciter, sed etiam sub conditione, dummodo haec ab
Ordinario legitime acceptari possit et reapse acceptetur, et firmo praescripto can.186.
Can. 2151. Parochus, si oppugnare velit causam adductam in invitatione, potest dilationem ad probationes
afferendas postulare, quam Ordinarius pro suo prudenti arbitrio concedere potest, dummodo ne sit cessura in
detrimentum animarum.
Can. 2152. par. 1. Rationes a parocho contra invitationem adductas Ordinarius, ut valide agat, auditis iisdem
examinatoribus de quibus in can. 2148, par. 1, perpendat, approbet aut reiiciat.
par. 2. Decisio, sive affirmativa fuerit sive negativa, parocho significetur decreto.
Can. 2153. par. 1. Contra decretum amotionis potest parochus intra decem dies recursum interponere apud
eundem Ordinarium, qui, ne invalide agat, debet, auditis duobus parochis consultoribus, novas allegationes ab
eodem parocho intra decem dies ab interposito recursu producendas, simul cum rationibus primo allatis,
examinare, approbare aut reiicere.
par. 2. Parochus potest eos testes inducere ad normam can. 2145, par. 1, quos prima vice se inducere non
potuisse probaverit.
par. 3. Decisio decreto nota parocho fiat.
Can. 2154. par. 1. Amoto parocho Ordinarius, examinatoribus vel parochis consultoribus, qui partem habuerunt
in amotione decernenda, in consilium adscitis, pro viribus consulat sive translatione ad aliam paroeciam vel
assignatione alius officii aut beneficii, si ad haec idoneus sit, sive pensione, prout casus ferat et adiuncta
permittant.
par. 2. Ceteris paribus, in provisione favendum magis renuntianti quam amoto.
Can. 2155. Negotium novae provisionis parochi amoti potest Ordinarius sive ipso amotionis decreto sive postea,
quamprimum tamen, expedire.
Can. 2156. par. 1. Sacerdos a paroecia amotus debet quamprimum liberam relinquere paroecialem domum, et
omnia quae ad paroeciam pertinent novo parocho vel oeconomo ab Ordinario interim deputato tradere.
par. 2. Si autem de infirmo agatur qui e paroeciali domo sine incommodo nequit alio transferri, Ordinarius eidem
relinquat eius usum etiam exclusivum, eadem necessitate durante.
TITULUS XXVIII.
De modo procedendi in remotione parochorum amovibilium.
Can. 2157 par. 1. Parochus quoque amovibilis a sua paroecia amoveri potest ex iusta et gravi causa ad normam
can. 2147.
par. 2. Ad parochos religiosos quod attinet, servetur praescriptum can. 454, par. 5.
Can. 2158. Si Ordinarius aliquam ex his causis adesse existimaverit, parochum paterne moneat atque hortetur ut
paroeciae renuntiet, causam indicans, quae paroeciale ipsius ministerium fidelibus noxium aut saltem inefficax
reddit.
188

