Can. 1569. par. 1. Ob primatum Romani Pontificis integrum est cuilibet fideli in toto orbe catholico causam
suam sive contentiosam sive criminalem, in quovis iudicii gradu et in quovis litis statu, cognoscendam ad
Sanctam Sedem deferre vel apud eandem introducere.
par. 2. Recursus tamen ad Sedem Apostolicam interpositus non suspendit, excluso casu appellationis, exercitium
iurisdictionis in iudice qui causam iam cognoscere coepit; quique idcirco poterit iudicium prosequi usque ad
definitivam sententiam, nisi constiterit Sedem Apostolicam causam ad se advocasse.
Can. 1570. par. 1. Exceptis causis Sedi Apostolicae reservatis aut ad eandem advocatis, ceterae omnes
cognoscuntur a diversis tribunalibus, de quibus in can. 1572 seqq.
par. 2. Quodlibet tamen tribunal, quod attinet ad partium et testium examen aut citationem, documentorum vel
rei controversae inspectionem, decretorum intimationem aliaque huiusmodi, ius habet in auxilium vocandi aliud
tribunal, quod normas pro singulis actibus iure praescriptas servare debet.
Can. 1571. Qui causam vidit in uno iudicii gradu, nequit eandem causam in alio iudicare.
CAPUT I.
De tribunali ordinario primae instantiae.
ART. I. De Iudice.
Can. 1572. par. 1. In unaquaque dioecesi et pro omnibus causis a iure expresse non exceptis, iudex primae
instantiae est loci Ordinarius, qui iudiciariam potestatem exercere potest ipse per se, vel per alios, secundum
tamen canones qui sequuntur.
par. 2. Si vero agatur de iuribus aut bonis temporalibus Episcopi aut mensae vel Curiae dioecesanae,
controversia dirimenda deferatur vel, Episcopo consentiente, ad dioecesanum tribunal collegiale quod constat
officiali et duobus iudicibus synodalibus antiquioribus, vel ad iudicem immediate superiorem.
Can. 1573. par. 1. Quilibet Episcopus tenetur officialem eligere cum potestate ordinaria iudicandi, a Vicario
Generali distinctum, nisi parvitas dioecesis aut paucitas negotiorum suadeat hoc officium ipsi Vicario Generali
committi.
par. 2. Officialis unum constituit tribunal cum Episcopo loci: sed nequit iudicare causas quas Episcopus sibi
reservat.
par. 3. Officiali dari possunt adiutores, quibus nomen est vice-officialium.
par. 4. Tum officialis tum vice-officiales esse debent sacerdotes, integrae famae, in iure canonico doctores vel
ceteroqui periti, annos nati non minus triginta.
par. 5. Sunt amovibiles ad nutum Episcopi; vacante sede, a munere non cessant, nec a Vicario Capitulari amoveri
possunt; adveniente autem novo Episcopo, indigent confirmatione.
par. 6. Qui Vicarius Generalis est idemque officialis, sede vacante, cessat quidem a Vicarii, non autem ab
officialis munere.
par. 7. Si officialis eligatur in Vicarium Capitularem ipse novum nominat officialem.
Can. 1574. par. 1. In qualibet dioecesi presbyteri probatae vitae et in iure canonico periti, etsi extradioecesani,
non plures quam duodecim eligantur ut potestate ab Episcopo delegata in litibus iudicandis partem habeant;
quibus nomen esto iudicum synodalium aut pro-synodalium, si extra Synodum constituuntur.
par. 2. Quod ad eorum electionem, substitutionem, cessationem aut remotionem a munere attinet, serventur
praescripta can. 385-388.
par. 3. Nomine iudicum synodalium in iure veniunt quoque iudices pro-synodales.
Can. 1575. Unicus iudex in quolibet iudicio duos assessores consulentes sibi adsciscere potest; quos tamen ex
iudicibus synodalibus eligere debet.
Can. 1576. par. 1. Reprobata contraria consuetudine et revocato quolibet contrario privilegio:
1.o Causae contentiosae de vinculo sacrae ordinationis, et matrimonii, vel de iuribus aut bonis temporalibus
cathedralis ecclesiae; itemque criminales in quibus res est de privatione beneficii inamovibilis aut de irroganda
vel declaranda excommunicatione, tribunali collegiali trium iudicum reservantur;
2.o Causae vero quibus agitur de delictis quae depositionis, privationis perpetuae habitus ecclesiastici, vel
degradationis poenam important, reservantur tribunali quinque iudicum.
par. 2. Loci Ordinarius tribunali collegiali trium vel quinque iudicum cognitionem committere potest etiam
aliarum causarum, idque praesertim faciat quando de causis agitur quae, attentis temporis, loci et personarum
adiunctis et materia iudicii, difficiliores et maioris momenti videantur.
par. 3. Duo vel quatuor iudices qui una cum praeside tribunal collegiale constituunt, inter iudices synodales
Ordinarius, nisi pro sua prudentia aliter opportunum existimaverit, eligat per turnum.
Can. 1577. par. 1. Tribunal collegiale collegialiter procedere debet, et ad maiorem suffragiorum partem
sententias ferre.
138

