Can. 1947. Si reus interrogatus delictum confiteatur, Ordinarius, loco criminalis iudicii, utatur correptione
iudiciali si eidem locus sit.
Can. 1948. Correptio iudicialis locum habere nequit:
1.o In delictis quae poenam secumferunt excommunicationis specialissimo vel speciali modo Sedi Apostolicae
reservatae, aut privationis beneficii, infamiae, depositionis aut degradationis;
2.o Quando agitur de ferenda sententia declaratoria poenae vindicativae vel censurae in quam quis inciderit;
3.o Quando Ordinarius existimet eam non sufficere reparationi scandali et restitutioni iustitiae.
Can. 1949. par. 1. Correptioni locus esse potest semel et iterum, non autem tertio contra eundem reum.
par. 2. Quare si post alteram correptionem reus idem delictum commiserit, criminale iudicium instrui aut
inceptum continuari debet ad normam can. 1954 seqq.
Can. 1950. Intra fines can. 1947, 1948 potest correptio ab Ordinario adhiberi non solum antequam gradus fiat ad
formale iudicium, sed etiam eo incepto ante conclusionem in causa; ac tunc quidem iudicium suspenditur, nisi
tamen prosequendum idcirco sit quia correptio in irritum cesserit.
Can. 1951. par. 1. Correptio adhiberi etiam potest; cum interposita fuit querela damni ex delicto.
par. 2. Quo in casu Ordinarius potest de bono et aequo, partibus consentientibus, videre et dirimere quaestionem
de damno.
par. 3. Sed si censuerit quaestionem de damno difficulter de bono et aequo posse definiri, licet ipsi, remissa
ordini iudiciario solutione huius quaestionis, per correptionem consulere reparationi scandali et emendationi
delinquentis.
Can. l952. par. 1. Correptio iudicialis, praeter monita salutaria, debet plerumque coniuncta habere quaedam
opportuna remedia, aut poenitentiarum vel piorum operum praescriptionem, quae valeant ad publicam
reparationem laesae iustitiae aut scandali.
par. 2. Salutaria remedia, poenitentiae, pia opera reo praescribenda, mitiora et leviora esse debent iis, quae in
criminali iudicio per sententiam condemnatoriam ipsi infligi possent et deberent.
Can. 1953. Correptio censetur inutiliter adhibita, si reus remedia, poenitentias et pia opera sibi praescripta non
acceptet aut acceptata non exsequatur.
CAPUT IV.
De instructione processus criminalis et de rei constitutione.
Can. 1954. Si correptio iudicialis vel insufficiens sit ad reparationem scandali et restitutionem iustitiae vel
adhiberi nequeat quia reus delictum denegat, vel inutiliter adhibita fuerit, Episcopus, aut officialis, de eius
speciali mandato, praecipiat ut acta inquisitionis tradantur promotori iustitiae.
Can. 1955. Promotor statim conficiat accusationis libellum eumque exhibeat iudici secundum normas in Sectione
Prima statutas.
Can. 1956. In delictis gravioribus, si Ordinarius censeat cum fidelium offensione imputatum ministrare sacris aut
officio aliquo spirituali ecclesiastico vel pio fungi aut ad sacram Synaxim publice accedere, potest, audito
promotore iustitiae, eum a sacro ministerio, ab illorum officiorum exercitio, vel etiam a publica sacrae Synaxis
participatione prohibere ad normam can. 2222, par. 2.
Can. 1957. Pariter si iudex censeat accusatum posse testibus timorem incutere aut eos subornare, aut alio modo
iustitiae cursum impedire, potest, audito promotore iustitiae, decreto suo mandare, ut ille ad tempus deserat
oppidum vel paroeciam quandam, vel etiam ut secedat in praefinitum locum ibique sub peculiari vigilantia
maneat.
Can.1958. Decreta de quibus in can. 1956, 1957 ferri nequeunt, nisi reo citato et comparente vel contumaci, sive
post primam eius auditionem seu constitutum, sive postea in decursu processus; et contra eadem non datur iuris
remedium.
Can. 1959. In reliquis serventur regulae in Sectione Prima huius Libri traditae et in inflictione poenarum
sanctiones in Libro Quinto statutae.
TITULUS XX.
De causis matrimonialibus.

CAPUT I.
171

