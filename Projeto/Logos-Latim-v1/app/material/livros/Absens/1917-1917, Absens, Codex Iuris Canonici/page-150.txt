Can. 1703. Firmo praescripto can. 1555, par. 1 de delictis Sacrae Congregationi S. Officii reservatis, tempus
utile ad actionem criminalem proponendam est triennium, nisi agatur:
l.o De actione iniuriarum, quae uno anno perimitur;
2.o De actione ob delicta qualificata contra VI et VII divinum praeceptum, quae quinquennio perimitur;
3.o De actionibus ob simoniam vel homicidium contra quae actio criminalis decennio perdurat.
Can. 1704. Sublata per praescriptionem actione criminali:
1.o Non est hoc ipso sublata actio contentiosa, forte ex delicto orta, ad damna sarcienda;
2.o Ordinarius remediis can. 2222, par. 2 statutis uti adhuc potest.
Can. 1705. par. 1. Praescriptio in contentiosis currit ex quo actio primum potuit iure proponi; in criminalibus, a
die patrati delicti.
par. 2. Si delictum habeat tractum, ut vocant, successivum, non currit praescriptio, nisi a die qua delicti tractus
cessaverit.
par. 3. In delicto habituali vel continuato praescriptio non decurrit nisi post ultimum actum; et conventus ob
aliquem criminosum actum non praescriptum, tenetur de antiquioribus, qui cum eodem actu connectuntur,
etiamsi singulatim sumpti ob praescriptionem excluderentur.
TITULUS VI.
De causae introductione.

CAPUT I.
De libello litis introductorio.
Can. 1706. Qui aliquem convenire vult, debet libellum competenti iudici exhibere, in quo controversiae
obiectum proponatur, et ministerium iudicis ad deducta iura persequenda expostuletur.
Can. 1707. par. 1. Qui scribere nescit, aut legitime impeditur quominus libellum exhibeat, oretenus petitionem
suam coram tribunali proponere potest.
par. 2. Item in causis facilioris investigationis et minoris momenti ac propterea cito expediendis, iudicis arbitrio
relinquitur petitionis admissio oretenus sibi factae.
par. 3. In utroque tamen casu iudex notarium iubeat scriptis actum redigere qui actori legendus est et ab eo
probandus.
Can. 1708. Libellus quo lis introducitur debet:
1.o Exprimere coram quo iudice causa introducatur, quid petatur, et a quo petatur;
2.o Indicare, generatim saltem, quo iure innitatur actor ad comprobanda ea quae allegantur et asseruntur;
3.o Subscribi ab actore vel eius procuratore, appositis die, mense et anno, nec non loco in quo actor vel eius
procurator habitant, aut residere se dixerint actorum recipiendorum gratia.
Can. 1709. par. 1. Iudex vel tribunal, postquam viderit et rem esse suae competentiae et actori legitimam
personam esse standi in iudicio, debet quantocius libellum aut admittere aut reiicere, adiectis in hoc altero casu
reiectionis causis.
par. 2. Si iudicis decreto libellus reiectus fuerit ob vitia quae emendari possunt, actor novum libellum rite
confectum potest eidem iudici denuo exhibere; quod si iudex emendatum libellum reiecerit, novae reiectionis
rationes exponere debet.
par. 3. Adversus libelli reiectionem integrum semper est parti intra tempus utile decem dierum recursum
interponere ad superius tribunal: a quo, audita parte, et promotore iustitiae aut vinculi defensore, quaestio
reiectionis expeditissime definienda est.
Can. 1710. Si iudex continuo mense ab exhibito libello decretum non ediderit quo libellum admittit vel reiicit ad
normam can. 1709, pars cuius interest instare potest ut iudex suo munere fungatur; quod si nihilominus iudex
sileat, lapsis quinque diebus a facta instantia, poterit recursum ad Ordinarium loci, si ipse iudex non sit, vel ad
superius tribunal interponere ut vel iudex ad definiendam causam adigatur vel alius in eius locum subrogetur.
CAPUT II.
De citatione et denuntiatione actorum iudicialium.
Can. 1711. par. 1. Libello vel orali petitione admissa, locus est vocationi in ius seu citationi alterius partis.
150

