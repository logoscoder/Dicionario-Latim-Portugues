§ 2. Infirmi tamen qui iam a mense decumbunt sine certa spe ut cito convalescant, de prudenti confessarii
consilio sanctissimam Eucharistiam sumere possunt semel aut bis in hebdomada, etsi aliquam medicinam vel
aliquid per modum potus antea sumpserint.
Can. 859. § 1. Omnis utriusque sexus fidelis, postquam ad annos discretionis, idest ad rationis usum, pervenerit,
debet semel in anno, saltem in Paschate, Eucharistiae sacramentum recipere, nisi forte de consilio proprii
sacerdotis, ob aliquam rationabilem causam, ad tempus ab eius perceptione duxerit abstinendum.
§ 2. Paschalis communio fiat a dominica Palmarum ad dominicam in albis; sed locorum Ordinariis fas est, si ita
personarum ac locorum adiuncta exigant, hoc tempus etiam pro omnibus suis fidelibus anticipare, non tamen
ante quartam diem dominicam Quadragesimae, vel prorogare, non tamen ultra festum sanctissimae Trinitatis.
§ 3. Suadendum fidelibus ut huic praecepto satisfaciant in sua quisque paroecia; et qui in aliena paroecia
satisfecerint, curent proprium parochum de adimpleto praecepto certiorem facere.
§ 4. Praeceptum paschalis communionis adhuc urget, si quis illud praescripto tempore, quavis de causa, non
impleverit.
Can. 860. Obligatio praecepti communionis sumendae, quae impuberes gravat, in eos quoque ac praecipue
recidit, qui ipsorum curam habere debent, idest in parentes, tutores, confessarium, institutores et parochum.
Can. 861. Praecepto communionis recipiendae non satisfit per sacrilegam communionem.
Can. 862. Expedit ut feria V maioris hebdomadae omnes clerici, etiam sacerdotes qui ea die a Sacro litando
abstinent, sanctissimo Christi Corpore in Missa sollemni seu conventuali reficiantur.
Can. 863. Excitentur fideles ut frequenter, etiam quotidie, pane Eucharistico reficiantur ad normas in decretis
Apostolicae Sedis traditas; utque Missae adstantes non solum spirituali affectu, sed sacramentali etiam
sanctissimae Eucharistiae perceptione, rite dispositi, communicent.
Can. 864. § 1. In periculo mortis, quavis ex causa procedat, fideles sacrae communionis recipiendae praecepto
tenentur.
§ 2. Etiamsi eadem die sacra communione fuerint refecti, valde tamen suadendum, ut in vitae discrimen adducti
denuo communicent.
§ 3. Perdurante mortis periculo, sanctum Viaticum, secundum prudens confessarii consilium, pluries, distinctis
diebus, administrari et licet et decet.
Can. 865. Sanctum Viaticum infirmis ne nimium differatur; et qui animarum curam gerunt, sedulo advigilent ut
eo infirmi plene sui compotes reficiantur.
Can.866. § 1. Omnibus fidelibus cuiusvis ritus datur facultas ut, pietatis causa, sacramentum Eucharisticum
quolibet ritu confectum suscipiant.
§ 2. Suadendum tamen ut suo quisque ritu fideles praecepto communionis paschalis satisfaciant.
§ 3. Sanctum Viaticum moribundis ritu proprio accipiendum est; sed, urgente necessitate, fas esto quolibet ritu
illud accipere.
ART. III. De tempore et loco quo sacra communio
distribui potest.
Can. 867. § 1. Omnibus diebus licet sanctissimam Eucharistiam distribuere.
§ 2. Feria tamen VI maioris hebdomadae solum licet sacrum Viaticum ad infirmos deferre.
§ 3. In Sabbato Sancto sacra communio nequit fidelibus ministrari nisi inter Missarum sollemnia vel continuo ac
statim ab iis expletis.
§ 4. Sacra communio iis tantum horis distribuatur, quibus Missae sacrificium offerri potest, nisi aliud rationabilis
causa suadeat.
§ 5. Sacrum tamen Viaticum quacunque diei aut noctis hora ministrari potest.
Can. 868. Sacerdoti celebranti non licet Eucharistiam intra Missam distribuere fidelibus adeo distantibus ut ipse
altare e conspectu amittat.
Can. 869. Sacra communio distribui potest ubicunque Missam celebrare licet, etiam in oratorio privato, nisi loci
Ordinarius, iustis de causis, in casibus particularibus id prohibuerit.
TITULUS IV.
De poenitentia.
Can. 870. In poenitentiae sacramento, per iudicialem absolutionem a legitimo ministro impertitam, fideli rite
disposito remittuntur peccata post baptismum commissa.
77

