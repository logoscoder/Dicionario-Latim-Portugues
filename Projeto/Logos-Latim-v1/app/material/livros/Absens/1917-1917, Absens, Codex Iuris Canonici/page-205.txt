Can. 2313. par. 1. Praecipuae poenitentiae sunt praecepta:
1.* Recitandi determinatas preces;
2.* Peragendi piam aliquam peregrinationem vel alia pietatis opera;
3.* Servandi peculiare ieiunium;
4.* Erogandi eleemosynas in pios usus;
5.* Peragendi exercitia spiritualia in pia aut religiosa domo per aliquot dies.
par. 2. Poenitentias Ordinarius pro sua prudentia addere potest poenali remedio monitionis et correptionis.
PARS TERTIA.
DE POENIS IN SINGULA DELICTA.
TITULUS XI.
De delictis contra fidem et unitatem Ecclesiae.
Can. 2314. par. 1. Omnes a christiana fide apostatae et omnes et singuli haeretici aut schismatici:
1.* Incurrunt ipso facto excommunicationem;
2.* Nisi moniti resipuerint, priventur beneficio, dignitate, pensione, officio aliove munere, si quod in Ecclesia
habeant, infames declarentur, et clerici, iterata monitione, deponantur;
3.* Si sectae acatholicae nomen dederint vel publice adhaeserint, ipso facto infames sunt et, firmo praescripto
can. 188, n. 4, clerici, monitione incassum praemissa, degradentur.
par. 2. Absolutio ab excommunicatione de qua in par. 1, in foro conscientiae impertienda, est speciali modo Sedi
Apostolicae reservata. Si tamen delictum apostasiae, haeresis vel schismatis ad forum externum Ordinarii loci
quovis modo deductum fuerit, etiam per voluntariam confessionem, idem Ordinarius, non vero Vicarius
Generalis sine mandato speciali, resipiscentem, praevia abiuratione iuridice peracta aliisque servatis de iure
servandis, sua auctoritate ordinaria in foro exteriore absolvere potest; ita vero absolutus, potest deinde a peccato
absolvi a quolibet confessario in foro conscientiae. Abiuratio vero habetur iuridice peracta cum fit coram ipso
Ordinario loci vel eius delegato et saltem duobus testibus.
Can. 2315. Suspectus de haeresi, qui monitus causam suspicionis non removeat, actibus legitimis prohibeatur, et
clericus praeterea, repetita inutiliter monitione, suspendatur a divinis; quod si intra sex menses a contracta poena
completos suspectus de haeresi sese non emendaverit, habeatur tanquam haereticus, haereticorum poenis
obnoxius.
Can. 2316. Qui quoquo modo haeresis propagationem sponte et scienter iuvat, aut qui communicat in divinis
cum haereticis contra praescriptum can. 1258, suspectus de haeresi est.
Can. 2317. Pertinaciter docentes vel defendentes sive publice sive privatim doctrinam, quae ab Apostolica Sede
vel a Concilio Generali damnata quidem fuit, sed non uti formaliter haeretica, arceantur a ministerio praedicandi
verbum Dei audiendive sacramentales confessiones et a quolibet docendi munere, salvis aliis poenis quas
sententia damnationis forte statuerit, vel quas Ordinarius, post monitionem, necessarias ad reparandum
scandalum duxerit.
Can. 2318. par. 1. In excommunicationem Sedi Apostolicae speciali modo reservatam ipso facto incurrunt, opere
publici iuris facto, editores librorum apostatarum, haereticorum et schismaticorum, qui apostasiam, haeresim,
schisma propugnant, itemque eosdem libros aliosve per apostolicas litteras nominatim prohibitos defendentes aut
scienter sine debita licentia legentes vel retinentes.
par. 2. Auctores et editores qui sine debita licentia sacrarum Scripturarum libros vel earum adnotationes aut
commentarios imprimi curant, incidunt ipso facto in excommunicationem nemini reservatam.
Can. 2319. par. 1. Subsunt excommunicationi latae sententiae Ordinario reservatae catholici:
1.* Qui matrimonium ineunt coram ministro acatholico contra praescriptum can. 1063, par. 1;
2.* Qui matrimonio uniuntur cum pacto explicito vel implicito ut omnis vel aliqua proles educetur extra
catholicam Ecclesiam;
3.* Qui scienter liberos suos acatholicis ministris baptizandos offerre praesumunt;
4.* Parentes vel parentum locum tenentes qui liberos in religione acatholica educandos vel instituendos scienter
tradunt.
par. 2. Ii de quibus in par. 1, nn. 2 - 4, sunt praeterea suspecti de haeresi.
TITULUS XII.
De delictis contra religionem.
205

