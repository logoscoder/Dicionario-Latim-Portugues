2.o Affinitas in secundo gradu lineae collateralis;
3.o Publica honestas in secundo gradu;
4.o Cognatio spiritualis;
5.o Crimen ex adulterio cum promissione vel attentatione matrimonii etiam per civilem tantum actum.
§ 3. Impedimenta maioris gradus alia sunt omnia.
Can. 1043. Urgente mortis periculo, locorum Ordinarii, ad consulendum conscientiae et, si casus ferat,
legitimationi prolis, possunt tum super forma in matrimonii celebratione servanda, tum super omnibus et singulis
impedimentis iuris ecclesiastici, sive publicis sive occultis, etiam multiplicibus, exceptis impedimentis
provenientibus ex sacro presbyteratus ordine et ex affinitate in linea recta, consummato matrimonio, dispensare
proprios subditos ubique commorantes et omnes in proprio territorio actu degentes, remoto scandalo, et, si
dispensatio concedatur super cultus disparitate aut mixta religione, praestitis consuetis cautionibus.
Can. 1044. In eisdem rerum adiunctis de quibus in can. 1043 et solum pro casibus in quibus ne loci quidem
Ordinarius adiri possit, eadem dispensandi facultate pollet tum parochus, tum sacerdos qui matrimonio, ad
normam can. 1098, n. 2, assistit, tum confessarius, sed hic pro foro interno in actu sacramentalis confessionis
tantum.
Can. 1045. § 1. Possunt Ordinarii locorum, sub clausulis in fine can. 1043 statutis, dispensationem concedere
super omnibus impedimentis de quibus in cit. can. 1043, quoties impedimentum detegatur, cum iam omnia sunt
parata ad nuptias, nec matrimonium, sine probabili gravis mali periculo, differri possit usque dum a Sancta Sede
dispensatio obtineatur.
§ 2. Haec facultas valeat quoque pro convalidatione matrimonii iam contracti, si idem periculum sit in mora nec
tempus suppetat recurrendi ad Sanctam Sedem.
§ 3. In iisdem rerum adiunctis, eadem facultate gaudeant omnes de quibus in can. 1044, sed solum pro casibus
occultis in quibus ne loci quidem Ordinarius adiri possit, vel nonnisi cum periculo violationis secreti.
Can. 1046. Parochus aut sacerdos de quo in can. 1044, de concessa dispensatione pro foro externo Ordinarium
loci statim certiorem faciat; eaque adnotetur in libro matrimoniorum.
Can. 1047. Nisi aliud ferat S. Poenitentiariae rescriptum dispensatio in foro interno non sacramentali concessa
super impedimento occulto, adnotetur in libro diligenter in secreto Curiae archivo de quo in can. 379 asservando,
nec alia dispensatio pro foro externo est necessaria, etsi postea occultum impedimentum publicum evaserit; sed
est necessaria, si dispensatio concessa fuerat tantum in foro interno sacramentali.
Can. 1048. Si petitio dispensationis ad Sanctam Sedem missa sit, Ordinarii locorum suis facultatibus, si quas
habeant, ne utantur, nisi ad normam can. 204, § 2.
Can. 1049. § 1. In matrimoniis sive contractis sive contrahendis, qui gaudet indulto generali dispensandi super
certo quodam impedimento, potest, nisi in ipso indulto aliud expresse praescribatur, super eo dispensare etiamsi
idem impedimentum multiplex sit.
§ 2. Qui habet indultum generale dispensandi super pluribus diversae speciei impedimentis, sive dirimentibus
sive impedientibus, potest dispensare super iisdem impedimentis, etiam publicis, in uno eodemque casu
occurrentibus.
Can. 1050. Si quando cum impedimento seu impedimentis publicis super quibus ex indulto dispensare quis
potest, concurrat aliud impedimentum super quo dispensare nequeat, pro omnibus Sedes Apgstolica adiri debet;
si tamen impedimentum seu impedimenta super qibus dispensare potest, comperiantur post impetratam a Sancta
Sede dispensationem, suis facultatibus uti poterit.
Can. 1051. Per dispensationem super impedimento dirimenti concessam sive ex potestate ordinaria, sive ex
potestate delegata per indultum generale, non vero per rescriptum in casibus particularibus, conceditur quoque eo
ipso legitimatio prolis, si qua ex iis cum quibus dispensatur iam nata vel concepta fuerit, excepta tamen
adulterina et sacrilega.
Can. 1052. Dispensatio ab impedimento consanguinitatis vel affinitatis, concessa in aliquo impedimenti gradu,
valet, licet in petitione vel in concessione error circa gradum irrepserit, dummodo gradus revera exsistens sit
inferior, aut licet reticitum fuerit aliud impedimentum eiusdem speciei in aequali vel inferiore gradu.
Can. 1053. Data a Sancta Sede dispensatio super matrimonio rato et non consummato vel facta permissio
transitus ad alias nuptias ob praesumptam coniugis mortem, secumfert semper dispensationem ab impedimento
proveniente ex adulterio cum promissione vel attentatione matrimonii, si qua opus sit, minime vero
dispensationem ab impedimento de quo in can. 1075, nn. 2, 3.
Can. l054. Dispensatio a minore impedimento concessa, nullo sive obreptionis sive subreptionis vitio irritatur,
etsi unica causa finalis in precibus exposita falsa fuerit.
Can. l055. Dispensationes super publicis impedimentis Ordinario oratorum commissas, exsequatur Ordinarius
qui litteras testimoniales dedit vel preces transmisit ad Sedem Apostolicam, etiamsi sponsi, quo tempore
exsecutioni danda est dispensatio, relicto illius dioecesis domicilio aut quasi-domicilio, in aliam dioecesim
discesserint non amplius reversuri, monito tamen Ordinario loci in quo matrimonium contrahere cupiunt.
Can. 1056. Excepta modica aliqua praestatione ex titulo expensarum cancellariae in dispensationibus pro non
pauperibus, locorum Ordinarii eorumve officiales, reprobata quavis contraria consuetudine, nequeunt, occasione
92

