praescripto circa paroecias amovibiles; privatio tamen effectum non habet, nisi postquam fuerit a Superiore
intimata; et ab Ordinarii decreto datur recursus ad Sedem Apostolicam, sed in devolutivo tantum.
Can.193. par. 1. Translatio ab uno ad aliud officium ecclesiasticum ab eo tantum perfici potest, qui ius habet tum
acceptandi renuntiationem, tum removendi a primo officio et promovendi ad alterum.
par. 2. Ad translationem, si de consensu clerici fiat quaelibet iusta causa sufficit; si invito clerico, eadem fere
causa requiritur idemque procedendi modus ac pro privatione, firmo praescripto can. 2162-2167, quod ad
translationem attinet parochorum.
Can.194. par. 1. In translatione prius officium vacat cum clericus alterius possessionem canonice capit, nisi aliud
a iure cautum sit vel a legitimo Superiore praescriptum.
par. 2. Reditus prioris officii translatus percipit, donec aliud occupaverit.
Can.195. Qui clericum ad officium elegerunt vel postulaverunt aut praesentaverunt, nequeunt eundem officio
privare aut ab eo revocare seu amovere aut ad aliud transferre.
TITULUS V.
De potestate ordinaria et delegata.
Can. 196. Potestas iurisdictionis seu regiminis quae ex divina institutione est in Ecclesia, alia est fori externi, alia
fori interni, seu conscientiae, sive sacramentalis sive extra-sacramentalis.
Can. 197. par. 1. Potestas iurisdictionis ordinaria ea est quae ipso iure adnexa est officio; delegata, quae
commissa est personae.
par. 2. Potestas ordinaria potest esse sive propria sive vicaria.
Can. 198. par. 1. In iure nomine Ordinarii intelliguntur, nisi quis expresse excipiatur, praeter Romanum
Pontificem, pro suo quisque territorio Episcopus residentialis, Abbas vel Praelatus nullius eorumque Vicarius
Generalis, Administrator, Vicarius et Praefectus Apostolicus, itemque ii qui praedictis deficientibus interim ex
iuris praescripto aut ex probatis constitutionibus succedunt in regimine, pro suis vero subditis Superiores maiores
in religionibus clericalibus exemptis.
par. 2. Nomine autem Ordinarii loci seu locorum veniunt omnes recensiti, exceptis Superioribus religiosis.
Can. 199. par. 1. Qui iurisdictionis potestatem habet ordinariam, potest eam alteri ex toto vel ex parte delegare,
nisi aliud expresse iure caveatur.
par. 2. Etiam potestas iurisdictionis ab Apostolica Sede delegata subdelegari potest sive ad actum, sive etiam
habitualiter, nisi electa fuerit industria personae aut subdelegatio prohibita.
par. 3. Potestas delegata ad universitatem negotiorum ab eo qui infra Romanum Pontificem habet ordinariam
potestatem, potest in singulis casibus subdelegari.
par. 4. ln aliis casibus potestas iurisdictionis delegata subdelegari potest tantummodo ex concessione expresse
facta, sed articulum aliquem non iurisdictionalem etiam sine expressa commissione iudices delegati possunt
subdelegare.
par. 5. Nulla subdelegata potestas potest iterum subdelegari, nisi id expresse concessum fuerit.
Can. 200. par. 1. Potestas iurisdictionis ordinaria et ad universitatem negotiorum delegata, late interpretanda est;
alia quaelibet stricte; cui tamen delegata potestas est, ea quoque intelliguntur concessa, sine quibus eadem
exerceri non posset.
par. 2. Ei, qui delegatum se asserit, incumbit onus grobandae delegationis.
Can. 201. par. 1. Potestas iurisdictionis potest in solos subditos directe exerceri.
par. 2. Iudicialis potestas tam ordinaria quam delegata exerceri nequit in proprium commodum aut extra
territorium, salvis praescriptis can. 401, par. 1, 881, par. 2 et 1637.
par. 3. Nisi aliud ex rerum natura aut ex iure constet, potestatem iurisdictionis voluntariam seu non-iudicialem
quis exercere potest etiam in proprium commodum, aut extra territorium exsistens, aut in subditum e territorio
absentem.
Can. 202. par. 1. Actus potestatis iurisdictionis sive ordinariae sive delegatae collatae pro foro externo, valet
quoque pro interno, non autem e converso.
par. 2. Potestas collata pro foro interno exerceri potest etiam in foro interno extra-sacramentali, nisi sacramentale
exigatur.
par. 3. Si forum, pro quo potestas data est, expressum non fuerit, potestas intelligitur concessa pro utroque foro,
nisi ex ipsa rei natura aliud constet.
Can. 203. par. 1. Delegatus qui sive circa res sive circa personas mandati sui fines excedit, nihil agit.
par. 2. Hos tamen excessisse non intelligitur delegatus, qui alio modo ac deleganti placuerit, ea ad quae delegatus
est, peragit, nisi modus ipse fuerit a delegante praeseriptus tanquam conditio.
Can. 204. par. 1. Quod quis Superiorem adit, inferiore praetermisso, non idcirco voluntaria suspenditur inferioris
potestas, sive haec ordinaria fuerit sive delegata.
par. 2. Attamen rei ad Superiorem delatae ne se immisceat inferior, nisi ex gravi urgentique causa; et hoc in casu
statim Superiorem de re moneat.
Can. 205. par. 1. Si plures iurisdictionem delegatam obtinuerint pro eodem negotio, et dubitetur utrum delegatio
facta fuerit in solidum an collegialiter, praesumitur facta in solidum in re voluntaria, collegialiter in re iudiciali.
14

