6.o Interstitiorum observatio;
7.o Titulus canonicus, si agatur de ordinibus maioribus.
§ 2. Quod pertinet ad consecrationem episcopalem, servetur praescriptum can. 331.
Can. 975. Subdiaconatus ne conferatur ante annum vicesimum primam completum; diaconatus ante vicesimum
secundum completum; presbyteratus ante vicesimum quartum completum.
Can. 976. § 1. Nemo sive saecularis sive religiosus ad primam tonsuram promoveatur ante inceptum cursum
theologicum.
§ 2. Firmo praescripto can. 975, subdiaconatus ne conferatur, nisi exeunte tertio cursus theologici anno;
diaconatus, nisi incepto quarto anno; presbyteratus, nisi post medietatem eiusdem quarti anni.
§ 3. Cursus theologicus peractus esse debet non privatim, sed in scholis ad id institutis secundum studiorum
rationem can. 1365 determinatam.
Can. 977. Ordines gradatim conferendi sunt ita ut ordinationes per saltum omnino prohibeantur.
Can. 978. § 1. In ordinationibus serventur temporum interstitia quibus promoti in receptis ordinibus, secundum
Episcopi praescriptum, sese exerceant.
§ 2. Interstitia primam tonsuram inter et ostiariatum vel inter singulos ordines minores prudenti Episcopi iudicio
committuntur; acolythus vero ad subdiaconatum, subdiaconus ad diaconatum, diaconus ad presbyteratum ne
antea promoveantur, quam acolythus unum saltem annum, subdiaconus et diaconus tres saltem menses in suo
quisque ordine fuerint versati, nisi necessitas aut utilitas Ecclesiae, iudicio Episcopi, aliud exposcat.
§ 3. Nunquam tamen, nisi de peculiari licentia Romani Pontificis, minores ordines cum subdiaconatu duove sacri
ordines uno eodemque die, reprobata quavis contraria consuetudine, conferantur; imo nec primam tonsuram
conferre licet una cum aliquo ex ordinibus minoribus, neque omnes ordines minores una simul.
Can. 979. § 1. Pro clericis saecularibus titulus canonicus est titulus beneficii, eoque deficiente, patrimonii aut
pensionis.
§ 2. Hic titulus debet esse et vere securus pro tota ordinati vita et vere sufficiens ad congruam eiusdem
sustentationem, secundum normas ab Ordinariis pro diversis locorum et temporum necessitatibus et adiunctis
dandas.
Can. 980. § l. Ordinatus in sacris, si titulum amittat, alium sibi provideat, nisi, iudicio Episcopi, eius congruae
sustentationi aliter cautum sit.
§ 2. Qui, citra apostolicum indultum, suum subditum in sacris sine titulo canonico scienter ordinaverint aut
ordinari permiserint, debent ipsi eorumque successores eidem egenti alimenta necessaria praebere, donec
congruae eiusdem sustentationi aliter provisum fuerit.
§ 3. Si Episcopus aliquem ordinaverit sine titulo canonico cum pacto ut ordinatus non petat ab ipso alimenta, hoc
pactum omni vi caret.
Can. 981. § 1. Si ne unus quidem ex titulis de quibus in can. 979, § 1, praesto sit, suppleri potest titulo servitii
dioecesis, et, in locis sacrae Congregationi de Prop. Fide subiectis, titulo missionis, ita tamen ut ordinandus,
iureiurando interposito, se devoveat perpetuo dioecesis aut missionis servitio sub Ordinarii loci pro tempore
auctoritate.
§ 2. Ordinarius presbytero, quem promoverit titulo servitii ecclesiae vel missionis, debet beneficium vel officium
vel subsidium, ad congruam eiusdem sustentationem sufficiens, conferre.
Can. 982. § 1. Pro regularibus titulus canonicus est sollemnis religiosa professio seu titulus, ut dicitur,
paupertatis.
§ 2. Pro religiosis votorum simplicium perpetuorum est titulus mensae communis, Congregationis aliusve
similis, ad normam constitutionum.
§ 3. Ceteri religiosi, etiam ad ordinationis titulum quod attinet, iure saecularium reguntur.
ART. II. De irregularitatibus aliisque impedimentis.
Can. 983. Nullum impedimentum perpetuum quod venit nomine irregularitatis, sive ex defectu sit sive ex delicto,
contrahitur, nisi quod fuerit in canonibus qui sequuntur expressum.
Can. 984. Sunt irregulares ex defectu:
l.o Illegitimi, sive illegitimitas sit publica sive occulta, nisi fuerint legitimati vel vota sollemnia professi;
2.o Corpore vitiati qui secure propter debilitatem, vel decenter propter deformitatem, altaris ministerio defungi
non valeant. Ad impediendum tamen exercitium ordinis legitime recepti, gravior requiritur defectus, neque ob
hunc defectum prohibentur actus qui rite poni possunt;
3.o Qui epileptici vel amentes vel a daemone possessi sunt vel fuerunt; quod si post receptos ordines tales
evaserint et iam liberos esse certo constet, Ordinarius potest suis subditis receptorum ordinum exercitium rursus
permittere;
4.o Bigami, qui nempe duo vel plura matrimonia valida successive contraxerunt;
86

