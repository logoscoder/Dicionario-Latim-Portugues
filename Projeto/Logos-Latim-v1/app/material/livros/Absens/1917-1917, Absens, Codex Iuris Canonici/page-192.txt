Can. 2197. Delictum est:
1.o Publicum, si iam divulgatum est aut talibus contigit seu versatur in adiunctis ut prudenter iudicari possit et
debeat facile divulgatum iri;
2.o Notorium notorietate iuris, post sententiam iudicis competentis quae in rem iudicatam transierit aut post
confessionem delinquentis in iudicio factam ad normam can. 1750;
3.* Notorium notorietate facti, si publice notum sit et in talibus adiunctis commissum, ut nulla tergiversatione
celari nulloque iuris suffragio excusari possit;
4.* Occultum, quod non est publicum; occultum materialiter, si lateat delictum ipsum; occultum formaliter, si
eiusdem imputabilitas.
Can. 2198. Delictum quod unice laedit Ecclesiae legem, natura sua, sola ecclesiastica auctoritas persequitur,
requisito interdum, ubi eadem auctoritas necessarium vel opportunum iudicaverit, auxilio brachii saecularis;
delictum quod unice laedit legem societatis civilis, iure proprio, salvo praescripto can. 120, punit civilis
auctoritas, licet etiam Ecclesia sit in illud competens ratione peccati; delictum quod laedit utriusque societatis
legem, ab utraque potestate puniri potest.
TITULUS II.
De imputabilitate delicti, de causis illam aggravantibus vel minuentibus et de iuridicis delicti effectibus.
Can. 2199. Imputabilitas delicti pendet ex dolo delinquentis vel ex eiusdem culpa in ignorantia legis violatae aut
in omissione debitae diligentiae; quare omnes causae quae augent, minuunt, tollunt dolum aut culpam, eo ipso
augent, minuunt, tollunt delicti imputabilitatem.
Can. 2200. par. 1. Dolus heic est deliberata voluntas violandi legem, eique opponitur ex parte intellectus defectus
cognitionis et ex parte voluntatis defectus libertatis.
par. 2. Posita externa legis violatione, dolus in foro
externo praesumitur, donec contrarium probetur.
Can. 2201. par. 1. Delicti sunt incapaces qui actu carent usu rationis.
par. 2. Habitualiter amentes, licet quandoque lucida intervalla habeant, vel in certis quibusdam ratiocinationibus
vel actibus sani videantur, delicti tamen incapaces praesumuntur.
par. 3. Delictum in ebrietate voluntaria commissum aliqua imputabilitate non vacat, sed ea minor est quam cum
idem delictum committitur ab eo qui sul plene compos sit, nisi tamen ebrietas apposite ad delictum patrandum
vel excusandum quaesita sit; violata autem lege in ebrietate involuntaria, imputabilitas exsulat omnino, si
ebrietas usum rationis adimat ex toto; minuitur, si ex parte tantum. Idem dicatur de aliis similibus mentis
perturbationibus.
par. 4. Debilitas mentis delicti imputabilitatem minuit, sed non tollit omnino.
Can. 2202. par. 1. Violatio legis ignoratae nullatenus imputatur, si ignorantia fuerit inculpabilis; secus
imputabilitas minuitur plus minusve pro ignorantiae ipsius culpabilitate.
par. 2. Ignorantia solius poenae imputabilitatem delicti non tollit, sed aliquantum minuit.
par. 3. Quae de ignorantia statuuntur, valent quoque de inadvertentia et errore.
Can. 2203. par. 1. Si quis legem violaverit ex omissione debitae diligentiae, imputabilitas minuitur pro modo a
prudenti iudice ex adiunctis determinando; quod si rem praeviderit, et nihilominus cautiones ad eam evitandam
omiserit, quas diligens quivis adhibuisset, culpa est proxima dolo.
par. 2. Casus fortuitus qui praevideri vel cui praeviso occurri nequit, a qualibet imputabilitate eximit.
Can. 2204. Minor aetas, nisi aliud constet, minuit imputabilitatem eoque magis quo ad infantiam propius accedit.
Can. 2205. par. 1. Vis physica quae omnem adimit agendi facultatem, delictum prorsus excludit.
par. 2. Metus quoque gravis, etiam relative tantum, necessitas, imo et grave incommodum, plerumque delictum,
si agatur de legibus mere ecclesiasticis, penitus tollunt.
par. 3. Si vero actus sit intrinsece malus aut vergat in contemptum fidei vel ecclesiasticae auctoritatis vel in
animarum damnum, causae, de quibus in par. 2, delicti imputabilitatem minuunt quidem, sed non auferunt.
par. 4. Causa legitimae tutelae contra iniustum aggressorem, si debitum servetur moderamen, delictum omnino
aufert; secus imputabilitatem tantummodo minuit, sicut etiam causa provocationis.
Can. 2206. Passio, si fuerit voluntarie et deliberate excitata vel nutrita, imputabilitatem potius auget; secus eam
minuit plus minusve pro diverso passionis aestu; et omnino tollit si omnem mentis deliberationem et voluntatis
consensum praecedat et impediat.
Can. 2207. Praeter alia adiuncta aggravantia, delictum augetur:
1.* Pro maiore dignitate personae quae delictum committit, aut quae delicto offenditur;
2.* Ex abusu auctoritatis vel officii ad delictum patrandum.

192

