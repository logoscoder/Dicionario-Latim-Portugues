2.o Sed est ius reprobandi testes sive quod attinet ad modum examinis, cum scilicet obiiciuntur regulae iuris in
examine peragendo neglectae, sive quod attinet ad testificationes ipsas, cum nempe testimonia impugnantur de
falso aut de variatione, contradictione, obscuritate, defectu scientiae et similibus.
Can. 1784. Reprobationem iudex decreto suo reiiciat, si eam futili inniti fundamento aut ad retardandum
iudicium factam animadvertat.
Can. 1785. Si iudicium reprobationis admittatur, iudex brevem terminum parti postulanti praestituat ad
probandam reprobationem, et deinde procedat uti in aliis incidentibus causis.
Can. 1786. Post evulgatas testificationes, testes iam auditi denuo super iisdem articulis ne interrogentur, neque
novi testes admittantur, nisi caute et ex gravi ratione in causis quae nunquam transeunt in rem iudicatam; ex
gravissima ratione in ceteris; et in quolibet casu omni fraudis et subornationis periculo remoto, altera parte
audita, et requisito voto promotoris iustitiae vel defensoris vinculi, si hi iudicio intersint; quae omnia iudex
decreto suo definiat.
ART. VI. De indemnitate testium.
Can. 1787. par. 1. Testis ius habet ad petendam compensationem impensarum, quas sustinuerit ratione itineris et
commorationis in loco iudicii, et ad congruam indemnitatem pro interruptione sui negotii vel operis.
par. 2. Iudicis est, auditis parte ac teste, et, si opus sit, etiam peritis, taxare indemnitatem et impensas testi
solvendas.
Can. 1788. Si intra peremptorium terminum a iudice praestitutum congrua pecuniae quantitas de qua in can.
1909, par. 2, ab eo qui testes inducere vult deposita non sit, is testium examini renuntiasse censeatur.
ART. VII. De testimoniorum fide.
Can. 1789. In aestimandis testimoniis iudex prae oculis habeat:
1.o Quae conditio sit personae, quaeve honestas et an aliqua dignitate testis praefulgeat;
2.o Utrum de scientia propria, praesertim de visu et auditu proprio testificetur, an de credulitate, de fama, aut de
auditu ab aliis;
3.o Utrum testis constans sit et firmiter sibi cohaereat; an varius, incertus, vel vacillans;
4.o Denique utrum testimonii contestes habeat, an sit singularis.
Can. 1790. Si testes inter se discrepent, iudex perpendat utrum edita ab eis testimonia sibi invicem adversentur,
an sint dumtaxat diversa vel adminiculativa.
Can.1791. par. 1. Unius testis depositio plenam fidem non facit, nisi sit testis qualificatus qui deponat de rebus
ex officio gestis.
par. 2. Si sub iuramenti fide duae vel tres personae, omni exceptione maiores, sibi firmiter cohaerentes, de aliqua
re vel facto in iudicio testificentur de scientia propria, sufficiens probatio habetur; nisi in aliqua causa iudex ob
maximam negotii gravitatem, vel ob indicia quae aliquod dubium de veritate rei assertae ingerunt, necessariam
censeat pleniorem probationem.
CAPUT III.
De peritis.
Can. 1792. Peritorum opera utendum est quoties ex iuris vel iudicis praescripto eorum examen et votum
requiritur ad factum aliquod comprobandum vel ad veram alicuius rei naturam dignoscendam.
Can. 1793. par. 1. Iudicis est peritos eligere vel designare.
par. 2. Hanc designationem in causis mere privatis iudex facere potest rogatu utriusque partis vel etiam
alterutrius, altera tamen consentiente; in causis vero bonum publicum respicientibus, audito promotore iustitiae
aut vinculi defensore.
par. 3. Prudenti iudicis arbitrio relinquitur unum pluresve peritos eligere pro causae natura et rei difficultate, nisi
lex ipsa numerum peritorum praefiniat.
Can. 1794. Peritorum est peritiam suam ad veritatis et iustitiae leges exigere, neque falsum affirmando neque
verum occultando; in quo si deliquerint, puniantur ad normam can. 1743, par. 3.
Can. 1795. par. 1. Ad periti munus, ceteris paribus, deligantur, qui competentis magistratus auctoritate idonei
fuerint comprobati.
157

