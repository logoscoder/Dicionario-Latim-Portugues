TITULUS XXV.
De processu beatificationis Servorum Dei
per viam cultus seu casus excepti.
Can. 2125. par. 1. Pro Servis Dei, qui post pontificatum Alexandri III et ante tempus a constitutione Urbaniana
praefixum ex tolerantia cultum habuerunt, peti potest positiva approbatio Romani Pontificis.
par. 2. Ad hoc autem requiritur processus ad normam canonum qui sequuntur.
Can. 2126. Ordinarius competens ad hunc processum instruendum est Ordinarius loci ubi cultus praestatur vel
documenta cultus reperiuntur, salvo iure praeventionis si istiusmodi Ordinarii plures sint.
Can. 2127. Ad preces postulatoris Ordinarius debet:
1.o Scripta Servi Dei perquirere;
2.o Processum instruere super fama sanctitatis vitae, virtutum vel martyrii et miraculorum, quo respondeatur
quaestionibus: an in loco sit constans et communis fama et persuasio de sancta Servi Dei in terris conversatione
vel de eius martyrio et martyrii causa nec non de miraculis ad eius intercessionem patratis; an ibidem de
praesenti vigeat ipsius Servi Dei cultus et quibus obsequiis Servus Dei honoretur.
Can. 2128. His omnibus ad Sacram Congregationem transmissis ad normam can. 2061-2063, dubium: An
signanda sit commissio introductionis causae in congregatione ordinaria discussioni Patrum Cardinalium
subiicitur, referente Cardinali Ponente.
Can. 2129. Signata commissione, expediantur litterae remissoriales ad viros ab ipsa Sacra Congregatione
designatos, ut ad tramitem iuris processus apostolicus instruatur super casu excepto et sententia a iudice delegato
feratur.
Can. 2130. Ex processu probari debet tum cultus initium tum non interrupta eius continuatio usque ad sententiam
delegati iudicis.
Can. 2131. Processu ad Sacram Congregationem transmisso et aperto parataque a causae advocato positione cum
animadversionibus Promotoris generalis fidei et responsionibus ipsius patroni, in ordinaria congregatione
proponatur dubium: An confirmanda sit sententia iudicis delegati vel an ita constet de casu excepto ut ad
ulteriora procedi possit.
Can. 2132. Confirmatio sententiae iudicis delegati ex parte Romani Pontificis eam solam vim habet, ut probet
factum immemorabilis cultus Servo Dei praestiti et usque ad sententiam perseverantis.
Can. 2133. Si sententia super casu excepto favorabilis fuerit et a Summo Pontifice approbata, expediantur litterae
remissoriales ad conficiendum processum super virtutibus vel super martyrio eiusque causa secundum
diversitatem causarum; et serventur praescripta can. 2087-2115.
Can. 2134. Edito decreto de facto cultus immemorabilis et de heroicitate virtutum vel de martyrio, Servus Dei
habendus est aequipollenter beatificatus, si eiusdem cultus confirmatio per decretum Romani Pontificis
accesserit.
Can. 2135. Servis Dei aequipollenter beatificatis iidem concedi possunt actus publici cultus, quibus honorari
consueverunt formaliter beatificati.
TITULUS XXVI.
De Beatorum canonizatione.
Can. 2136. Nemo potest alicuius canonizationem petere aut in eius honorem certos actus cultus a Sacra
Congregatione impetrare nisi prius constiterit Servum Dei, de quo agitur, inter Beatos vel formaliter vel
aequipollenter relatum esse.
Can. 2137. par. 1. Ut Sacrae Congregationi de formali aut aequipollenti beatificatione in casu constet,
authenticum documentum exhibendum est.
par. 2. Si documentum huiusmodi non habeatur, legitimus processus est instituendus ad probandum factum
positivae permissionis cultus exparte Romani Pontificis.
par. 3. Processu absoluto, edatur in ordinaria congregatione sententia approbationi Romani Pontificis
subiicienda.
Can. 2138. par. 1. Ad canonizationem Beatorum qui formaliter beatificati sunt, requiritur approbatio duorum
miraculorum, quae supervenerint post formalem beatificationem.
186

