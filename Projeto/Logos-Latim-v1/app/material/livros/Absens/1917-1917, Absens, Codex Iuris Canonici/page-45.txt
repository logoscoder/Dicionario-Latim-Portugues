par. 2. In monasteriis monialium, comitiis eligendae Antistitae praesit, quin tamen clausuram ingrediatur,
Ordinarius loci aut eius delegatus cum duobus sacerdotibus scrutatoribus, si moniales eidem subiectae sint;
secus, Superior regularis; sed etiam hoc in casu Ordinarius tempestive moneri debet de die et hora electionis, cui
potest una cum Superiore regulari per se ipse vel per alium assistere et, si assistat, praeesse.
par. 3. In scrutatores ne assumantur ipsarum monialium confessarii ordinarii.
par. 4. In mulierum Congregationibus electioni Antistitae generalis praesideat per se vel per alium Ordinarius
loci, in quo electio peragitur; cui, si agatur de Congregationibus iuris dioecesani, peractam electionem
confirmare vel rescindere integrum est pro conscientiae officio.
Can. 507. par. l. In electionibus quae a Capitulis fiunt, servetur ius commune de quo in can. 160-182, praeter
cuiusque religionis constitutiones eidem non contrarias.
par. 2. Caveant omnes a directa vel indirecta suffragiorum procuratione tam pro seipsis quam pro aliis.
par. 3. Postulatio admitti potest solum in casu extraordinario et dummodo in constitutionibus non prohibeatur.
Can. 508. In sua quisque domo Superiores commorentur nec ab eadem discedant, nisi ad normam
constitutionum.
Can. 509. par. 1. Omnis Superior debet notitiam et exsecutionem decretorum Sanctae Sedis, quae religiosos
respiciunt, suos inter subditos promovere.
par. 2. Curent Superiores locales:
1.o Ut saltem semel in anno, statis diebus, publice legantur propriae constitutiones, itemque decreta quae publice
legenda Sancta Sedes praescribet;
2.o Ut saltem bis in mense, firmo praescripto can. 565, par. 2, christianae catechesis habeatur instructio pro
conversis et familiaribus, audientium conditioni accommodata, et, praesertim in religionibus laicalibus, pia ad
omnes de familia exhortatio.
Can. 510. Abbas Primas, Superior Congregationis monasticae et cuiusvis religionis iuris pontificii Moderator
supremus debet quinto quoque anno vel saepius, si ita ferant constitutiones, relationem de statu religionis ad
Sanctam Sedem per documentum mittere, subsignatum a se cum suo Consilio et, si agatur de Congregatione
mulierum, etiam ab Ordinario loci in quo suprema Antistita cum suo Consilio residet.
Can. 511. Maiores religionum Superiores quos ad hoc munus constitutiones designant, temporibus in eisdem
definitis, omnes domos sibi subiectas visitent per se, vel per alios, si fuerint legitime impediti.
Can. 512. par. 1. Ordinarius loci per se vel per alium quinto quoque anno visitare debet:
l.o Singula monialium monasteria quae sibi vel Sedi Apostolicae immediate subiecta sunt;
2.o Singulas domos sive virorum sive mulierum Congregationis iuris dioecesani.
par. 2. Visitare quoque eodem tempore debet:
1.o Monasteria monialium, quae regularibus subduntur, circa ea quae clausurae legem spectant; imo etiam circa
alia omnia, si Superior regularis ea a quinque annis non visitaverit;
2.o Singulas domos Congregationis clericalis iuris pontificii etiam exemptae, in iis quae pertinent ad ecclesiam,
sacrarium, oratorium publicum, sedem ad sacramentum poenitentiae;
3.o Singulas domos Congregationis laicalis iuris pontificii non solum in iis, de quibus in superiore numero, sed
etiam in aliis, quae internam disciplinam spectant, ad normam tamen can. 618, par. 2, n. 2.
par. 3. Quod ad bonorum administrationem attinet, serventur praescripta can. 532-535.
Can. 513. par. 1. Visitator ius et officium habet interrogandi religiosos quos oportere iudicaverit et cognoscendi
de iis quae ad visitationem spectant; omnes autem religiosi obligatione tenentur respondendi secundum
veritatem, nec Superioribus fas est quoquo modo eos ab hac obligatione avertere aut visitationis scopum aliter
impedire.
par. 2. A decretis Visitatoris recursus datur in devolutivo tantum, nisi Visitator ordine iudiciario processerit.
Can. 514. par. 1. In omni religione clericali ius et officium Superioribus est per se vel per alium aegrotis
professis, novitiis, aliisve in religiosa domo diu noctuque degentibus causa famulatus aut educationis aut hospitii
aut infirmae valetudinis, Eucharisticum Viaticum et extremam unctionem ministrandi.
par. 2. In monialium domo idem ius et officium habet ordinarius confessarius vel qui eius vices gerit.
par. 3. In alia religione laicali hoc ius et officium spectat ad parochum loci vel ad cappellanum quem Ordinarius
parocho suffecerit ad normam can. 464, par. 2.
par. 4. In funeribus servetur praescriptum can. 1221. 1230, par. 5.
Can. 515. Prohibentur tituli dignitatum vel officiorum mere honorifici; soli, si id permittant constitutiones,
tolerantur tituli officiorum maiorum, quibus religiosi in propria religione reapse funeti sint.
Can. 516. par. 1. Supremus religionis aut monasticae Congregationis Moderator, Superior provincialis et localis
saltem formatae domus habeant suos consiliarios, quorum consensum aut consilium exquirant ad normam
constitutionum et sacrorum canonum.
par. 2. Sint etiam pro administratione bonorum temporalium oeconomi: generalis qui religionis universae bona
administret, provincialis qui provinciae, localis qui singularum domorum; qui omnes officio suo fungantur sub
directione Superioris.
45

