Can. 1132. Instituta separatione, filii educandi sunt penes coniugem innocentem, et si alter coniugum sit
acatholicus, penes coniugem catholicum, nisi in utroque casu Ordinarius pro ipsorum filiorum bono, salva
semper eorundem catholica educatione, aliud decreverit.
CAPUT XI.
De matrimonii convalidatione.
ART. I. De convalidatione simplici.
Can. 1133. § 1. Ad convalidandum matrimonium irritum ob impedimentum dirimens, requiritur ut cesset vel
dispensetur impedimentum et consensum renovet saltem pars impedimenti conscia.
§ 2. Haec renovatio iure ecclesiastico requiritur ad validitatem, etiamsi initio utraque pars consensum praestiterit
nec postea revocaverit.
Can. 1134. Renovatio consensus debet esse novus voluntatis actus in matrimonium quod constet ab initio nullum
fuisse.
Can. 1135. § 1. Si impedimentum sit publicum, consensus ab utraque parte renovandus est forma iure
praescripta.
§ 2. Si sit occultum et utrique parti notum, satis est ut consensus ab utraque parte renovetur privatim et secreto. ·
§ 3. Si sit occultum et uni parti ignotum, satis est ut sola pars impedimenti conscia consensum privatim et secreto
renovet, dummodo altera in consensu praestito perseveret.
Can. 1136. § 1. Matrimonium irritum ob defectum consensus convalidatur, si pars quae non consenserat, iam
consentiat, dummodo consensus ab altera parte praestitus perseveret.
§ 2. Si defectus consensus fuerit mere internus, satis est ut pars quae non consenserat, interius consentiat.
§ 3. Si fuerit etiam externus, necesse est consensum etiam exterius manifestare, vel forma iure praescripta, si
defectus fuerit publicus, vel alio modo privato et secreto, si fuerit occultus.
Can. 1137. Matrimonium nullum ob defectum formae, ut validum fiat, contrahi denuo debet legitima forma.
ART. II. De sanatione in radice.
Can. 1138. § 1. Matrimonii in radice sanatio est eiusdem convalidatio, secumferens, praeter dispensationem ve1
cessationem impedimenti, dispensationem a lege de renovando consensu, et retrotractionem, per fictionem iuris,
circa effectus canonicos, ad praeteritum.
§ 2. Convalidatio fit a momento concessionis gratiae; retrotractio vero intelligitur facta ad matrimonii initium,
nisi aliud expresse caveatur.
§ 3. Dispensatio a lege de renovando consensu concedi etiam potest vel una tantum vel utraque parte inscia.
Can. 1139. § 1. Quodlibet matrimonium initum cum utriusque partis consensu naturaliter sufficiente, sed iuridice
inefficaci ob dirimens impedimentum iuris ecclesiastici vel ob defectum legitimae formae, potest in radice
sanari, dummodo consensus perseveret.
§ 2. Matrimonium vero contractum cum impedimento iuris naturalis vel divini, etiamsi postea impedimentum
cessaverit, Ecclesia non sanat in radice, ne a momento quidem cessationis impedimenti.
Can. 1140. § 1. Si in utraque vel alterutra parte deficiat consensus, matrimonium nequit sanari in radice, sive
consensus ab initio defuerit sive ab initio praestitus, postea fuerit revocatus.
§ 2. Quod si consensus ab initio quidem defuerit, sed postea praestitus fuerit, sanatio concedi potest a momento
praestiti consensus.
Can.1141. Sanatio in radice concedi unice potest ab Apostolica Sede.
CAPUT XII.
De secundis nuptiis.
Can. 1142. Licet casta viduitas honorabilior sit, secundae tamen et ulteriores nuptiae validae et licitae sunt, firmo
praescripto can. 1069, § 2.
Can. 1143. Mulier cui semel benedictio sollemnis data sit, nequit in subsequentibus nuptiis eam iterum accipere.
TITULUS VIII.
99

