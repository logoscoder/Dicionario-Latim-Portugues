De separatione coniugum.
ART. I. De dissolutione vinculi.
Can. 1118. Matrimonium validum ratum et consummatum nulla humana potestate nullaque causa, praeterquam
morte, dissolvi potest.
Can. 1119. Matrimonium non consummatum inter baptizatos vel inter partem baptizatam et partem non
baptizatam, dissolvitur tum ipso iure per sollemnem professionem religiosam, tum per dispensationem a Sede
Apostolica ex iusta causa concessam, utraque parte rogante vel alterutra, etsi altera sit invita.
Can. 1120. § 1. Legitimum inter non baptizatos matrimonium, licet consummatum, solvitur in favorem fidei ex
privilegio Paulino.
§ 2. Hoc privilegium non obtinet in matrimonio inter partem baptizatam et partem non baptizatam inito cum
dispensatione ab impedimento disparitatis cultus.
Can. 1121. § 1. Antequam coniux conversus et baptizatus novum matrimonium valide contrahat, debet, salvo
praescripto can. 1125, partem non baptizatam interpellare:
1.o An velit et ipsa converti ac baptismum suscipere;
2.o An saltem velit secum cohabitare pacifice sine contumelia Creatoris.
§ 2. Hae interpellationes fieri semper debent, nisi Sedes Apostolica aliud declaraverit.
Can. 1122. § 1. Interpellationes fiant regulariter forma saltem summaria et extraiudiciali, de auctoritate Ordinarii
coniugis conversi, a quo Ordinario concedendae sunt quoque coniugi infideli, si quidem eas petierit, induciae ad
deliberandum, eo tamen monito, fore ut, induciis inutiliter praeterlapsis, responsio praesumatur negativa.
§ 2. Interpellationes etiam privatim factae ab ipsa parte conversa, valent, imo sunt etiam licitae, si forma superius
praescripta servari nequeat; hoc tamen in casu de ipsis, pro foro externo, constare debet duobus saltem testibus
vel alio legitimo probationis modo.
Can. 1113. Si interpellationes ex declaratione Sedis Apostolicae omissae fuerint, aut si infidelis eisdem negative
responderit expresse vel tacite, pars baptizata ius habet novas nuptias cum persona catholica contrahendi, nisi
ipsa post baptismum dederit parti non baptizatae iustam discedendi causam.
Can. 1124. Coniux fidelis, licet post susceptum baptismum denuo matrimonialiter cum parte infideli vixerit, ius
tamen novas celebrandi nuptias cum persona catholica non amittit, ideoque potest hoc iure uti, si coniux
infidelis, mutata voluntate, postea discedat sine iusta causa, vel iam non cohabitet pacifice sine contumelia
Creatoris.
Can. 1125. Ea quae matrimonium respiciunt in constitutionibus Pauli III Altitudo, 1 Iun. 1537; S. Pii V Romani
Pontificis, 2 Aug. 1571; Gregorii XIII Populis, 25 Ian. 1585, quaeque pro peculiaribus locis scripta sunt, ad alias
quoque regiones in eisdem adiunctis extenduntur.
Can. 1126. Vinculum prioris coniugii, in infidelitate contracti, tunc tantum solvitur, cum pars fidelis reapse
novas nuptias valide iniverit.
Can. 1127. In re dubia privilegium fidei gaudet favore iuris.
ART. II. De separatione tori, mensae et habitationis.
Can. 1128. Coniuges servare debent vitae coniugalis communionem, nisi iusta causa eos excuset.
Can. 1129. § 1. Propter coniugis adulterium, alter coniux, manente vinculo, ius habet solvendi, etiam in
perpetuum, vitae communionem, nisi in crimen consenserit, aut eidem causam dederit, vel illud expresse aut
tacite condonaverit, vel ipse quoque idem crimen commiserit.
§ 2. Tacita condonatio habetur, si coniux innocens, postquam de crimine adulterii certior factus est, cum altero
coniuge sponte, maritali affectu, conversatus fuerit; praesumitur vero, nisi sex intra menses coniugem adulterum
expulerit vel dereliquerit, aut legitimam accusationem fecerit.
Can. 1130. Coniux innocens, sive iudicis sententia sive propria auctoritate legitime discesserit, nulla unquam
obligatione tenetur coniugem adulterum rursus admittendi ad vitae consortium; potest autem eundem admittere
aut revocare, nisi ex ipsius consensu ille statum matrimonio contrarium susceperit.
Can. 1131. § 1. Si alter coniux sectae acatholicae nomen dederit; si prolem acatholice educaverit; si vitam
criminosam et ignominiosam ducat; si grave seu animae seu corporis periculum alteri facessat; si saevitiis vitam
communem nimis difficilem reddat, haec aliaque id genus, sunt pro altero coniuge totidem legitimae causae
discedendi, auctoritate Ordinarii loci, et etiam propria auctoritate, si de eis certo constet, et periculum sit in mora.
§ 2. In omnibus his casibus, causa separationis cessante, vitae consuetudo restauranda est; sed si separatio ab
Ordinario pronuntiata fuerit ad certum incertumve tempus, coniux innocens ad id non obligatur, nisi ex decreto
Ordinarii vel exacto tempore.
98

