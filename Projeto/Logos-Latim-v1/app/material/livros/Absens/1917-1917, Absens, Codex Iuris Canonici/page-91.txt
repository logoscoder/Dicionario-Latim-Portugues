Can. l028. § 1. Loci Ordinarius proprius pro suo prudenti iudicio potest ex legitima causa a publicationibus etiam
in aliena dioecesi faciendis dispensare.
§ 2. Si plures sint Ordinarii proprii, ille ius habet dispensandi, in cuius dioecesi matrimonium celebratur; quod si
matrimonium extra proprias ineatur dioeceses, quilibet Ordinarius proprius dispensare potest.
Can. 1029. Si alius parochus investigationem aut publicationes peregerit, de harum exitu statim per authenticum
documentum certiorem reddat parochum, qui matrimonio assistere debet.
Can. 1030. § 1. Peractis investigationibus et publicationibus, parochus matrimonio ne assistat, antequam omnia
documenta necessaria receperit, et praeterea, nisi rationabilis causa aliud postulet, tres dies decurrerint ab ultima
publicatione.
§ 2. Si intra sex menses matrimonium contractum non fuerit, publicationes repetantur, nisi aliud loci Ordinario
videatur.
Can. 1031. § 1. Exorto dubio de exsistentia alicuius impedimenti:
l.o Parochus rem accuratius investiget, interrogando sub iuramento duos saltem testes fide dignos, dummodo ne
agatur de impedimento ex cuius notitia infamia partibus oriatur, et, si necesse fuerit, ipsas quoque partes;
2.o Publicationes peragat vel perficiat, si dubium ortum sit ante inceptas vel expletas publicationes;
3.o Matrimonio ne assistat inconsulto Ordinario, si dubium adhuc superesse prudenter iudicaverit.
§ 2. Detecto impedimento certo:
1.o Si impedimentum sit occultum, parochus publicationes peragat vel absolvat, et rem deferat, reticens nomina,
ad loci Ordinarium vel ad Sacram Poenitentiariam;
2.o Si sit publicum et detegatur ante inceptas publicationes, parochus ulterius ne procedat, donec impedimentum
removeatur, etsi dispensationem pro foro conscientiae tantum obtentam norit; si detegatur post primam aut
secundam publicationem, parochus publicationes perficiat, et rem ad Ordinarium deferat.
§ 3. Demum si nullum detectum fuerit impedimentum, nec dubium nec certum, parochus, expletis
publicationibus, ad matrimonii celebrationem partes admittat.
Can. 1032. Matrimonio vagorum de quibus in can. 91, parochus, excepto casu necessitatis, nunquam assistat,
nisi, re ad loci Ordinarium vel ad sacerdotem ab eo delegatum delata, licentiam assistendi obtinuerit.
Can. 1033. Ne omittat parochus, secundum diversam personarum conditionem, sponsos docere sanctitatem
sacramenti matrimonii, mutuas coniugum obligationes et obligationes parentum erga prolem; eosdemque
vehementer adhortetur ut ante matrimonii celebrationem sua peccata diligenter confiteantur, et sanctissimam
Eucharistiam pie recipiant.
Can. 1034. Parochus graviter filiosfamilias minores hortetur ne nuptias ineant, insciis aut rationabiliter invitis
parentibus; quod si abnuerint, eorum matrimonio ne assistat, nisi consulto prius loci Ordinario.
CAPUT II.
De impedimentis in genere.
Can. 1035. Omnes possunt matrimonium contrahere, qui iure non prohibentur.
Can. 1036. § 1. Impedimentum impediens continet gravem prohibitionem contrahendi matrimonium; quod tamen
irritum non redditur si, non obstante impedimento, contrahatur.
§ 2. Impedimentum dirimens et graviter prohibet matrimonium contrahendum, et impedit quominus valide
contrahatur.
§ 3. Quanquam impedimentum ex una tantum parte se habet, matrimonium tamen reddit aut illicitum aut
invalidum.
Can. 1037. Publicum censetur impedimentum quod probari in foro externo potest; secus est occultum.
Can. 1038. § 1. Supremae tantum auctoritatis ecclesiasticae est authentice declarare quandonam ius divinum
matrimonium impediat vel dirimat.
§ 2. Eidem supremae auctoritati privative ius est alia impedimenta matrimonium impedientia vel dirimentia pro
baptizatis constituendi per modum legis sive universalis,sive particularis.
Can. 1039. § 1. Ordinarii locorum omnibus in suo territorio actu commorantibus et suis subditis etiam extra fines
sui territorii vetare possunt matrimonia in casu peculiari, sed ad tempus tantum, iusta de causa eaque perdurante.
§ 2. Vetito clausulam irritantem una Sedes Apostolica addere potest.
Can. 1040. Praeter Romanum Pontificem, nemo potest impedimenta iuris ecclesiastici sive impedientia sive
dirimentia abrogare, aut illis derogare; item nec in eisdem dispensare, nisi iure communi vel speciali indulto a
Sede Apostolica haec potestas concessa fuerit.
Can. 1041. Consuetudo novum impedimentum inducens aut impedimentis exsistentibus contraria reprobatur.
Can. 1042. § 1. Impedimenta alia sunt gradus minoris, alia maioris.
§ 2. Impedimenta gradus minoris sunt:
1.o Consanguinitas in tertio gradu lineae collateralis;
91

