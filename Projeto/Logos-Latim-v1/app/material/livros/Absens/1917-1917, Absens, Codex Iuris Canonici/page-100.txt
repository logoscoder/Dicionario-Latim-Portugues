De Sacramentalibus.
Can. 1144. Sacramentalia sunt res aut actiones quibus Ecclesia, in aliquam Sacramentorum imitationem, uti solet
ad obtinendos ex sua impetratione effectus praesertim spirituales.
Can. 1145. Nova Sacramentalia constituere aut recepta authentice interpretari, ex eisdem aliqua abolere aut
mutare, sola potest Sedes Apostolica.
Can. 1146. Legitimus Sacramentalium minister est clericus, cui ad id potestas collata sit quique a competenti
auctoritate ecclesiastica non sit prohibitus eandem exercere.
Can. 1147. § 1. Consecrationes nemo qui charactere episcopali careat, valide peragere potest, nisi vel iure vel
apostolico indulto id ei permittatur.
§ 2. Benedictiones autem impertire potest quilibet presbyter, exceptis iis quae Romano Pontifici aut Episcopis
aliisve reserventur.
§ 3. Benedictio reservata quae a presbytero detur sine necessaria licentia, illicita est, sed valida, nisi in
reservatione Sedes Apostolica aliud expresserit.
§ 4. Diaconi et lectores illas tantum valide et licite benedictiones dare possunt, quae ipsis expresse a iure
permittuntur.
Can. 1148. § 1. In Sacramentalibus conficiendis seu administrandis accurate serventur ritus ab Ecclesia probati.
§ 2. Consecrationes ac benedictiones sive constitutivae sive invocativae invalidae sunt, si adhibita non fuerit
formula ab Ecclesia praescripta.
Can. 1149. Benedictiones, imprimis impertiendae catholicis, dari quoque possunt catechumenis, imo, nisi obstet
Ecclesiae prohibitio, etiam acatholicis ad obtinendum fidei lumen vel, una cum illo, corporis sanitatem.
Can. 1150. Res consecratae, vel benedictae constitutiva benedictione, reverenter tractentur neque ad usum
profanum vel non proprium adhibeantur, etiamsi in dominio privatorum sint.
Can. 1151. § 1. Nemo, potestate exorcizandi praeditus, exorcismos in obsessos proferre legitime potest, nisi ab
Ordinario peculiarem et expressam licentiam obtinuerit.
§ 2. Haec licentia ab Ordinario concedatur tantummodo sacerdoti pietate, prudentia ac vitae integritate praedito;
qui ad exorcismos ne procedat, nisi postquam diligenti prudentique investigatione compererit exorcizandum esse
revera a daemone obsessum.
Can. 1152. Exorcismi a legitimis ministris fieri possunt non solum in fideles et catechumenos, sed etiam in
acatholicos vel excommunicatos.
Can. 1153. Ministri exorcismorum qui occurrunt in baptismo et in consecrationibus vel benedictionibus, sunt
iidem qui eorundem sacrorum rituum legitimi ministri sunt.
PARS SECUNDA.
DE LOCIS ET TEMPORIBUS SACRIS.
SECTIO I.
DE LOCIS SACRIS.
Can. 1154. Loca sacra ea sunt quae divino cultui fideliumve sepulturae deputantur consecratione vel
benedictione quam probati liturgici libri ad hoc praescribunt.
Can. 1155. § 1. Consecratio alicuius loci, quanquam ad regulares pertinentis, spectat ad Ordinarium territorii in
quo locus ipse reperitur, dummodo Ordinarius charactere episcopali sit insignitus, non tamen ad Vicarium
Generalem sine speciali mandato, firmo iure S. R. E. Cardinalium consecrandi ecclesiam et altaria sui tituli.
§ 2. Ordinarius territorii, licet charactere episcopali careat, potest cuilibet eiusdem ritus Episcopo licentiam dare
consecrationes peragendi in suo territorio.
Can. 1156. Ius benedicendi locum sacrum, si hic pertineat ad clerum saecularem vel ad religionem non
exemptam, vel ad laicalem, spectat ad Ordinarium territorii in quo locus reperitur; si ad religionem clericalem
exemptam, ad Superiorem maiorem; uterque vero potest alium sacerdotem ad hoc delegare.
Can. 1157. Non obstante quolibet privilegio, nemo potest locum sacrum consecrare vel benedicere sine Ordinarii
consensu.
Can. 1158. De peracta consecratione vel benedictione redigatur documentum, cuius alterum exemplar in Curia
episcopali, alterum in ecclesiae archivo servetur.
Can. 1159. § 1. Consecratio vel benedictio alicuius loci, modo nemini damnum fiat, satis probatur etiam per
unum testem omni exceptione maiorem.
100

