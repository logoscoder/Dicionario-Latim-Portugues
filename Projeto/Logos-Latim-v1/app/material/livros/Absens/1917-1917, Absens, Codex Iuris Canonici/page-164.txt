De sententia.
Can. 1868. par. 1. Legitima pronuntiatio qua iudex causam a litigantibus propositam et iudiciali modo
pertractatam definit, sententia est: eaque interlocutoria dicitur, si dirimat incidentem causam; definitiva, si
principalem.
par. 2. Ceterae iudicis pronuntiationes decreta vocantur.
Can. 1869. par. 1. Ad pronuntiationem cuiuslibet sententiae requiritur in iudicis animo moralis certitudo cirqa
rem sententia definiendam.
par. 2. Hanc certitudinem iudex haurire debet ex actis et probatis.
par. 3. Probationes autem aestimare iudex debet ex sua conscientia, nisi lex aliquid expresse statuat de efficacia
alicuius probationis.
par. 4. Iudex qui eam certitudinem efformare sibi non potuit, pronuntiet non constare de iure actoris et reum
dimittat, nisi agatur de causa favorabili, quo in casu pro ipsa pronuntiandum est, et salvo praescripto can. 1697,
par. 2.
Can. 1870. Sententia ferri a iudice debet, expleta causae disceptatione; et si causa sit implicatior et contentionum
vel documentorum mole difficilior, interponi potest congruum temporis intervallum.
Can. 1871. par. 1. In tribunali collegiali, qua die et hora iudices ad deliberandum conveniant, collegii praeses
constituat; et nisi peculiaris causa aliud suadeat, in ipsa tribunalis sede conventus habeatur.
par. 2. Assignata conventui die, singuli iudices scriptas afferent conclusiones suas in merito causae, et rationes
tam in facto quam in iure, quibus ad conclusionem suam venerint: quae conclusiones actis causae adiungantur,
secreto servandae.
par. 3. Prolatis ex ordine, secundum praecedentiam, ita tamen ut semper a causae ponente seu relatore initium
fiat, singulorum conclusionibus, habeatur moderata discussio sub tribunalis praesidis ductu, praesertim ut
constabiliatur quid statuendum sit in parte dispositiva sententiae.
par. 4. In discussione autem fas unicuique est a pristina sua conclusione recedere.
par. 5. Quod si iudices in prima discussione ad hanc sententiam devenire aut nolint aut nequeant, differri poterit
decisio ad novum conventum; qui tamen ultra hebdomadam comperendinari non debet.
Can. 1872. Si unicus sit iudex, ipsius tantum est sententiam exarare; in tribunali vero collegiali servetur
praescriptum can.1584.
Can. 1873. par. 1. Sententia debet:
1.o Definire controversiam coram tribunali agitatam; hoc est reum absolvere vel condemnare quod attinet ad
petitiones vel accusationes adversus eum prolatas, data singulis dubiis, seu controversiae articulis, congrua
responsione;
2.o Determinare (saltem quatenus fas sit et materia patiatur), quid pars damnata dare, facere, praestare, aut pati
debeat, aut a quo abstinere; itemque quo modo, loco vel tempore obligatio implenda sit;
3.o Continere rationes seu motiva quae dicuntur, tam in facto quam in iure, quibus dispositiva sententiae pars
innititur;
4.o Statuere de litis expensis.
par. 2. In tribunali collegiali motiva ab extensore desumantur ex iis quae singuli iudices in discussione attulerunt,
nisi ab ipsa iudicum maiore parte praefinitum fuerit quaenam sint motiva proferenda.
Can. 1874. par. 1. Sententia ferri debet, divino Nomine ab initio semper invocato.
par. 2. Dein exprimat oportet ex ordine qui sit iudex aut tribunal; qui sit actor, reus procurator, nominibus et
domicilio rite designatis, promotor iustitiae, defensor vinculi, si partem in iudicio habuerint.
par. 3. Referre postea debet breviter facti speciem cum partium conlusionibus.
par. 4. Hisce subsequatur pars dispositiva sententiae, praemissis rationibus quibus innititur.
par. 5. Claudatur cum indicatione diei et loci in quibus exarata est et cum subscriptione iudicis vel omnium
iudicum, si plures fuerint, et notarii.
Can. 1875. Regulae superius positae locum habent potissimum in proferenda sententia definitiva; sed applicantur
etiam, quantum diversa res patitur, in proferenda interlocutoria.
Can. 1876. Sententia, hac ratione redacta, quamprimum publicetur.
Can. 1877. Publicatio sententiae fieri potest tribus modis, vel citando partes ad audiendam sententiae lectionem
sollemniter factam a iudice pro tribunali sedente; vel partibus denuntiando sententiam esse penes cancellariam
tribunalis, unaque facultatem ipsis fieri eandem legendi et eiusdem exemplar petendi; vel tandem, ubi usus viget,
sententiae exemplar transmittendo ad partes per publicos tabullarios ad normam can. 1719.
TITULUS XIV.
De iuris remendiis contra sententiam.
164

