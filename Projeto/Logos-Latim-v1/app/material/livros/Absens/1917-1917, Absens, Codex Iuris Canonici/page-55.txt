Can. 602. Clausura monasterii monialium ita circumsepta esse debet ut, quoad fieri potest, nullus sit in eam vel
ab ea prospectus externarum personarum.
Can. 603. § 1. Clausura monialium, etsi regularibus subiectarum, sub vigilantia est Ordinarii loci, qui potest
delinquentes, regularibus viris non exceptis, poenis quoque ac censuris corrigere et coercere.
§ 2. Etiam Superiori regulari custodia clausurae monialium sibi subiectarum commissa est, qui moniales aut alios
suos subditos, si quid hac in re deliquerint, poenis quoque punire potest.
Can. 604. § l. In domibus etiam Congregationum religiosarum sive pontificii sive dioecesani iuris clausura
servetur, in quam nemo alterius sexus admittatur, nisi ii de quibus in can. 598, § 2 et can. 600, aliique quos ex
iustis ac rationabilibus causis Superiores admitti posse censuerint.
§ 2. Praescriptum can. 599 etiam domibus Congregationum religiosarum sive virorum sive mulierum applicetur.
§ 3. Episcopus in adiunctis peculiaribus, gravibusque intercedentibus causis, potest hanc clausuram, nisi agatur
de religione clericali exempta, censuris munire; semper autem curet ut eadem rite servetur et quidquid in eam
irrepat vitii corrigatur.
Can. 605. Omnes quibus est clausurae custodia, sedulo advigilent ne, alienis invisentibus, inutili collocutione
disciplina perturbetur et spiritus religiosus detrimentum patiatur.
Can. 606. § 1. Curent Superiores religiosi ut accurate observentur quae sive circa egressum subditorum e
claustris, sive circa excipiendos vel adeundos extraneos, in propriis constitutionibus praescripta sunt.
§ 2. Superioribus fas non est, salvis praescriptis in can. 621-624, permittere ut subditi extra domum propriae
religionis degant, nisi gravi et iusta de causa atque ad tempus quo fieri potest brevius secundum constitutiones;
pro absentia vero quae sex menses excedat, nisi causa studiorum intercedat, semper Apostolicae Sedis venia
requiritur.
Can. 607. Antistitae et Ordinarii locorum serio advigilent ne religiosae, citra casum necessitatis, singulae extra
domum pergant.
Can. 608. § 1. Curent Superiores ut religiosi subditi, a se designati, praesertim in dioecesi in qua degunt, cum a
locorum Ordinariis vel parochis eorum ministerium requiritur ad consulendum populi necessitati, tum intra tum
extra proprias ecclesias aut oratoria publica, illud, salva religiosa disciplina, libenter praestent.
§ 2. Vicissim locorum Ordinarii ac parochi libenter utantur opera religiosorum, praesertim in dioecesi
degentium, in sacro ministerio et maxime in administrando sacramento poenitentiae.
Can. 609. § 1. Si ecclesia, apud quam residet communitas religiosa, sit simul paroecialis, servetur, congrua
congruis referendo, praescriptum can. 415.
§ 2. In ecclesia religiosarum a votis sive sollemnibus sive simplicibus paroecia erigi nequit.
§ 3. Advigilent Superiores ne divinorum officiorum in propriis ecclesiis celebratio catecheticae instructioni aut
Evangelii explanationi in ecclesia paroeciali tradendae nocumentum afferat; iudicium autem utrum nocumentum
afferat, necne, ad loci Ordinarium pertinet.
Can. 610. § 1. In religionibus sive virorum sive mulierum, quibus est chori obligatio, in singulis domibus ubi
quatuor saltem sint religiosi choro obligati et actu legitime non impediti, et etiam pauciores, si ita ferant
constitutiones, debet ad normam constitutionum quotidie divinum officium communiter persolvi.
§ 2. Missa quoque officio diei respondens secundum rubricas quotidie celebrari debet in religionibus virorum et
etiam, quoad fieri possit, in religionibus mulierum.
§ 3. In eisdem religionibus sive virorum sive mulierum, sollemniter professi qui a choro abfuerunt, debent,
exceptis conversis, horas canonicas privatim recitare.
Can. 611. Omnes religiosi sive viri sive mulieres, libere possunt mittere litteras, nulli obnoxias inspectioni, ad
Sanctam Sedem eiusque in natione Legatum, ad Cardinalem Protectorem, ad proprios Superiores maiores, ad
Superiorem domus forte absentem, ad Ordinarium loci cui subiecti sint et, si agatur de monialibus quae sub
regularium iurisdictione sunt, etiam ad Superiores maiores Ordinis; et ab istis omnibus praedicti religiosi, viri aut
mulieres, litteras item nemini inspiciendas recipere.
Can. 612. Praeter praescriptum can. 1345, si loci Ordinarius ob causam publicam sonitum campanarum, preces
aliquas vel sacra sollemnia indicat, religiosi omnes, etiam exempti, obedire debent, salvis constitutionibus et
privilegiis suae cuiusque religionis.

CAPUT II.
De privilegiis.
Can.613. § 1. Quaelibet religio iis tantum privilegiis gaudet, quae vel hoc in Codice continentur, vel a Sede
Apostolica directe eidem concessa fuerint, exelusa in posterum qualibet communicatione.
55

