§ 4. Clavis tabernaculi, in quo sanctissimum Sacramentum asservatur, diligentissime custodiri debet, onerata
graviter conscientia sacerdotis qui ecclesiae vel oratorii curam habet.
Can. 1270. Particulae consecratae, eo numero qui infirmorum et aliorum fidelium communioni satis esse possit,
perpetuo conserventur in pyxide ex solida decentique materia, eaque munda et suo operculo bene clausa,
cooperta albo velo serico et, quantum res feret, ornato.
Can. 1271. Coram tabernaculo, in quo sanctissimum Sacramentum asservatur, una saltem lampas diu noctuque
continenter luceat, nutrienda oleo olivarum vel cera apum; ubi vero oleum olivarum haberi nequeat, Ordinarii
loci prudentiae permittitur ut aliis oleis commutetur, quantum fieri potest, vegetabilibus.
Can. 1272. Hostiae consecratae, sive propter fidelium communionem, sive propter expositionem sanctissimi
Sacramenti, et recentes sint et frequenter renoventur, veteribus rite consumptis, ita ut nullum sit periculum
corruptionis, sedulo servatis instructionibus quas Ordinarius loci hac de re dederit.
Can. 1273. Qui in religiosam fidelium institutionem incumbunt, nihil omittant ut pietatem erga sanctissimam
Eucharistiam in eorum animis excitent, eosque praesertim hortentur ut, non modo diebus dominicis et festis de
praecepto, sed etiam diebus ferialibus intra hebdomadam, frequenter, quantum fieri potest, Missae sacrificio
assistant et sanctissimum Sacramentum visitent.
Can. 1274. § 1. In ecclesiis aut oratoriis quibus datum est asservare sanctissimam Eucharistiam, fieri potest
expositio privata seu cum pyxide ex qualibet iusta causa sine Ordinarii licentia; expositio vero publica seu cum
ostensorio die festo Corporis Christi et intra octavam fieri potest in omnibus ecclesiis inter Missarum sollemnia
et ad Vesperas; aliis vero temporibus nonnisi ex iusta et gravi causa praesertim publica et de Ordinarii loci
licentia, licet ecclesia ad religionem exemptam pertineat.
§ 2. Minister expositionis et repositionis sanctissimi Sacramenti est sacerdos vel diaconus; minister vero
benedictionis Eucharisticae est solus sacerdos, nec eam impertire diaconus potest, nisi in casu quo, ad normam
can. 845, § 2, Viaticum ad infirmum detulerit.
Can. 1275. Supplicatio Quadraginta Horarum in omnibus ecclesiis paroecialibus aliisque, in quibus
sanctissimum Sacramentum habitualiter asservatur statutis de consensu Ordinarii loci diebus, maiore qua fieri
potest sollemnitate quotannis habeatur; et sicubi ob peculiaria rerum adiuncta nequeat sine gravi incommodo et
cum reverentia tanto sacramento debita fieri, curet loci Ordinarius ut saltem per a1iquot continuas horas, statis
diebus, sanctissimum Sacramentum sollemniore ritu exponatur.
TITULUS XVI.
De cultu Sanctorum, sacrarum imaginum,
et reliquiarum.
Can. 1276. Bonum atque utile est Dei Servos, una cum Christo regnantes, suppliciter invocare eorumque
reliquias atque imagines venerari; sed prae ceteris filiali devotione Beatissimam Virginem Mariam fideles
universi prosequantur.
Can. 1277. § 1. Cultu publico eos tantum Dei Servos venerari licet, qui auctoritate Ecclesiae inter Sanctos vel
Beatos relati sint.
§ 2. In album Sanctorum canonice relatis cultus duliae debetur; Sancti coli possunt ubique et quovis actu eius
generis cultus; Beati vero non possunt, nisi loco et modo quo Romanus Pontifex concesserit.
Can. 1278. Laudabiliter quoque, servatis servandis, Sancti nationum, dioecesium, provinciarum,
confraternitatum, familiarum religiosarum aliorumque locorum et moralium personarum eliguntur et, accedente
confirmatione Sedis Apostolicae, constituuntur Patroni; Beati non item, sine peculiari eiusdem Sedis Apostolicae
indulto.
Can. 1279. § 1. Nemini liceat in ecclesiis, etiam exemptis, aliisve locis sacris ullam insolitam ponere vel
ponendam curare imaginem, nisi ab Ordinario loci sit approbata.
§ 2. Ordinarius autem sacras imagines publice ad fidelium venerationem exponendas ne approbet, quae cum
probato Ecclesiae usu non congruant.
§ 3. Nunquam sinat Ordinarius in ecclesiis aliisve locis sacris exhiberi falsi dogmatis imagines vel quae debitam
decentiam et honestatem non praeseferant, aut rudibus periculosi erroris occasionem praebeant.
§ 4. Si imagines, publicae venerationi expositae, sollemniter benedicantur, haec benedictio Ordinario reservatur,
qui tamen potest eam cuilibet sacerdoti committere.
Can. 1280. Imagines pretiosae, idest vetustate, arte, aut cultu praestantes, in ecclesiis vel oratoriis publicis
fidelium venerationi expositae, si quando reparatione indigeant, nunquam restaurentur sine dato scriptis
consensu ab Ordinario; qui, antequam licentiam concedat, prudentes ac peritos viros consulat.
111

