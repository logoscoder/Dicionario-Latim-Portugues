Can. 899. § 1. Statutis semel reservationibus quas vere necessarias aut utiles iudicaverint, curent locorum
Ordinarii ut ad subditorum notitiam, quo meliore eis videatur modo, eaedem deducantur, nec facultatem a
reservatis absolvendi cuivis et passim impertiant.
§ 2. At huiusmodi absolvendi facultas ipso iure competit canonico poenitentiario ad normam can. 401, § 1, et
habitualiter impertiatur saltem vicariis foraneis, addita, praesertim in locis dioecesis a sede episcopali
remotioribus, facultate subdelegandi toties quoties confessarios sui districtus, si et quando pro urgentiore aliquo
determinato casu ad eos recurrant.
§ 3. Ipso iure a casibus, quos quoquo modo sibi Ordinarii reservaverint, absolvere possunt tum parochi, aliive
qui parochorum nomine in iure censentur, toto tempore ad praeceptum paschale adimplendum utili, tum singuli
missionarii quo tempore missiones ad populum haberi contingat.
Can. 900. Quaevis reservatio omni vi caret:
1.o Cum confessionem peragunt sive aegroti qui domo egredi non valent, sive sponsi matrimonii ineundi causa;
2.o Quoties vel legitimus Superior petitam pro aliquo determinato casu absolvendi facultatem denegaverit, vel,
prudenti confessarii iudicio, absolvendi facultas a legitimo Superiore peti nequeat sine gravi poenitentis
incommodo aut sine periculo violationis sigilli sacramentalis;
3.o Extra territorium reservantis, etiamsi dumtaxat ad absolutionem obtinendam poenitens ex eo discesserit.
CAPUT III.
De subiecto sacramenti poenitentiae.
Can. 901. Qui post baptismum mortalia perpetravit, quae nondum per claves Ecclesiae directe remissa sunt,
debet omnia quorum post diligentem sui discussionem conscientiam habeat, confiteri et circumstantias in
confessione explicare, quae speciem peccati mutent.
Can. 902. Peccata post baptismum commissa, sive mortalia directe potestate clavium iam remissa, sive venialia,
sunt materia sufficiens, sed non necessaria, sacramenti poenitentiae.
Can.903. Qui aliter confiteri non possunt, non prohibentur, si velint, per interpretem confiteri, praecavendo
abusus et scandala, firmo praescripto can. 889, § 2.
Can. 904. Ad normam constitutionum apostolicarum et nominatim constitutionis Benedicti XIV Sacramentum
Poenitentiae, 1 Iun. 1741, debet poenitens sacerdotem, reum delicti sollicitationis in confessione, intra mensem
denuntiare loci Ordinario, vel Sacrae Congregationi S. Officii; et confessarius debet, graviter onerata eius
conscientia, de hoc onere poenitentem monere.
Can. 905. Cuivis fideli integrum est confessario legitime approbato etiam alius ritus, cui maluerit, peccata sua
confiteri.
Can. 906. Omnis utriusque sexus fidelis, postquam ad annos discretionis, idest ad usum rationis, pervenerit,
tenetur omnia peccata sua saltem semel in anno fideliter confiteri.
Can. 907. Praecepto confitendi peccata non satisfacit, qui confessionem facit sacrilegam vel voluntarie nullam.
CAPUT IV.
De loco ad confessiones excipiendas.
Can. 908. Sacramentalis confessionis proprius locus est ecclesia vel oratorium publicum aut semipublicum.
Can. 909. § 1. Sedes confessionalis ad audiendas mulierum confessiones semper collocetur in loco patenti et
conspicuo, et generatim in ecclesia vel oratorio publico aut semi-publico mulieribus destinato.
§ 2. Sedes confessionalis crate fixa ac tenuiter perforata inter poenitentem et confessarium sit instructa.
Can. 910. § l. Feminarum confessiones extra sedem confessionalem ne audiantur, nisi ex causa infirmitatis aliave
verae necessitatis et adhibitis cautelis quas Ordinarius loci opportunas iudicaverit.
§ 2. Confessiones virorum etiam in aedibus privatis excipere licet.
CAPUT V.
De indulgentiis.
ART. I. De indulgentiarum concessione.

80

