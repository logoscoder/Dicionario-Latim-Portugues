Can. 1890. Interposita appellatione tribunal a quo debet ad iudicem ad quem actorum causae authenticum
exemplar vel ipsamet originalia acta causae transmittere ad normam can. 1644.
Can. 1891. par. 1. In gradu appellationis non potest admitti nova petendi causa, ne per modum quidem utilis
cumulationis; ideoque litis contestatio in eo tantum versari potest ut prior sententia vel confirmetur, vel
reformetur sive ex toto sive ex parte.
par. 2. Sed novis exhibitis documentis et novis probationibus poterit causa instrui, servatis regulis traditis in can.
1786, 1861.
CAPUT II.
De querela nullitatis contra sententiam.
Can. 1892. Sententia vitio insanabilis nullitatis laborat, quando:
1.o Lata est a iudice absolute incompetenti vel in tribunali collegiali a non legitimo iudicum numero contra
praescriptum can. 1576, par. 1;
2.o Lata est inter partes, quarum altera saltem non habet personam standi in iudicio;
3.o Quis nomine alterius egit sine legitimo mandato. Can. 1893. Nullitas de qua in can.1892 proponi potest per
modum exceptionis in perpetuum, per modum vero actionis coram iudice qui sententiam tulit intra triginta annos
a die publicationis sententiae.
Can. 1894. Sententia vitio sanabilis nullitatis laborat, quando:
1.o Legitima defuit citatio;
2.o Motivis seu rationibus decidendi est destituta salvo praescripto can. 1605;
3.o Subscriptionibus caret iure praescriptis;
4.o Non refert indicationem anni, mensis, diei et loci quo prolata fuit.
Can. 1895. Querela nullitatis in casibus de quibus in can. 1894, proponi potest vel una cum appellatione intra
decendium, vel seorsum et unice qua querela intra tres menses a die publicationis sententiae coram iudice qui
sententiam tulit.
Can. 1896. Si pars vereatur ne iudex, qui sententiam, querela nullitatis impugnatam, tulit, praeoccupatum
animum habeat et proinde eum suspectum merito existimet, exigere potest ut alius iudex, sed in eadem iudicii
sede, in eius locum subrogetur ad normam can. 1615.
Can. 1887. par. 1. Querelam nullitatis interponere possunt nedum partes, quae se gravatas putant, sed etiam
promotor iustitiae aut defensor vinculi, quoties iudicio interfuerunt.
par. 2. Imo ipse iudex potest ex officio sententiam nullam a se latam retractare et emendare intra terminos ad
agendum supra statutos.

CAPUT III.
De oppositione tertii.
Can. 1898. Si sententiae definitivae praescriptum iura aliorum offendat, hi habent remedium extraordinarium
quod oppositio tertii dicitur, vi cuius qui ex sententia suorum iurium laesionem verentur, possunt sententiam
ipsam ante eius exsecutionem impugnare eique se opponere.
Can. 1899. par. 1. Oppositio fieri potest ad recurrentis arbitrium sive postulando revisionem sententiae ab ipso
iudice qui eam tulit, sive appellando ad iudicem superiorem.
par. 2. In utroque casu oppositor probare debet ius suum revera esse laesum aut probabiliter laedendum.
par. 3. Laesio autem oriri debet ex ipsa sententia quatenus aut ipsa sit causa laesionis, aut, si exsecutioni
mandetur, oppositorem gravi praeiudicio sit affectura.
par. 4. Si neutrum probetur, iudex, non obstante tertii oppositione, sententiae exsecutionem decernat.
Can. 1900. Admissa instantia, si oppositor agere velit in gradu appellationis, tenetur legibus pro appellatione
statutis; si coram ipso iudice qui sententiam tulit, regulae servandae sunt pro causis incidentibus datae.
Can. 1801. Causa ab oppositore victa, sententia antea lata mutanda est a iudice, secundum oppositoris
instantiam.
TITULUS XV.
De re iudicata et de restitutione in integrum.
166

