Can. 704. § 1. Qui vota nuncupavit vel in perpetuum vel ad tempus in aliqua religione, nequit simul ad ullum
tertium Ordinem pertinere, etsi eidem antea fuerit adscriptus.
§ 2. Si solutus a votis ad saeculum redierit, antiqua adscriptio reviviscit.
Can. 705. Nulla tertiariorum sodalitas, sine apostolico indulto, adscribere potest sodales alius tertii Ordinis in
eodem remanentes; singulis tamen sodalibus licet iusta de causa transire sive ab alio ad alium tertium Ordinem,
sive ab alia ad aliam sodalitatem eiusdem tertii Ordinis.
Can. 706. Publicis processionibus, funeribus aliisque ecclesiasticis functionibus tertiarii possunt, sed non
tenentur collegialiter interesse; at si intersint, cum suis insignibus sub cruce propria incedant necesse est.
CAPUT II.
De confraternitatibus et piis unionibus.
Can. 707. § 1. Associationes fidelium quae ad exercitium alicuius operis pietatis aut caritatis erectae sunt,
nomine veniunt piarum unionum; quae, si ad modum organici corporis sint constitutae,sodalitia audiunt.
§ 2. Sodalitia vero in incrementum quoque publici cultus erecta, speciali nomine confraternitates appellantur.
Can. 708. Confraternitates nonnisi per formale erectionis decretum constitui possunt; pro piis autem unionibus
sufficit Ordinarii approbatio, qua obtenta, ipsae, licet morales personae non sint, capaces tamen sunt obtinendi
gratias spirituales ac praesertim indulgentias.
Can. 709. § 1. Confratres nequeunt sacris functionibus operam praestare, nisi confraternitatis habitum seu
insignia deferant.
§ 2. Mulieres confraternitatibus adscribi tantum possunt ad lucrandas indulgentias et gratias spirituales
confratribus concessas.
Can. 710. Titulus seu nomen confraternitatis vel piae unionis desumatur vel a Dei attributis, vel a christianae
religionis mysteriis, vel a festis Domini et Beatae Virginis Mariae, vel a Sanctis, vel a pio opere ipsius sodalitii.
Can. 711. § 1. Plures confraternitates vel piae uniones eiusdem tituli ac instituti, nisi id eis specialiter concessum
sit aut iure cautum, ne erigantur neve approbentur in eodem loco; si vero agatur de magnis civitatibus, id licet,
dummodo inter ipsas intercedat conveniens, iudicio Ordinarii loci, distantia.
§ 2. Curent locorum Ordinarii ut in qualibet paroecia instituantur confraternitates sanctissimi Sacramenti, ac
doctrinae christianae; quae, legitime erectae, ipso iure aggregatae sunt eisdem Archiconfraternitatibus in Urbe a
Cardinali Urbis Vicario erectis.
Can. 712. § 1. Confraternitates vel piae uniones ne erigantur, nisi in ecclesia aut oratorio publico vel saltem
semi-publico.
§ 2. Ne instituantur, sine Capituli consensu, in ecclesia cathedrali aut collegiali.
§ 3. In ecclesiis vel oratoriis religiosarum Ordinarius loci permittere potest erectionem associationis mulierum
tantum, aut piae unionis quae nonnisi precationibus incumbat et gratiarum dumtaxat spiritualium
communicatione gaudeat.
Can. 713. § 1. Religiosi cum confraternitatibus piisve unionibus a se erectis possunt et debent communicare
omnes et solas gratias spirituales, quae in facultatibus a Sede Apostolica receptis specifice et nominatim
communicabiles declarentur, eaeque in actu erectionis manifestandae sunt singulis, servato praescripto can. 919.
§ 2. Confraternitatibus, ab iisdem erectis, non licet vestem propriam seu insignia, quae in publicis processionibus
aliisque sacris functionibus deferenda sunt, assumere sine speciali Ordinarii loci licentia.
Can. 714. Confraternitas proprium habitum vel insignia, sine licentia Ordinarii loci, ne dimittat neve immutet.
Can. 715. § 1. Comitiis confraternitatum, etsi in regularium ecclesiis et oratoriis celebrandis, per se vel per
delegatum praeesse sine iure tamen suffragii, dignos et idoneos officiales et ministros electos confirmare,
indignos vel non idoneos respuere aut removere, statuta aliasve ordinationes, nisi a Sede Apostolica approbatae
fuerint, corrigere et approbare, pertinet ad loci Ordinarium.
§ 2. De comitiorum extraordinariorum celebratione confraternitas Ordinarium loci eiusve delegatum tempestive
praemoneat; secus Ordinario ius est comitia impediendi vel eorum decreta penitus infirmandi.
Can. 716. § 1. Confraternitates et piae uniones, in propriis ecclesiis erectae, functiones non paroeciales, servatis
servandis, independenter a parocho exercere possunt, dummodo ministerio paroeciali in paroeciali ecclesia non
noceant.
§ 2. Idem servetur etiam in casu quo paroecia erecta sit in ipsa confraternitatis ecclesia.
§ 3. In dubio utrum funetiones confraternitatis vel piae unionis noceant, necne, ministerio paroeciali, ad
Ordinarium loci spectat ius decidendi, itemque statuendi practicas normas servandas.
Can. 717. § 1. Si in ecclesiis non suis erectae sint, proprias functiones ecclesiasticas in sacello tantum vel altari,
in quo sunt erectae, peragere possunt ad normam can. 716 et peculiarium statutorum.
§ 2. Patrimonium confraternitatis et piae unionis, quae erecta sit in ecclesia non sua, aut cuius ecclesia sit simul
ecclesia paroecialis, debet esse separatum a bonis fabricae vel communitatis.
65

