substantialiter immutaverint, incurrunt ipso facto in excommunicationem Sedi Apostolicae simpliciter
reservatam, et ab Ordinario etiam privatione officii, beneficii, plecti poterunt.
Can. 2406. par. 1. Quicunque officio tenetur acta vel documenta seu libros Curiarum ecclesiasticarum vel libros
paroeciales conficiendi, conscribendi aut conservandi, si ea falsare, adulterare, destruere vel occultare
praesumpserit, suo officio privetur aliisve gravibus poenis ab Ordinario pro modo culpae puniatur.
par. 2. Qui vero acta, documenta vel libros hos legitime petenti exscribere, transmittere seu exhibere dolose
detrectaverit aliove quovis modo officium suum prodiderit, privatione officii vel suspensione ab eodem et mulcta
ad arbitrium Ordinarii pro gravitate casus puniri potest.
Can. 2407. Qui Curiae officiales seu administros quosvis ecclesiasticos, iudices, advocatos vel procuratores
donis aut pollicitationibus ad actionem vel omissionem officio suo contrariam inducere tentaverit, congrua poena
plectatur et ad reparanda damna, si qua illata sint, compellatur.
Can. 2408. Taxas consuetas et legitime approbatas ad normam can. 1507, augentes aut ultra eas aliquid
exigentes, gravi mulcta pecuniaria coerceantur, et recidivi ab officio suspendantur vel removeantur pro culpae
gravitate, praeter obligationem restituendi quod iniuste perceperint.
Can. 2409. Vicarius Capitularis concedens litteras dimissorias pro ordinatione contra praescriptum can. 958, par.
1, n. 3, ipso facto subiacet suspensioni a divinis.
Can. 2410. Superiores religiosi qui, contra praescriptum can. 965-967, subditos suos ad Episcopum alienum
ordinandos remittere praesumpserint, ipso facto suspensi sunt per mensem a Missae celebratione.
Can. 2411. Superiores religiosi qui candidatum non idoneum contra praescriptum can. 542, aut sine requisitis
litteris testimonialibus contra praescriptum can. 544, ad novitiatum receperint, vel ad professionem contra
praescriptum can. 571, par. 2 admiserint, pro gravitate culpae puniantur, non exclusa officii privatione.
Can. 2412. Religiosarum etiam exemptarum Antistitae pro gravitate culpae, non exclusa, si res ferat, officii
privatione, ab Ordinario loci puniantur:
1.* Si contra praescriptum can. 549 dotes puellarum receptarum quoquo modo impendere praesumpserint, salva
semper obligatione de qua in can. 551;
2.* Si contra praescriptum can. 552 omiserint Ordinarium loci certiorem facere de proxima alicuius admissione
ad novitiatum vel ad professionem.
Can. 2413. par. 1. Antistitae quae post indictam visitationem religiosas in aliam domum, Visitatore non
consentiente, transtulerint, itemque religiosae omnes, sive Antistitae sive subditae, quae per se vel per alios,
directe vel indirecte, religiosas induxerint ut interrogatae a Visitatore taceant vel veritatem quoquo modo
dissimulent aut non sincere exponant; vel eisdem, ob responsa quae Visitatori dederint, molestiam, sub quovis
praetextu, attulerint, inhabiles ad officia assequenda, quae aliarum regimen secumferunt, a Visitatore declarentur
et Antistitae officio, quo funguntur, priventur.
par. 2. Quae in superiore paragrapho praescripta sunt, etiam virorum religionibus applicentur.
Can. 2414. Antistita quae contra praescriptum can. 521, par. 3, 522, 523 se gesserit, a loci Ordinario moneatur; si
iterum deliquerit, ab eodem officii privatione puniatur, illico tamen certiore facta Sacra Congregatione de
Religiosis.

213

