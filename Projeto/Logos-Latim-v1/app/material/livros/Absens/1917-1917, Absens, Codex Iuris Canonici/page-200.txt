1.* Fideles privatim pro eo orare;
2.* Sacerdotes Missam privatim ac remoto scandalo pro eo applicare; sed, si sit vitandus, pro eius conversione
tantum.
Can. 2263. Removetur excommunicatus ab actibus legitimis ecclesiasticis intra fines suis in locis iure definitos;
nequit in causis ecclesiasticis agere, nisi ad normam can.1654; prohibetur ecclesiasticis officiis seu muneribus
fungi, concessisque antea ab Ecelesia privilegiis frui.
Can. 2264. Actus iurisdictionis tam fori externi quam fori interni positus ab excommunicato est illicitus; et, si
lata fuerit sententia condemnatoria vel declaratoria, etiam invalidus, salvo praescripto can. 2261, par. 3; secus est
validus, imo etiam licitus, si a fidelibus petitus sit ad normam mem. can. 2261, par. 2.
Can. 2265. par. 1. Quilibet excommunicatus:
1.* Prohibetur iure eligendi, praesentandi, nominandi;
2.* Nequit consequi dignitates, officia, beneficia, pensiones ecclesiasticas aliudve munus in Ecclesia;
3.* Promoveri nequit ad ordines.
par. 2. Actus tamen positus contra praescriptum par. 1, nn. 1, 2, non est nullus, nisi positus fuerit ab
excommunicato vitando vel ab alio excommunicato post sententiam declaratoriam vel condemnatoriam; quod si
haec sententia lata fuerit, excommunicatus nequit praeterea gratiam ullam pontificiam valide consequi, nisi in
pontificio rescripto mentio de excommunicatione fiat.
Can. 2266. Post sententiam condemnatoriam vel declaratoriam excommunicatus manet privatus fructibus
dignitatis, officii, beneficii, pensionis, muneris, si quod habeat in Ecclesia; et vitandus ipsamet dignitate, officio,
beneficio, pensione, munere.
Can. 2267. Communionem in profanis cum excommunicato vitando fideles vitare debent, nisi agatur de coniuge,
parentibus, liberis, famulis, subditis, et generatim nisi rationabilis causa excuset.
ART. II. De interdicto.
Can. 2268. par. 1. Interdictum est censura qua fideles, in communione Ecclesiae permanentes, prohibentur sacris
quae in canonibus, qui sequuntur, enumerantur.
par. 2. Prohibitio fit vel directe per interdictum personale, cum personis ipsis usus eorum bonorum interdicitur;
vel indirecte per interdictum locale, cum certis in locis eorundem dispensatio vel perceptio vetatur.
Can. 2269. par. 1. Generale interdictum tam locale in territorium dioecesis, reipublicae, quam personale in
populum dioecesis, reipublicae, ferri tantum potest a Sede Apostolica vel de eius mandato; interdictum vero
generale in paroeciam vel paroeciae populum, et particulare sive locale sive personale, etiam Episcopus ferre
potest.
par. 2. Interdictum personale sequitur personas ubique; locale non urget extra locum interdictum, sed in loco
interdicto omnes etiam exteri aut exempti, excluso speciali privilegio, illud servare debent.
Can. 2270. par. 1. Interdictum locale sive generale sive particulare non vetat morientibus Sacramenta et
Sacramentalia, servatis servandis, ministrare, sed prohibet in loco quodlibet divinum officium vel sacrum ritum,
salvis exceptionibus de quibus in par. 2 huius canonis et in can. 2271, 2272.
par. 2. In die Nativitatis Domini, Paschatis, Pentecostes, sanctissimi Corporis Christi et Beatae Mariae Virginis
in caelum assumptae interdictum locale suspenditur, et prohibetur tantum collatio ordinum et sollemnis
nuptiarum benedictio.
Can. 2271, Si interdictum fuerit locale generale et interdicti decreto aliud non caveatur expresse:
1.* Permittitur clericis, dummodo non sint ipsi personaliter interdicti, omnia divina officia et sacros ritus in
quacunque ecclesia aut oratorio privatim obire, ianuis clausis, voce submissa et campanis non pulsatis;
2.* In ecclesia vero cathedrali ecclesiis paroecialibus vel in ecclesia quae unica sit in oppido, in iisque solis,
permittuntur unius Missae celebratio, asservatio sanctissimi Sacramenti, administratio baptismatis, Eucharistiae,
poenitentiae, assistentia matrimoniis, exclusa benedictione nuptiali, mortuorum exsequiae, vetita tamen quavis
sollemnitate, benedictio aquae baptismalis et sacrorum oleorum, praedicatio verbi Dei. In his tamen sacris
functionibus prohibetur cantus et pompa in sacra supellectili et sonitus campanarum, organorum, aliorumve
instrumentorum musicalium; sacrum autem Viaticum ad infirmos privatim deferatur.
Can. 2272. par. 1. In interdicto locali particulari, si interdictum fuerit altare vel sacellum alicuius ecclesiae,
nullum sacrum officium seu sacer ritus in eisdem celebretur.
par. 2. Si interdictum fuerit coemeterium, fidelium quidem cadavera sepeliri ibidem possunt, sed sine ullo
ecclesiastico ritu.
par. 3. Si latum fuerit in certam ecclesiam vel oratorium:
1.* Si ecclesia fuerit capitularis nec interdictum sit Capitulum, valet praescriptum can. 2271, n. 1, nisi interdicti
decretum praecipiat Missam conventualem celebrari et horas canonicas recitari in alia ecclesia aut oratorio;
200

