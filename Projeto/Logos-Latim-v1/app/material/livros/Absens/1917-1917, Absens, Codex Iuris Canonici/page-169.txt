De modis evitandi iudicium contentiosum.
CAPUT I.
De transactione.
Can. 1925. par. 1. Cum valde optandum sit ut lites inter fideles evitentur, iudex exhortationes adhibeat, ut cum
aliqua contentiosa controversia quae privatum eorum bonum respiciat, ei proponitur iudicii forma dirimenda, per
transactionem, si qua concordiae spes affulgeat, lis componatur.
par. 2. Huic officio iudex satisfacere poterit sive antequam partes in iudicium vocentur, sive cum primum iudicio
steterint, sive denique quocunque tempore et efficacius et opportunius id tentari posse existimaverit.
par. 3. Convenit tamen dignitati iudicantis ne ipse per se, regulariter saltem, hoc negotium suscipiat tractandum,
sed ut illud alicui sacerdoti, praesertim ex iudicibus synodalibus, committat.
Can. 1926. In transactione serventur normae statutae a legibus civilibus loci in quo transactio initur, nisi iuri
divino vel ecclesiastico adversentur et salvo praescripto canonum qui sequuntur.
Can. 1927. par. 1. Transactio fieri valide nequit sive in causa criminali, sive in contentiosa in qua agitur vel de
matrimonio dissolvendo, vel de materia beneficiaria, cum de ipso beneficii titulo disceptatur, nisi legitima
accedat auctoritas, nec de rebus spiritualibus quotiescunque interveniat solutio rei temporalis.
par. 2. Sed si quaestio fiat de bonis temporalibus ecclesiasticis et de iis rebus quae, etsi spiritualibus sunt
adnexae, seorsum tamen a spiritualibus considerari queunt, transactio fieri potest, servatis tamen, si materia id
postulet, sollemnitatibus a iure statutis pro alienatione rerum ecclesiasticarum.
Can. 1928. par. 1. Effectus transactionis ad exitum feliciter perductae dicitur compositio seu concordia.
par. 2. Expensarum, quas transactio postulaverit, nisi aliud expresse cautum sit, utraque pars dimidium solvat.
CAPUT II.
De compromisso in arbitros.
Can. 1929. Ad evitandas iudiciales contentiones, partes possunt quoque inire conventionem, qua controversia
committatur iudicio unius vel plurium qui ad normam iuris quaestionem dirimant, vel de bono et aequo negotium
pertractent et transigant; illi arbitri, isti arbitratores proprio nomine appellantur.
Can. 1930. Praescripta can. 1926, 1927 etiam compromisso in arbitros applicentur.
Can. 1931. Prohibentur ab arbitri munere valide gerendo laici in causis ecclesiasticis, excommunicati et infames
post sententiam declaratoriam vel condemnatoriam; religiosi vero munus arbitri ne suscipiant sine venia
Superioris.
Can. 1932. Si nec in transactionem nec in compromissum in arbitros vel arbitratores partes consentire velint,
controversia dirimenda erit per formale iudicium ad normam Sectionis Primae.
TITULUS XIX.
De iudicio criminali.
Can.1933. par. 1. Delicta quae cadunt sub criminali iudicio sunt delicta publica.
par. 2. Excipiuntur delicta plectenda sanctionibus poenalibus de quibus in can. 2168-2194.
par. 3. In delictis mixti fori Ordinarii regulariter ne procedant cum reus laicus est et civilis magistratus, in reum
animadvertens, publico bono satis consulit.
par. 4. Poenitentia, remedium poenale, excommunicatio, suspensio, interdictum, dummodo delictum certum sit,
infligi possunt etiam per modum praecepti extra iudicium.

CAPUT I.
De accusatoria actione et denuntiatione.
Can. 1934. Actio seu accusatio criminalis uni promotori iustitiae, ceteris omnibus exclusis reservatur.
169

