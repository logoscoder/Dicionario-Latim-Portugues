par. 2. Quae si fecerint, nulla est pactio, et a iudice vel ab Ordinario poterunt poena pecuniaria mulctari;
advocatus praeterea tum ab officio suspendi, tum etiam, si recidivus sit, destitui et titulo privari.
Can 1666. Advocati ac procuratores qui ob dona aut pollicitationes aut quamlibet aliam rationem suum officium
prodiderint, ab officio repellantur, et, praeter damnorum refectionem, mulcta pecuniaria aliisve congruis poenis
plectantur.
TITULUS V.
De actionibus et exceptionibus.
Can. 1667. Quodlibet ius non solum actione munitur, nisi aliud expresse cautum sit, sed etiam exceptione, quae
semper competit et est suapte natura perpetua.
Can. 1668. par. 1. Qui ad rem sibi vindicandam, seu ad ius suum in iudicio persequendum titulo agit iuris
auctoritate subnixo, actione dimicat quae petitoria dicitur.
par. 2. Si vero rei possessionem vel iuris quasi-possessionem postulat, eius actio possessoria vocatur.
Can. 1669. par. 1. Actor pluribus simul actionibus, quae tamen secum ipsae non confligant, sive de eadem re,
sive de diversis, reum convenire potest, si aditi tribunalis competentiam non egrediantur.
par. 2. Reus non prohibetur pluribus exceptionibus etiam contrariis uti.
Can. 1670. par. 1. Actor potest una instantia cumulare actiones possessorias et petitorias, nisi spolii exceptio ex
adverso opponatur.
par. 2. Pariter fas est reo convento in petitorio, actorem reconvenire in possessorio; et viceversa, nisi res sit de
spolio.
Can. 1671. par. 1. Item fas est actori, antequam conclusum fuerit in causa, ab instituto iudicio petitorio regredi ad
possessorium adipiscendae vel recuperandae.
par. 2. Imo ex iusta causa iudex etiam post conclusionem in causa, sed ante sententiam definitivam, hunc
regressum permittere potest.
par. 3. Iudicis est, attentis partium allegationibus, aut utramque quaestionem unica sententia definire, aut prius
uni, postea alteri satisfacere, prouti magis expedire ipsi videatur ad celeriorem et pleniorem iurium tuitionem.
CAPUT I.
De rei sequestratione et inhibitione exercitii iuris.
Can. 1672. par. 1. Qui ostenderit super aliqua re ab alio detenta ius se habere sibique damnum imminere nisi res
ipsa custodienda tradatur, ius habet obtinendi a iudice eiusdem rei sequestrationem.
par. 2. In similibus rerum adiunctis obtinere potest ut iuris exercitium alicui inhibeatur.
par. 3. Sequestratio rei et inhibitio exercitii iuris a iudice decerni potest ex officio, instante praesertim promotore
iustitiae aut defensore vinculi, quoties bonum publicum id postulare videatur.
Can. 1673. par. 1. Ad crediti quoque securitatem sequestratio rei admittitur, dummodo de creditoris iure liquido
constet et servata norma de qua in can. 1923, par. 1.
par. 2. Sequestratio extenditur etiam ad res debitoris quae depositi causa aut quolibet alio titulo apud alias
personas reperiantur.
Can. 1674. Sequestratio rei et suspensio exercitii iuris decerni nullatenus possunt, si damnum quod timetur,
possit aliter reparari et idonea cautio de eo reparando offeratur.
Can. 1675. par. 1. Ad custodiam rei sequestrationi subiectae idonea persona, proponentibus partibus, a iudice
designetur, quae sequester dicitur; si partes inter se dissentiant, iudex ex officio sequestrem deligat.
par. 2. Sequester in re custodienda, curanda et servanda non minorem diligentiam adhibere debet quam suis
adhibet rebus, eamque postea, cui iudex decreverit, reddere tenetur cum omni causa.
par. 3. Iudex congruam decernat mercedem sequestri, si eam petat.
CAPUT II.
De actionibus ex novi operia nuntiatione et damno infecto.
Can. 1676. par. 1. Qui ex aliquo novo opere damnum timet suae rei obventurum, potest illud iudici nuntiare ut
opus interrumpatur, donec utriusque partis iura, iudicis sententia, definiantur.
par. 2. Is cui intimata fuerit prohibitio, continuo ab
147

