Can. 2186. par. 1. Ordinariis licet ex informata conscientia clericos suos subditos suspendere ab officio sive ex
parte sive etiam in totum.
par. 2. Extraordinarium hoc remedium adhibere non licet, si Ordinarius potest sine gravi incommodo ad iuris
normam in subditum procedere.
Can. 2187. Ad ferendam hanc suspensionem neque formae iudiciales neque canonicae monitiones requiruntur;
sed satis est si Ordinarius, servato praescripto canonum qui sequuntur, simplici decreto declaret se suspensionem
indicere.
Can. 2188. Huiusmodi decretum detur in scriptis, nisi adiuncta aliud exigant, designato die, mense et anno; in
eoque:
1.o Expresse dicatur suspensionem ferri ex informata conscientia seu ex causis ipsi Ordinario notis;
2.o Indicetur tempus durationis poenae; abstineat autem Ordinarius ab ipsa infligenda in perpetuum. Potest vero
infligi etiam tanquam censura, dummodo hoc in casu clerico patefiat causa propter quam suspensio irrogatur;
3.o Clare indicentur actus qui prohibentur, si suspensio non in totum sed ex parte infligatur.
Can. 2189. par. 1. Si clericus suspensus sit ab officio in quo alius in eius locum substituendus est, ut, ex. gr.,
oeconomus in cura animarum, qui substituitur mercedem ex fructibus beneficii percipiat secundum prudens
Ordinarii iudicium determinandam.
par. 2. Clericus suspensus, si se gravatum senserit, potest imminutionem pensionis petere ab immediato
Superiore qui in via iudiciaria esset iudex appellationis.
Can. 2190. Ordinarius, qui fert suspensionem ex informata conscientia, debet ex peractis investigationibus tales
collegisse probationes, quae eum certum reddant clericum delictum revera perpetrasse et quidem adeo grave ut
eiusmodi poena coercendus sit.
Can. 2191. par. 1. Suspensioni ex informata conscientia iustam ac legitimam causam praebet delictum occultum
ad normam can. 2197, n. 4.
par. 2. Ob notorium delictum suspensio ex informata conscientia nunquam ferri potest.
par. 3. Ut delictum publicum suspensione ex informata conscientia plecti possit, occurrat necesse est aliquod ex
adiunctis quae sequuntur:
1.o Si testes probi et graves delictum quidem Ordinario patefaciant, sed nulla ratione induci possint ut de eo
testimonium in iudicio ferant, neque aliis probationibus delictum iudiciali processu evinci possit;
2.o Si ipsemet clericus minis aut aliis adhibitis mediis impediat ne processus iudiciarius instituatur aut inceptus
perficiatur;
3.o Si processui iudiciali conficiendo ferendaeque sententiae impedimenta exoriantur ex adversis civilibus
legibus aut gravi scandali periculo.
Can. 2192. Suspensio ex informata conscientia valet si ex pluribus delictis unum tantum fuerit occultum.
Can. 2193. Prudenti Ordinarii arbitrio relinquitur suspensionis causam seu delictum clerico patefacere aut
reticere, pastorali tamen adhibita sollicitudine et caritate, ut, si delictum clerico manifestare censuerit, poena, ex
paternis quae interposuerit monitis, nedum ad expiationem culpae, verum etiam ad emendationem delinquentis et
ad occasionem peccati eliminandam inserviat.
Can. 2194. Si clericus recursum a suspensione sibi inflicta interponat, Ordinarius ad Sedem Apostolicam mittere
debet probationes quibus constet clericum delictum revera perpetrasse quod extraordinaria hac poena puniri
queat.
LIBER QUINTUS.
DE DELICTIS ET POENIS.
PARS PRIMA.
DE DELICTIS.
TITULUS I.
De natura delicti eiusque divisione.
Can. 2195. par. 1. Nomine delicti, iure ecclesiastico, intelligitur externa et moraliter imputabilis legis violatio cui
addita sit sanctio canonica saltem indeterminata.
par. 2. Nisi ex adiunctis aliud appareat, quae dicuntur de delictis, applicantur etiam violationibus praecepti cui
poenalis sanctio adnexa sit.
Can. 2196. Qualitas delicti desumenda est ex obiecto legis; quantitas vero dimetienda non solum ex diversa
gravitate legis laesae, sed etiam ex maiore minoreve imputabilitate aut damno illato.
191

