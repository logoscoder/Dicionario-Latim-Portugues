Can. 2221. Legislativam habentes potestatem, possunt intra limites suae iurisdictionis, non solum legem a se vel
a decessoribus latam, sed etiam, ob peculiaria rerum adiuncta, legem tam divinam, quam ecclesiasticam a
superiore potestate latam, in territorio vigentem, congrua poena munire aut poenam lege statutam aggravare.
Can. 2222. par. 1. Licet lex nullam sanctionem appositam habeat, legitimus tamen Superior potest illius
transgressionem, etiam sine praevia poenae comminatione, aliqua iusta poena punire, si scandalum forte datum
aut specialis transgressionis gravitas id ferat; secus reus puniri nequit, nisi prius monitus fuerit cum
comminatione poenae latae vel ferendae sententiae in casu transgressionis, et nihilominus legem violaverit.
par. 2. Pariter idem legitimus Superior, licet probabile tantum sit delictum fuisse commissum aut delicti certe
commissi poenalis actio praescripta sit, non solum ius, sed etiam officium habet non promovendi clericum de
cuius idoneitate non constat, et, ad scandalum evitandum, prohibendi clerico exercitium sacri ministerii aut etiam
eundem ab officio, ad normam iuris, amovendi; quae in casu non habent rationem poenae.
Can. 2223. par. 1. In poenis applicandis iudex nequit poenam determinatam augere, nisi extraordinaria adiuncta
aggravantia id exigant.
par. 2. Si lex in statuenda poena ferendae sententiae facultativis verbis utatur, commitittitur prudentiae et
conscientiae iudicis eam infligere, vel, si poena fuerit determinata, temperare.
par. 3. Si vero lex utatur verbis praeceptivis, ordinarie poena infligenda est; sed conscientiae et prudentiae iudicis
vel Superioris committitur:
1.* Poenae applicationem ad tempus magis opportunum differre, si ex praepropera rei punitione maiora mala
eventura praevideantur;
2.* A poena infligenda abstinere, si reus perfecte fuerit emendatus, et scandalum reparaverit, aut sufficienter
punitus sit vel puniendus praevideatur poenis auctoritate civili sanctis;
3.* Poenam determinatam temperare vel loco ipsius aliquod remedium poenale adhibere aut aliquam
poenitentiam iniungere, si detur circumstantia imputabilitatem notabiliter minuens, vel habeatur quidem rei
emendatio aut inflicta a civili auctoritate castigatio, sed iudex vel Superior opportunam praeterea ducat mitiorem
aliquam punitionem.
par. 4. Poenam latae sententiae declarare generatim committitur prudentiae Superioris; sed sive ad instantiam
partis cuius interest, sive bono communi ita exigente, sententia declaratoria dari debet.
Can. 2224. par. 1. Ordinarie tot poenae quot delicta.
par. 2. Si tamen propter numerum delictorum nimius esset poenarum infligendarum cumulus, prudenti iudicis
arbitrio relinquitur aut poenam omnium graviorem infligere, addita, si res ferat, aliqua poenitentia vel remedio
poenali, aut poenas intra aequos terminos moderari, habita ratione numeri et gravitatis delictorum.
par. 3. Si poena constituta sit tum in conatum delicti tum in delictum consummatum, hoc admisso, infligi tantum
debet poena in consummatum delictum statuta.
Can. 2225. Si poena declaretur vel infligatur per sententiam iudicialem, serventur canonum praescripta circa
sententiae iudicialis pronuntiationem; si vero poena latae vel ferendae sententiae inflicta sit ad modum praecepti
particularis, scripto aut coram duobus testibus ordinarie declaretur vel irrogetur, indicatis poenae causis, salvo
praescripto can. 2193.
TITULUS VI.
De subiecto coactivae potestati obnoxio.
Can. 2226. par. 1. Poenae adnexae legi aut praecepto obnoxius est qui lege aut praecepto tenetur, nisi expresse
eximatur.
par. 2. Licet lex poenalis posterior obroget anteriori, si tamen delictum, quando lex posterior lata est, iam
commissum erat, applicanda est lex reo favorabilior.
par. 3. Quod si lex posterior tollat legem vel poenam tantum, haec statim cessat, nisi agatur de censuris iam
contractis.
par. 4. Poena reum ubique terrarum tenet, etiam resoluto iure Superioris, nisi aliud expresse caveatur.
Can. 2227. par. 1. Poena nonnisi a Romano Pontifice infligi aut declarari potest in eos de quibus in can. 1557,
par. 1.
par. 2. Nisi expresse nominentur, S. R. E. Cardinales sub lege poenali non comprehenduntur, nec Episcopi sub
poenis latae sententiae suspensionis et interdicti.
Can. 2228. Poena lege statuta non incurritur, nisi delictum fuerit in suo genere perfectum secundum proprietatem
verborum legis.
Can. 2229. par. 1. A nullis latae sententiae poenis ignorantia affectata sive legis sive solius poenae excusat, licet
lex verba de quibus in par. 2 contineat.

195

