§ 2. Utrumque deputatorum coetum constituunt bini sacerdotes, ab Episcopo, audito Capitulo, electi; sed
excluduntur Vicarius Generalis, familiares Episcopi, rector Seminarii, oeconomus, et confessarii ordinarii.
§ 3. Munus deputatorum per sexennium durat, nec electi sine gravi causa amoveantur; sed rursus eligi poterunt.
§ 4. Episcopus debet consilium deputatorum in negotiis maioris momenti petere.
Can. 1360. § 1. Firmo praescripto can. 891, ad munus rectoris, directoris spiritus, confessariorum et magistrorum
Seminarii eligantur sacerdotes non doctrina tantum, sed etiam virtutibus ac prudentia praestantes, qui verbo et
exemplo alumnis prodesse possint.
§ 2. Rectori Seminarii in propriis muneribus implendis obtemperare omnes debent.
Can. 1361. § 1. Praeter confessarios ordinarios alii confessarii designentur ad quos libere alumni accedere
possint.
§ 2. Si ii confessarii extra Seminarium degant, et alumnus aliquem eorum acciri postulet, illum rector arcessat,
nullo modo petitionis rationem inquirens neque se aegre id ferre demonstrans; si in Seminario habitent, ipsos
alumnus libere adire potest, salva Seminarii disciplina.
§ 3. Quando agitur de alumno ad ordines admittendo vel e Seminario expellendo, nunquam confessariorum
votum exquiratur.
Can. 1362. Reditus legati pro clericis instituendis tribui possunt alumnis in Seminarium sive maius sive minus
rite receptis, licet nondum clericali tonsura initiatis, nisi aliud in tabulis fundationis expresse caveatur.
Can. 1363. § 1. In Seminarium ab Ordinario ne admittantur, nisi filii legitimi quorum indoles et voluntas spem
afferant eos cum fructu ecclesiasticis ministeriis perpetuo inservituros.
§ 2. Antequam recipiantur, documenta exhibere debent de legitimitate natalium, de susceptis baptismate et
confirmatione ac de vita et moribus.
§ 3. Dimissi ex aliis Seminariis vel ex aliqua religione ne admittantur, nisi prius Episcopus etiam secreto a
Superioribus aliisve notitias requisierit de causa dimissionis, ac de moribus, indole et ingenio dimissorum, et
certo compererit nihil in eis esse quod sacerdotali statui minus conveniat; quas notitias, veritati conformes,
eorum conscientia graviter onerata, suppeditare Superiores debent.
Can. 1364. In inferioribus Seminarii scholis:
1.o Praecipuum locum obtineat religionis disciplina, quae, modo singulorum ingenio et aetati accommodato,
diligentissime explicetur;
2.o Linguas praesertim latinam et patriam alumni accurate addiscant;
3.o Ea in ceteris disciplinis institutio tradatur quae conveniat communi omnium culturae et statui clericorum in
regione ubi alumni sacrum ministerium exercere debent.
Can. 1365. § 1. In philosophiam rationalem cum affinibus disciplinis alumni per integrum saltem biennium
incumbant.
§ 2. Cursus theologicus saltem integro quadriennio contineatur, et, praeter theologiam dogmaticam et moralem,
complecti praesertim debet studium sacrae Scripturae, historiae ecclesiasticae, iuris canonici, liturgiae, sacrae
eloquentiae et cantus ecclesiastici.
§ 3. Habeantur etiam lectiones de theologia pastorali, additis practicis exercitationibus praesertim de ratione
tradendi pueris aliisve catechismum, audiendi confessiones, visitandi infirmos, assistendi moribundis.
Can. 1366. § 1. Ad magisterii munus in disciplinis philosophicis, theologicis et iuridicis, ii, ceteris paribus,
iudicio Episcopi et deputatorum Seminarii, praeferantur, qui laurea doctorali potiti sint in Universitate studiorum
vel Facultate a Sancta Sede recognitis, aut, si agatur de religiosis, qui simile testimonium a suis Superioribus
maioribus habeant.
§ 2. Philosophiae rationalis ac theologiae studia et alumnorum in his disciplinis institutionem professores
omnino pertractent ad Angelici Doctoris rationem, doctrinam et principia, eaque sancte teneant.
§ 3. Curandum ut saltem sacrae Scripturae, theologiae dogmaticae, theologiae moralis, et historiae ecclesiasticae,
totidem habeantur distincti magistri.
Can. 1367. Curent Episcopi ut alumni Seminarii:
1.o Singulis diebus communiter matutinas et serotinas preces recitent, per aliquod tempus mentali orationi
vacent, sacrificio Missae intersint;
2.o Semel saltem in hebdomada ad sacramentum poenitentiae accedant et frequenter, qua par est pietate,
Eucharistico pane se reficiant;
3.o Dominicis et festis diebus, sacris Missarum et Vesperarum sollemnibus adsint, altari inserviant sacrasque
caeremonias exerceant, praesertim in ecclesia cathedrali, si id, iudicio Episcopi, sine disciplinae et studiorum
detrimento fieri possit;
4.o Singulis annis per aliquot dies continuos exercitiis spiritualibus vacent;
5.o Semel saltem in hebdomada adsint instructioni de rebus spiritualibus quae pia exhortatione claudatur.
Can. 1368. Exemptum a iurisdictione paroeciali Seminarium esto; et pro omnibus qui in Seminario sunt, parochi
officium, excepta materia matrimoniali et firmo praescripto can. 891, obeat Seminarii rector eiusve delegatus,
nisi in quibusdam Seminariis fuerit aliter a Sede Apostolica constitutum.
119

