par. 2. Si ad dioeceses alias eam propagari accidat, nihil de ipsius legibus mutari liceat, nisi de consensu
singulorum Ordinariorum quorum in dioecesibus aedes habeat, salvis iis quae, ad normam can. 492, par. 1, Sedi
Apostolicae fuere subiecta.
Can. 496. Nulla religiosa domus erigatur, nisi iudicari prudenter possit vel ex reditibus propriis vel ex consuetis
eleemosynis vel alio modo congrue sodalium habitationi et sustentationi provisum iri.
Can. 497. par. 1. Ad erigendam domum religiosam exemptam, sive formatam sive non formatam, aut
monasterium monialium, aut in locis Sacrae Congregationi de Prop. Fide subiectis quamlibet religiosam domum,
requiritur beneplacitum Sedis Apostolicae et Ordinarii loci consensus in scriptis datus; secus, satis est Ordinarii
venia.
par. 2. Constituendae novae domus permissio facultatem secumfert pro religionibus clericalibus habendi
ecclesiam vel publicum oratorium domui adnexum, salvo praescripto can. 1162, par. 4, et sacra ministeria
peragendi, servatis de iure servandis; pro omnibus religionibus, pia opera exercendi religionis propria, salvis
conditionibus in ipsa permissione appositis.
par. 3. Ut aedificentur et aperiantur schola, hospitium vel similis rationis aedes separata a domo etiam exempta,
necessaria est et sufficit specialis Ordinarii scripta licentia.
par. 4. Ut constituta domus in alios usus convertatur, eaedem sollemnitates requiruntur de quibus in par. 1, nisi
agatur de conversione quae, salvis fundationis legibus, ad internum regimen et disciplinam religiosam dumtaxat
referatur.
Can. 498. Domus religiosa sive formata sive non formata, si ad religionem exemptam pertineat, supprimi nequit
sine beneplacito apostolico; si ad Congregationem iuris pontificii non exemptam, supprimi potest a supremo
Moderatore, consentiente Ordinario loci; si ad Congregationem iuris dioecesani, sola Ordinarii loci auctoritate,
audito Congregationis Moderatore, salvo praescripto can. 493, si de unica domo agatur, salvoque iure recursus in
suspensivo ad Sedem Apostolicam.
TITULUS X.
De religionum regimine.
CAPUT I.
De Superioribus et de Capitulis.
Can. 499. par. 1. Religiosi omnes, tanquam supremo Superiori, subduntur Romano Pontifici cui obedire tenentur
etiam vi voti obedientiae.
par. 2. Cardinalis Protector cuiuslibet religionis, nisi aliud expresse cautum fuerit in peculiaribus casibus,
iurisdictione in religionem aut in singulos sodales non pollet, nec potest se interiori disciplinae et bonorum
administrationi immiscere, sed eius est tantummodo bonum religionis consilio et patrocinio promovere.
Can. 500. par. 1. Subduntur quoque religiosi Ordinario loci, iis exceptis qui a Sede Apostolica exemptionis
privilegium consecuti sunt, salva semper potestate quam ius etiam in eos locorum Ordinariis concedit.
par. 2. Moniales quae sub iurisdictione Superiorum regularium ex praescripto constitutionum sunt, Ordinario loci
subduntur tantum in casibus iure expressis.
par. 3. Nulla virorum religio sine speciali apostolico indulto potest sibi subditas habere religiosas Congregationes
mulierum aut earum religiosarum curam et directionem retinere sibi specialiter commendatam.
Can. 501. par. 1. Superiores et Capitula, ad normam constitutionum et iuris communis, potestatem habent
dominativam in subditos; in religione autem clericali exempta, habent iurisdictionem ecclesiasticam tam pro foro
interno, quam pro externo.
par. 2. Superioribus quibuslibet districte prohibetur quominus in causis ad S. Officium spectantibus se
intromittant.
par. 3. Abbas Primas et Superior Congregationis monasticae non habent omnem potestatem et iurisdictionem
quam ius commune tribuit Superioribus maioribus, sed eorum potestas et iurisdictio desumenda est ex propriis
constitutionibus et ex peculiaribus Sanctae Sedis decretis, firmo praescripto can. 655, 1594, par. 4.
Can. 502. Supremus religionis Moderator potestatem obtinet in omnes provincias, domos, sodales religionis,
exercendam secundum constitutiones; alii Superiores ea gaudent intra fines sui muneris.
Can. 503. Superiores maiores in religionibus clericalibus exemptis possunt notarios constituere, sed tantum pro
negotiis ecclesiasticis suae religionis.
Can. 504. Firmis propriis cuiusvis religionis constitutionibus quae provectiorem aetatem aliaque potiora requisita
exigant, ad munus Superioris maioris inhabiles sunt qui eandem religionem professi non sunt a decem saltem
annis a prima professione computandis, non sunt ex legitimo matrimonio nati et annos quadraginta non
expleverunt, si agatur de supremo religionis Moderatore aut de Antistita in monialium monasterio; annos
triginta, si de aliis Superioribus maioribus.
Can. 505. Superiores maiores sint temporarii, nisi aliter ferant constitutiones; Superiores autem minores locales
ne constituantur ad tempus ultra triennium; quo exacto, possunt ad idem munus iterum assumi, si constitutiones
ita ferant, sed non tertio immediate in eadem religiosa domo.
Can. 506. par. 1. Antequam ad Superiorum maiorum electionem deveniatur in religionibus virorum, omnes et
singuli e Capitulo iureiurando promittant se electuros quos secundum Deum eligendos esse existimaverint.
44

