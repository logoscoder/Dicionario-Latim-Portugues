Can. 1809. Si iurgii vel perturbationis periculum pertimescendum iudiei videatur, poterit ipse prohibere ne partes
vel earum advocati iudiciali recognitioni intersint.
Can. 1810. Iudex testes, vel ex officio accitos vel a partibus ante recognitionem rite productos, potest in ipso
iudiciali accessu examini subiicere, si id expedire videatur ad pleniorem probationem aut ad removenda dubia ob
quae recognitio decerni debuit.
Can. 1811. par. 1. Notarius diligenter curet ut constet ex actis qua die et hora recognitio facta sit, quae personae
interfuerint, quae, recognitione durante, aut dicta aut peracta aut a iudice decreta sint.
par. 2. Peractae recognitionis instrumenta tum iudex tum notarius subscribant.
CAPUT V.
De probatione per instrumenta.
ART. I. De natura et fide instrumentorum.
Can. 1812. In quolibet iudicii genere admittitur probatio per documenta tum publica tum privata.
Can. 1813. par. 1. Praecipua documenta publica ecclesiastica haec sunt:
1.o Acta Summi Pontificis et Curiae Romanae et Ordinariorum in exercitio suorum munerum authentica forma
exarata, itemque attestationes authenticae de iisdem actibus datae ab illis vel eorum notariis;
2.o Instrumenta a notariis ecclesiasticis confecta; 3.o Acta iudicialia ecclesiastica;
4.o Inscriptiones baptismi, confirmationis, ordinationis, professionis religiosae, matrimonii, mortis, quae
habentur in regestis Curiae vel paroeciae, vel religionis, et attestationes scriptae ex iisdem desumptae et a
parochis, vel Ordinariis, vel notariis ecclesiasticis confectae aut earum exemplaria authentica.
par. 2. Documenta publica civilia ea sunt quae secundum uniuscuiusque loci leges talia iure censentur.
par. 3. Litterae, contractus, testamenta et scripta quaelibet a privatis confecta, privatorum documentorum numero
habentur.
Can. 1814. Documenta publica sive ecclesiastica sive civilia genuina praesumuntur, donec contrarium
evidentibus argumentis evincatur.
Can. 1815. Recognitio aut impugnatio scripturae proponi potest in iudicio tum incidenter, tum ad instar causae
principalis.
Can. 1816. Documenta publica fidem faciunt de iis quae directe et principaliter in eisdem affirmantur.
Can. 1817. Documentum privatum, sive agnitum a parte sive recognitum a iudice, probat adversus auctorem vel
subscriptorem et causam ab eis habentes, perinde ac confessio extra iudicium facta; sed per se non habet vim
probandi adversus extraneos.
Can. 1818. Si abrasa, correcta, interpolata aliove vitio documenta infecta demonstrentur, iudicis est aestimare an
et quanti huiusmodi documenta facienda sint.
ART. II. De productione documentorum
et actione ad exhibendum.
Can. 1819. Documenta vim probandi in iudicio non habent, nisi originalia sint aut in exemplari authentico
exhibita et penes tribunalis cancellariam deposita, exceptis documentis quae publici iuris sunt, ceu leges rite
promulgatae.
Can. 1820. Documenta in forma authentica sunt exhibenda et in iudicio deponenda, ut a iudice et ab adversario
examinari possint.
Can. 1821. par. 1. Si dubium excitetur utrum fideliter exscriptum sit exemplar, an non, iudex ad instantiam partis
vel etiam ex officio decernere potest, ut ipsum documentum exhibeatur, unde exemplar est desumptum.
par. 2. Si id fieri aut minime aut valde difficulter possit, iudex potest auditorem delegare aut loci Ordinarium
rogare pro examine et collatione documenti, praescribens quibus de articulis et quemadmodum fieri debeat
collatio; collationi vero utraque pars assistere potest.
Can. 1822. Documenta communia quaeve de communi agunt negotio, ut testamenta et instrumenta quae
respiciunt successiones, bonorum partitiones, contractus aliaque huiusmodi de quibus lis est inter partes, quilibet
ex litigantibus potest postulare ut in iure exhibeantur ab ea parte quae illa possidere dicitur.
Can. 1823. par. 1. Nemo tamen exhibere tenetur documenta, etsi communia, quae communicari nequeunt sine
periculo damni ad normam can. 1755, par. 2, n. 2 aut sine periculo violationis secreti servandi.
159

