Can. 2111. Post discussionem res Summo Pontifici deferatur a Cardinali Praefecto qui Sanctissimum certiorem
faciat non solum de exitu discussionis, sed etiam de praecipuis rationibus quae hinc inde allatae sunt.
Can. 2112. Congregatio generalis habetur coram Sanctissimo, assistentibus Patribus Cardinalibus Sacrae
Congregationis, praelatis officialibus et consultoribus.
Can. 2113. Pro congregatione generali paratur novissima positio ad normam can. 2109, cui adiicienda est brevis
relatio ex officio confecta eorum omnium quae in causa eousque acta sunt, nempe factum concordatum.
Can. 2114. In congregatione generali iudicium an constet de heroicitate virtutum Servi Dei vel de martyrio
eiusque causa, ipsi Summo Pontifici reservatur; consultores vero, praelati officiales et Patres Cardinales votum
tantum consultivum ferunt.
Can. 2115. par. 1. Mandante Sanctissimo, exaretur a Secretario Sacrae Congregationis decretum, quo, nomine
Summi Pontificis, authentice declaretur Servi Dei virtutes omnes in gradu heroico vel martyrium bene esse
probata: quod decretum publicetur tempore et modo a Sanctissimo praescribendis.
par. 2. Publicato hoc decreto, Servus Dei nuncupari potest venerabilis; qui tamen titulus nullam publici cultus
permissionem importat.
ART. IV: De iudicio super Servi Dei miraculis in specie.
Can. 2116. par. 1. Praeter virtutum heroicitatem aut
martyrium, ad beatificationem Servi Dei requiruntur miracula eius intercessione patrata.
par. 2. Verum, si de martyre agatur et evidenter constet de martyrio et causa martyrii tum materialiter tum
formaliter spectati, sed deficiant miracula, Sacrae Congregationis est decidere an signa in casu sufficiant et, iis
deficientibus, an supplicandum sit Sanctissimo pro dispensatione a signis in casu.
Can. 2117. Ad beatificationem Servorum Dei requiruntur duo tantum miracula, si testes oculati in utroque
processu tum informativo tum apostolico probationem virtutum confecerint, vel si testes, in processu apostolico
excussi, fuerint saltem ex auditu a videntibus; tria, si testes fuerint oculati in processu informativo et de auditu
auditus in processu apostolico; quatuor, si in utroque processu de virtutibus constiterit per solos testes traditionis
et per documenta.
Can. 2118. par. 1. Ad probationem miraculorum duo periti ex officio inducendi sunt initio discussionis; et si
ambo fuerint concordes in reiiciendo miraculo, ad ulteriora ne procedatur.
par. 2. Cum saepissime in discussione miraculorum agatur de sanatione ab aliquo morbo diiudicanda, periti esse
debent in re medica vel chirurgica celebriores, imo, cum fieri potest, ii eligantur, qui in morbis, de quibus in
proposito miraculo agitur, dignoscendis et curandis singulari peritia sint praediti.
Can. 2119. Vota peritorum, breviter sed dilucide conscripta rationibusque fulta, haec duo contineant, scilicet:
1.o Utrum, si de sanatione agatur, is qui eam consecutus dicitur, vere sanus haberi debeat;
2.o Utrum factum, tanquam miraculum propositum, per naturae leges explicari possit, necne.
Can. 2120. Miracula discutienda sunt in tribus congregationibus eodem plane modo qui supra pro virtutum
heroicitate statutus est; discussioni vero in una eademque congregatione, excepta generali coram Sanctissimo,
nunquam plura quam duo miracula subiiciantur.
Can. 2121. Positio pro congregatione antepraeparatoria constare debet:
1.o Informatione ab advocato conscripta;
2.o Summario depositionum testium;
3.o Duobus votis quae circa unumquodque miraculorum pro veritate a peritis conscripta fuerint;
4.o Obiectionibus Promotoris generalis fidei;
5.o Responsionibus advocati.
Can. 2122. par. 1. Pro congregatione praeparatoria positio confletur quemadmodum in can. 2109 statutum est,
addito voto peritorum ad normam par. 2.
par. 2. Si in congregatione antepraeparatoria duo periti fuerint concordes in affirmando miraculo, tunc unus
tantum pro congregatione praeparatoria designetur peritus; si unus tantum peritus pro miraculo steterit, tunc duo
novi periti ex officio nominentur.
par. 3. Patribus Cardinalibus eiusdem Sacrae Congregationis semper ius esto plures, quam praescripti sunt,
peritos designare, si hoc necessarium in casu iudicaverint.
par. 4. Licet tamen causae advocato auxilium adhibere alicuius periti in suis responsionibus concinnandis,
excluso voto, uti aiunt, ad opportunitatem.
Can. 2123. Pro congregatione generali serventur praescripta can. 2113, 2114.
Can. 2124. par. 1. Post decretum approbationis miraculorum nova fieri debet coram Summo Pontifice disceptatio
super dubio: An tuto procedi possit ad beatificationem Servi Dei.
par. 2. De hac, audita consultorum et Patrum Cardinalium sententia, Pontifex decernit, qui, cum voluerit,
decretum hac de re conficiendum et promulgandum iubet.
185

