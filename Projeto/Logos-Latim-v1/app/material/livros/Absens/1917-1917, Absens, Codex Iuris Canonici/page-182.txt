ART. II. De discussione processus informativi.
Can. 2073. Processus informativus ab Ordinario confectus et Romam transmissus, postquam sigillorum
integritas recognita fuerit a Protonotario Sacrae Congregationis, si nihil obstet, accedente Romani Pontificis
speciali decreto, aperiatur coram Cardinali Praefecto Sacrae Congregationis qui eum cancellario transcribendum
committat.
Can. 2074. Cardinalis Ponens curet ut, si opus sit, per interpretem probatum versio processus in Urbe fiat, quae
postea revisoris examini subiiciatur.
Can. 2075. Transumptum processus ab Ordinario missum in tabulario Sacrae Congregationis asservetur; eiusque
exemplar a cancellario ad iuris praescriptum recognitum postulatori tradatur.
Can. 2076. par. 1. Advocatus et procurator transumpti vel, si plura sint, omnium transumptorum summarium
conficiant et informationem quae summario adnectatur.
par. 2. Summario addi debet fides Sub-promotoris generalis fidei testantis summarium ipsum concordare cum
actis Sacrae Congregationi exhibitis.
Can. 2077. Litterae postulatoriae, quibus personae insigniores in dignitate sive ecclesiastica sive civili
constitutae vel personae morales expostulant a Summo Pontifice ut causae beatificationis alicuius Servi Dei
manus apponatur, utiliter exhibentur, dummodo sponte et ex propria scientia datae sint.
Can. 2078. Si, scriptis perpensis, decretum fuerit ad ulteriora procedi posse, Promotor generalis fidei obiectiones
suas exaret contra causae introductionem, quibus respondeat advocatus causae.
Can. 2079. par. 1. Fidei Promotor generalis obiectionibus ab ipso pro causae introductione concinnandis
praemittat sobriam et perspicuam synopsim, quae Servi Dei vitam exhibeat.
par. 2. Ad hanc synopsim conscribendam adhibeat non modo documenta in summario relata, sed etiam alia, si
qua sint, opportune consulenda.
Can. 2080. Obiectiones et responsiones breviter et perspicue, scholastica fere methodo, secundum veteres Sacrae
Congregationis consuetudines, exarentur.
Can. 2081. Informationes orales non solum ad iudices, sed etiam ad eos omnes qui suffragium ferre debent, tam
in isto iudicio quam in ceteris, quae secutura sunt, prohibentur.
Can. 2082. Iudicium circa valorem processus informativi ab Ordinario instructi, circa famam sanctitatis vel
martyrii et circa absentiam cuiuslibet obstaculi peremptorii profertur a Patribus Cardinalibus in comitiis
ordinariis, Cardinali Ponente referente ac proponente dubium:an signanda sit commissio introductionis causae in
casu et ad effectum de quo agitur.
Can. 2083. par. 1. Si Patrum Cardinalium iudicium fuerit favorabile, proponatur Sanctissimo ut signet, si placeat,
commissionem introductionis causae.
par. 2. Si Sanctissimus commissionem signaverit, Secretarius Sacrae Congregationis hac de re decretum
conficiat et publici iuris faciat.
Can. 2084. par. 1. Edito decreto introductionis causae, Ordinarii nihil ultra circa eam agere possunt sine expressa
licentia Sacrae Congregationis.
par. 2. Servum Dei, cuius causa introducta tantum est, venerabilis titulo decorari prohibitum est; et caveant
postulatores ne occasione introductionis causae quidquam fiat in honorem Servi Dei, quod publicum cultum
redoleat.
ART.III. De discussione processus super non cultu.
Can. 2085. Signata commissione introductionis causae, a Patribus Cardinalibus in comitiis ordinariis
particularibus discutiendum est dubium num confirmanda sit sententia de non cultu ab Ordinario prolata. Si
sententia Patrum Cardinalium cultum praestitum fuisse edixerit, eorundem Patrum arbitrio, omnibus
circumstantiis attentis, causa suspendatur quousque omnia signa vetiti cultus remota fuerint, et haec obedientia
ad certum tempus, ab ipsis Patribus statuendum, fuerit praestita.
Can. 2086. par. 1. Si Ordinarius processum super non cultu nondum confecerit ante causae introductionem, ad
eundem processum deveniendum est auctoritate apostolica.
par. 2. Ad hunc finem fidei Promotor generalis interrogatoria exaret quae una cum litteris remissorialibus, de
quibus in can. 2087 seqq., a Sacra Congregatione expediuntur ad iudices ab ipsa designatos.
par. 3. Quando agitur de martyribus, in quorum causa Ordinarius omiserit processum super non cultu instruere
ante causae introductionem, litteris remissorialibus ad conficiendum processum super martyrio et causa martyrii
182

