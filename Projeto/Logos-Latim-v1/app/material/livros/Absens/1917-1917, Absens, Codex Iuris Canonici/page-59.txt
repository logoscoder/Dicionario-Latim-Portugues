Can. 644. § 1. Apostata a religione dicitur professus a votis perpetuis sive sollemnibus sive simplicibus qui e
domo religiosa illegitime egreditur cum animo non redeundi, vel qui, etsi legitime egressus, non redit eo animo
ut religiosae obedientiae sese subtrahat.
§ 2. Malitiosus animus, de quo in § 1, iure praesumitur, si religiosus intra mensem nec reversus fuerit nec
Superiori animum redeundi manifestaverit.
§ 3. Fugitivus est qui, sine Superiorum licentia, domum religiosam deserit cum animo ad religionem redeundi.
Can. 645. § 1. Apostata et fugitivus ab obligatione regulae et votorum minime solvuntur et debent sine mora ad
religionem redire.
§ 2. Superiores debent eos sollicite requirere, et ipsos, si vera poenitentia acti redeant, suscipere; reditum vero
monialis apostatae vel fugitivae caute curet loci Ordinarius, et, si agatur de monasterio exempto, etiam Superior
regularis.
TITULUS XVI.
De dimissione religiosorum.
Can. 646. § 1. Ipso facto habendi sunt tanquam legitime dimissi religiosi:
1.o Publici apostatae a fide catholica;
2.o Religiosus, qui fugam arripuerit cum muliere; aut religiosa quae cum viro;
3.o Attentantes aut contrahentes matrimonium aut etiam vinculum, ut aiunt, civile.
§ 2. In his casibus sufficit ut Superior maior cum suo Capitulo vel Consilio ad normam constitutionum emittat
declarationem facti; curet autem probationes facti collectas in domus regestis asservare.

CAPUT I.
De dimissione religiosorum qui vota temporaria
nuncuparunt.
Can. 647. § 1. Professum a votis temporariis sive in Ordinibus sive in Congregationibus iuris pontificii dimittere
potest supremus religionis Moderator vel Abbas monasterii sui iuris cum consensu sui cuiusque Consilii per
secreta suffragia manifestato, vel, si agatur de monialibus, Ordinarius loci et, si monasterium sit regularibus
obnoxium, Superior regularis, postquam monasterii Antistita cum suo Consilio fidem de causis scripto fecerit; in
Congregationibus vero iuris dioecesani, Ordinarius loci in quo religiosa domus sita est, qui tamen iure suo ne
utatur Moderatoribus insciis vel iuste dissentientibus.
§ 2. Ii omnes, graviter eorum onerata conscientia, religiosum dimittere nequeunt, nisi servatis quae sequuntur:
1.o Causae dimissionis debent esse graves;
2.o Possunt se habere sive ex parte religionis sive ex parte religiosi. Defectus spiritus religiosi qui aliis scandalo
sit, est sufficiens dimissionis causa, si repetita monitio una cum salutari poenitentia incassum cesserit, non vero
infirma valetudo, nisi certo constet eam ante professionem fuisse dolose reticitam aut dissimulatam;
3.o Licet Superiori dimittenti certo innotescere debeant, non est tamen necesse ut formali iudicio comprobentur.
At religioso semper manifestari debent, data eidem plena respondendi licentia; eiusque responsiones Superiori
dimittenti fldeliter subiiciantur;
4.o Contra dimissionis decretum est religioso facultas recurrendi ad Sedem Apostolicam; et pendente recursu,
dimissio nullum habet iuridicum effectum;
5.o Si de mulieribus agatur, servari debet praescriptum can. 643, § 2.
Can. 648. Religiosus dimissus ad normam can. 647 ipso facto solvitur ab omnibus votis religiosis, salvis
oneribus ordini maiori adnexis, si sit in sacris, et firmo praescripto can. 641, § 1, 642; clericus autem in
minoribus ordinibus constitutus eo ipso redactus est in statum laicalem.

CAPUT II.
59

