2.* Si fuerit paroecialis, servetur praescriptum cit. can. 2271, n. 2, nisi interdicti decretum aliam ecclesiam pro
interdicti tempore eidem substituat.
Can. 2273. Interdicta civitate, interdicta quoque manent loca accessoria etiam exempta et ipsa ecclesia
cathedralis; interdicta ecclesia, interdicta sunt sacella contigua, non vero coemeterium; interdicto sacello, non est
interdicta integra ecclesia nec, interdicto coemeterio, interdicta est ecclesia ipsi contigua, sed interdicta sunt
omnia oratoria in coemeterio erecta.
Can. 2274. par. 1. Si communitas seu collegium delictum perpetraverit, interdictum ferri potest vel in singulas
personas delinquentes, vel in communitatem, uti talem, vel in personas delinquentes et in communitatem.
par. 2. Si primum, servetur praescriptum can. 2275.
par. 3. Si alterum, communitas seu collegium nequit ius ullum spirituale exercere quod ei competat.
par. 4. Si tertium, effectus cumulantur.
Can. 2275. Personaliter interdicti:
1.* Nequeunt divina officia celebrare eisve, excepta praedicatione verbi Dei, assistere; passive assistentes non est
necesse ut expellantur; sed ab assistentia activa, quae aliquam secumferat participationem in divinis officiis
celebrandis, repellantur interdicti post latam sententiam condemnatoriam vel declaratoriam, aut alioquin notorie
interdicti;
2.* Prohibentur Sacramenta et Sacramentalia ministrare, conficere et recipere, ad normam can. 2260 par. 1,
2261;
3.* Praescripto can. 2265 etiam ipsi adstringuntur;
4.* Carent sepultura ecclesiastica ad normam can. 1240, par. 1, n. 2.
Can. 2276. Qui interdicto locali vel interdicto in communitatem seu collegium subest, quin eidem causam
dederit, nec alia censura prohibeatur, potest, si sit rite dispositus, Sacramenta recipere, ad normam canonum
praecedentium, sine absolutione ab interdicto aliave satisfactione.
Can. 2277. Interdictum ab ingressu ecclesiae secumfert prohibitionem ne quis in ecclesia divina officia celebret
vel eisdem assistat aut ecclesiasticam sepulturam habeat; si autem assistat, non est necesse ut expellatur, nec, si
sepeliatur, oportet ut cadaver amoveatur.
ART. III. De suspensione.
Can. 2278. par. 1. Suspensio est censura qua clericus officio vel beneficio vel utroque prohibetur.
par. 2. Etiam suspensionis effectus separari queunt; sed, nisi aliud constet, in suspensione generaliter lata
comprehenduntur omnes effectus qui in canonibus huius articuli enumerantur; contra, in suspensione ab officio
vel a beneficio omnes tantum effectus alterutrius speciei.
Can. 2279. par. 1. Suspensio ab officio simpliciter, nulla adiecta limitatione, vetat omnem actum tum potestatis
ordinis et iurisdictionis, tum etiam merae administrationis ex officio competentis, excepta administratione
bonorum proprii beneficii.
par. 2. Suspensio:
1.* A iurisdictione generatim, vetat omnem actum potestatis iurisdictionis pro utroque foro tam ordinariae quam
delegatae;
2.* A divinis, omnem actum potestatis ordinis quam quis sive per sacram ordinationem sive per privilegium
obtinet;
3.* Ab ordinibus, omnem actum potestatis ordinis receptae per ordinationem;
4.* A sacris ordinibus, omnem actum postestatis ordinis receptae per ordinationem in sacris;
5.* A certo et definito ordine exercendo, omnem actum ordinis designati; suspensus autem prohibetur insuper
eundem ordinem conferre et superiorem recipere receptumque post suspensionem exercere;
6.* A certo et definito ordine conferendo, ipsum ordinem conferre, non vero inferiorem nec superiorem;
7.* A certo et definito ministerio, ex. gr., audiendi confessiones, vel officio, ex. gr., cum cura animarum, omnem
actum eiusdem ministerii vel officii;
8.* Ab ordine pontificali, omnem actum potestatis ordinis episcopalis;
9.* A pontificalibus, exercitium actuum pontificalium, ad normam can. 337, par. 2.
Can. 2280. par. 1. Suspensio a beneficio privat fructibus beneficii, excepta habitatione in aedibus beneficialibus,
non autem iure administrandi bona beneficialia, nisi decretum vel sententia suspensionis ipsam administrandi
potestatem suspenso expresse adimat et alii tribuat.
par. 2. Si, quamvis censura obstet, beneficiarius fructus percipiat, fructus restituere debet et ad hanc
restitutionem cogi potest canonicis quoque, si opus sit, sanctionibus.
Can. 2281. Suspensio generaliter lata vel suspensio ab officio aut a beneficio afficit omnia officia aut beneficia,
quae clericus habet in dioecesi Superioris suspendentis, nisi aliud appareat.
201

