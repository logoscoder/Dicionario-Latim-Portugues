Can. 217. par. l. Episcopus territorium suum in regiones seu districtus, pluribus paroeciis constantes, distribuat,
qui veniunt nomine vicariatus foranei, decanatus, archipresbyteratus, etc.
par. 2. Si haec distributio, ratione circumstantiarum, videatur impossibilis aut inopportuna, Episcopus consulat
Sanctam Sedem, nisi ab eadem iam fuerit provisum.
TITULUS VII.
De suprema potestate deque iis qui eiusdem sunt ecclesiastico iure participes.
CAPUT I.
De Romano Pontifice.
Can. 218. par. l. Romanus Pontifex, Beati Petri in primatu Successor, habet non solum primatum honoris, sed
supremam et plenam potestatem iurisdictionis in universam Ecclesiam tum in rebus quae ad fidem et mores, tum
in iis quae ad disciplinam et regimen Ecclesiae per totum orbem diffusae pertinent.
par. 2. Haec potestas est vere episcopalis, ordinaria et immediata tum in omnes et singulas ecclesias, tum in
omnes et singulos pastores et fideles, a quavis humana auctoritate independens.
Can. 219. Romanus Pontifex, legitime electus, statim ab acceptata electione, obtinet, iure divino, plenam
supremae iurisdictionis potestatem.
Can. 220. Gravioris momenti negotia quae uni Romano Pontifici reservantur sive natura sua, sive positiva lege,
causae maiores appellantur.
Can. 221. Si contingat ut Romanus Pontifex renuntiet, ad eiusdem renuntiationis validitatem non est necessaria
Cardinalium aliorumve acceptatio.
CAPUT II.
De Concilio Oecumenico.
Can. 222. par. 1. Dari nequit Oecumenicum Concilium quod a Romano Pontifice non fuerit convocatum.
par. 2. Eiusdem Romani Pontificis est Oecumenico Concilio per se vel per alios praeesse, res in eo tractandas
ordinemque servandum constituere ac designare, Concilium ipsum transferre, suspendere, dissolvere, eiusque
decreta confirmare.
Can. 223. par. 1. Vocantur ad Concilium in eoque ius habent suffragii deliberativi:
1.o S.R.E. Cardinales, etsi non Episcopi;
2.o Patriarchae, Primates, Archiepiscopi, Episcopi residentiales, etiam nondum consecrati;
3.o Abbates vel Praelati nullius;
4.o Abbas Primas, Abbates Superiores Congregationum monasticarum, ac supremi Moderatores religionum
clericalium exemptarum, non autem aliarum religionum, nisi aliud convocationis decretum ferat.
par. 2. Etiam Episcopi titulares, vocati ad Concilium, suffragium obtinent deliberativum, nisi aliud in
convocatione expresse caveatur.
par. 3. Theologi ac sacrorum canonum periti, ad Concilium forte invitati, suffragium non habent, nisi
consultivum.
Can. 224. par. 1. Si quis ex vocatis ad Concilium ad normam can. 223, par. 1, eidem, iusto impedimento
detentus, interesse non possit, mittat procuratorem et impedimentum probet.
par. 2. Procurator, si fuerit unus e Concilii Patribus, duplici suffragio non gaudet; si non fuerit, publicis tantum
sessionibus interesse potest, sed sine suffragio; expleto autem Concilio, huius acta subscribendi ius habet.
Can. 225. Nemini eorum qui Concilio interesse debent, licet ante discedere, quam Concilium sit rite absolutum,
nisi a Concilii praeside cognita ac probata discessionis causa et impempetrata abeundi licentia.
Can. 226. Propositis a Romano Pontifice quaestionibus Patres possunt alias addere, a Concilii tamen praeside
antea probatas.
Can. 227. Concilii decreta vim definitivam obligandi non habent, nisi a Romano Pontifice fuerint confirmata et
eius iussu promulgata.
Can. 228. par. 1. Concilium Oecumenicum suprema pollet in universam Ecclesiam potestate.
par. 2. A sententia Romani Pontificis non datur ad Concilium Oecumenicum appellatio.
Can. 229. Si contingat Romanum Pontificem, durante Concilii celebratione, e vita decedere, ipso iure hoc
intermittitur, donec novus Pontifex illud resumi et continuari iusserit.
CAPUT III.
De Sanctae Romanae Ecclesiae Cardinalibus.
Can. 230. S.R.E. Cardinales Senatum Romani Pontificis constituunt eidemque in regenda Ecclesia praecipui
consiliarii et adiutores assistunt.
Can. 231. par. 1. Sacrum Collegium in tres ordines distribuitur: episcopalem, ad quem soli pertinent sex
Cardinales dioecesibus suburbicariis praepositi; presbyteralem, qui constat Cardinalibus quinquaginta;
diaconalem, qui quatuordecim.
par. 2. Cardinalibus ordinis presbyteralis ac diaconalis suus cuique titulus aut diaconia in Urbe assignatur a
Romano Pontifice.
Can. 232. par. 1. Cardinales libere a Romano Pontifice ex toto terrarum orbe eliguntur, viri, saltem in ordine
presbyteratus constituti, doctrina, pietate ac rerum agendarum prudentia egregie praestantes.
16

