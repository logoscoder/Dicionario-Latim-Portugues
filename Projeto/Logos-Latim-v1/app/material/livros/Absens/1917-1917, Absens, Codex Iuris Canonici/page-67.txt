Can. 729. Firmis poenis in simoniacos iure statutis, contractus ipse simoniacus et, si simonia committatur circa
beneficia, officia, dignitates, subsequens provisio omni vi caret, licet simonia a tertia persona commissa fuerit,
etiam inscio proviso, dummodo hoc non fiat in fraudem eiusdem provisi aut eo contradicente. Quare:
1.o Ante quamlibet iudicis sententiam res simoniace data et accepta, si restitutionis sit capax nec obstet
reverentia rei spirituali debita, restitui debet, et beneficium, officium, dignitas dimitti;
2.o Simoniace provisus non facit fructus suos; quod si eos bona fide perceperit, prudentiae iudicis vel Ordinarii
permittitur fructus perceptos ex toto vel ex parte eidem condonare.
Can. 730. Non habetur simonia, cum temporale datur non pro re spirituali, sed eius occasione ex iusto titulo a
sacris canonibus vel a legitima consuetudine recognito; item cum datur res temporalis pro re temporali, quae
tanquam subiectum habeat adnexum aliquid spirituale, ex. gr., calix consecratus, dummodo pretium non augeatur
propter adnexam rem spiritualem.
PARS PRIMA.
DE SACRAMENTIS.
Can. 731. § 1. Cum omnia Sacramenta Novae Legis, a Christo Domino nostro instituta, sint praecipua
sanctificationis et salutis media, summa in iis opportune riteque administrandis ac suscipiendis diligentia et
reverentia adhibenda est.
§ 2. Vetitum est Sacramenta Ecclesiae ministrare haereticis aut schismaticis, etiam bona fide errantibus eaque
petentibus, nisi prius, erroribus reiectis, Ecclesiae reconciliati fuerint.
Can. 732. § 1. Sacramenta baptismi, confirmationis et ordinis, quae characterem imprimunt, iterari nequeunt.
§ 2. Si vero prudens dubium exsistat num revera vel num valide collata fuerint, sub conditione iterum
conferantur.
Can. 733. § 1. In Sacramentis conficiendis, administrandis ac suscipiendis accurate serventur ritus et
caeremoniae quae in libris ritualibus ab Ecclesia probatis praecipiuntur.
§ 2. Unusquisque autem ritum suum sequatur, salvo praescripto can. 851, § 2, 866.
Can. 734. § 1. Sacra olea quae quibusdam Sacramentis administrandis inserviunt, debent esse ab Episcopo
benedicta feria V in Coena Domini proxime superiore; neque adhibeantur vetera, nisi necessitas urgeat.
§ 2. Mox deficienti oleo benedicto aliud oleum de olivis non benedictum adiiciatur, etiam iterato, minore tamen
copia.
Can. 735. Parochus olea sacra a suo Ordinario petere debet et in ecclesia in tuta ac decenti custodia sub clave
diligenter asservare; nec ea domi retineat, nisi propter necessitatem aliamve rationabilem causam, accedente
Ordinarii licentia.
Can. 736. Pro administratione Sacramentorum minister nihil quavis de causa vel occasione sive directe sive
indirecte exigat aut petat, praeter oblationes de quibus in can. 1507, § 1.
TITULUS I.
De baptismo.
Can. 737. § 1. Baptismus, Sacramentorum ianua ac fundamentum, omnibus in re vel saltem in voto necessarius
ad salutem, valide non confertur, nisi per ablutionem aquae verae et naturalis cum praescripta verborum forma.
§ 2,. Cum ministratur servatis omnibus ritibus et caeremoniis quae in ritualibus libris praecipiuntur, appellatur
sollemnis; secus, non sollemnis seu privutus.
CAPUT I.
De ministro bapttsmi.
Can. 738. § 1. Minister ordinarius baptismi sollemnis est sacerdos; sed eius collatio reservatur parocho vel alii
sacerdoti de eiusdem parochi vel Ordinarii loci licentia, quae in casu necessitatis legitime praesumitur.
§ 2. Etiam peregrinus a parocho proprio in sua paroecia sollemniter baptizetur, si id facile et sine mora fieri
potest; secus peregrinum quilibet parochus in suo territorio potest sollemniter baptizare.
67

