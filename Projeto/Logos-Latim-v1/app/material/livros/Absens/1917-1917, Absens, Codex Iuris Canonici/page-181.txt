Can. 2057. Tribunal praeter testes inductos a postulatore, duos alios ex officio inducat omnesque interroget num
Servo Dei cultus publicus fuerit unquam praestitus.
Can. 2058. Tribunal adeat praeterea et diligenter inspiciat sepulcrum Servi Dei, cubiculum in quo habitavit vel
obiit, et si qua sint alia loca ubi cultus signa adesse merito quis suspicari possit.
Can. 2059. Si in processus decursu non levia habeantur indicia cultus interea Servo Dei praestiti, munus esto
promotoris fidei instare ut ulterior inquisitio hac de re peragatur.
Can. 2060. Tribunal debet sententia definire utrum cultus Servo Dei fuerit praestitus, necne.
ART. IV. De transmissione processus scriptorum Servi Dei, processus informativi et de non cultu ad Sacram
Congregationem.
Can. 2061. Ordinarius statim ac expleverit perquisitionem scriptorum, ea Romam una cum processiculo mittat
diligentiarum, idest cum iuridica relatione diligentiarum quibus in perquirendis scriptis usus est.
Can. 2062. Si post perquisitionem scriptorum Servi Dei alia in decursu causae reperiantur, ea statim ad Sacram
Congregationem transmittenda sunt, nec ad ulteriora procedi potest, nisi prius revisa fuerint.
Can. 2063. par. 1. Transumptum processus informativi Ordinarius postulatori tradat ad Sacram Congregationem
transmittendum.
par. 2. Una cum transumpto mittat quoque litteras tum iudicum ad Sacram Congregationem tum promotoris fidei
ad Promotorem fidei generalem, ut Sacra Congregatio certior fiat tum de fide testibus praestanda tum de
omnibus actis legitime absolutis.
par. 3. Transmittat quoque Ordinarius descriptionem formae sigilli, quo transumptum obsignavit, vel eiusdem
sigilli exemplar.
Can. 2064. Item Ordinarius expletum processum de non cultu ad Sacram Congregationem per postulatorem
transmittat.
Caput II.
De causae introductione apnd Sacram Congregationem.
ART. I. De revisione scriptorum.
Can. 2065. Statim ac scripta Servi Dei Romam transmissa fuerint, sunt illa quidem examini subiicienda; sed
Sacra Congregatio debet opportune investigare utrum, praeter exhibita, alia quoque Servi Dei scripta sive a
privatis custodita sive in publicis archivis consignata exstent.
Can. 2066. par. 1. Revisores scriptorum in singulis causis deligantur a Cardinali Ponente, audito Promotore
generali fidei; eorumque nomina secreto serventur.
par. 2. Ad hoc munus adsciscantur sacerdotes qui laurea saltem in theologia vel, si religiosi fuerint, aequivalenti
titulo sint donati.
Can. 2067. par. 1. Scripta Servi Dei tradantur a secretario revisoribus ad id munus adscitis ita ut singulorum
scriptorum examen fiat a duobus revisoribus, quorum alter alteri sit ignotus.
par. 2. Nihil obstat, si scriptorum Servi Dei numerus ingens sit, quominus ea in plures partes dividantur, quarum
unaquaeque distinctis revisoribus tradatur.
Can. 2068. par. 1. Iudicium revisorum debet referre num in scriptis aliquid habeatur quod fidei ac bonis moribus
adversetur, et edocere generali quadam ratione quaenam indoles, quinam virtutum habitus vel defectus ex
scriptis appareant propria fuisse Servi Dei.
par. 2. Hoc iudicium revisores scripto proferant, argumentis et rationibus suffultum.
Can. 2069. Si quando iudicia revisorum discrepent, designetur ad normam can. 2066 tertius revisor, qui munus
suum eodem modo expleat.
Can. 2070. Promotor generalis fidei obiectiones ex scriptis Servi Dei ac revisorum iudicio desumptas, si quas
habeat, Patribus Cardinalibus discutiendas proponat.
Can. 2071. Si quid in scriptis Servi Dei fidei non omnino consonum contineri certo fuerit demonstratum aut
aliquid habeatur quod in praesenti fidelium offensioni esse possit, Romanus Pontifex, audito Patrum
Cardinalium voto et perpensis omnibus casus circumstantiis, decidit num ad ulteriora procedi possit.
Can. 2072. Favorabile Romani Pontificis iudicium non secumfert scriptorum approbationem, neque impedit
quominus Promotor generalis fidei et consultores possint aut debeant in discussione virtutum obiectiones ex
scriptis Servi Dei desumptas proponere.
181

