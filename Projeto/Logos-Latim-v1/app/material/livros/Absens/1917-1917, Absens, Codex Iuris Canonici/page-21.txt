Can. 257. par. 1. Congregationi pro Ecclesia Orientali praeest ipse Romanus Pontifex. Huic Congregationi
reservantur omnia cuiusque generis negotia quae sive ad personas, sive ad disciplinam, sive ad ritus Ecclesiarum
orientalium reteruntur, etiamsi sint mixta, quae scilicet sive rei sive personarum ratione latinos quoque attingant.
par. 2. Quare pro Ecclesiis ritus orientalis haec Congregatio omnibus facultatibus potitur, quas aliae
Congregationes pro Ecclesiis ritus latini obtinent, incolumi tamen iure Congregationis S. Officii ad normam can.
247.
par. 3. Haec Congregatio controversias dirimit via disciplinari; quas vero ordine iudiciario dirimendas
iudicaverit, ad tribunal remittet quod ipsa Congregatio designaverit.
ART. II. De Tribunalibus Curiae Romanae.
Can. 258. par. 1. Sacrae Poenitentiariae praeficitur Cardinalis Poenitentiarius Maior. Huius tribunalis iurisdictio
coarctatur ad ea quae forum internum, etiam non sacramentale, respiciunt; quare hoc tribunal pro solo foro
interno gratias largitur, absolutiones, dispensationes, commutationes, sanationes, condonationes; excutit
praeterea quaestiones conscientiae easque dirimit.
par. 2. Eiusdem insuper est de iis omnibus iudicare quae spectant ad usum et concessionem indulgentiarum,
salvo iure S. Officii videndi ea quae doctrinam dogmaticam circa easdem indulgentias vel circa novas orationes
et devotiones respiciunt.
Can. 259. Causae ordinem iudiciarium requirentes aguntur apud Sacram Romanam Rotam et apud Supremum
Tribunal Signaturae Apostolicae intra fines et secundum normas traditas in can.1598-1605, salvo iure
Congregationis S. Officii et Congregationis Sacrorum Rituum in causas sibi proprias.
ART. III. De Officiis Curiae Romanae.
Can. 260. par. l. Cancellariae Apostolicae, cui praeest Cardinalis Cancellarius Sanctae Romanae Ecclesiae, hoc
est proprium munus, apostolicas expedire litteras seu bullas pro beneficiorum et officiorum consistorialium
provisione, novarum provinciarum et dioecesium ac capitulorum institutione et pro aliis maioribus Ecclesiae
negotiis conficiendis.
par. 2. Quae litterae seu bullae ne expediantur nisi de mandato Congregationis Consistorialis circa negatia ad
eius competentiam spectantia, aut de mandato Summi Pontificis circa alia negotia, servatis in singulis casibus
ipsius mandati terminis.
Can. 261. Datariae Apostolicae, quam moderatur Cardinalis Datarius Sanctae Romanae Ecclesiae, commissum
est cognoscere de idoneitate promovendorum ad beneficia non consistorialia Apostolicae Sedi reservata;
conficere et expedire apostolicas litteras pro eorum collatione; eximere in conferendo beneficio a conditionibus
requisitis, quoties eius collatio ad Ordinarium non pertinet; curare pensiones et onera quae Summus Pontifex in
memoratis conferendis beneficiis imposuerit.
Can. 262. Camerae Apostolicae, cui praesidet Sanctae Romanae Ecclesiae Cardinalis Camerarius, cura est atque
administratio bonorum ac iurium temporalium Sanctae Sedis, quo tempore praesertim haec vacua habeatur; et
tunc adamussim serventur normae statutae in const. Pii X Vacante Sede Apostolica, 25 Dec. 1904.
Can. 263. Officium Secretariae Status, cuius moderator est Cardinalis Secretarius Status, constat triplici parte
hoc ordine:
1.o Prima pars, cui praesidet Secretarius Congregationis pro negotiis ecclesiasticis extraodinariis, versatur in
negotiis quae eidem,Congregationi examinanda subiici debent ad normam can. 255, ceteris pro diversa eorum
natura ad peculiares Congregationes remissis;
2.o Altera pars, cui praeest Substitutus, incumbit in ordinaria negotia;
3.o Tertiam partem dirigit Cancellarius Brevium Apostolicorum, qui vacat expeditioni Brevium.
Can. 264. Ad Secretarias Brevium ad Principes et Epistolarum latinarum spectat munus latine scribendi acta
Summi Pontificis, ab eodem illis commissa.
CAPUT V.
De Legatis Romani Pontificis.
Can. 265. Romano Pontifici ius est, a civili patestate independens, in quamlibet mundi partem Legatos cum vel
sine ecclesiastica iurisdictione mittendi.
Can. 266. Dicitur Legatus a latere Cardinalis qui a Summo Pontifice tanquam alter ego cum hoc titulo mittitur, et
tantum potest, quantum ei a Summo Pontifice demandatum est.
Can. 267. par. l. Legati qui mittuntur cum titulo Nuntii aut Internuntii:
1.o Fovent, secundum normas a Sancta Sede receptas, relationes inter Sedem Apostolicam et civilia Gubernia
apud quae legatione stabili funguntur;
2.o In territorio sibi assignato advigilare debent in Ecclesiarum statum et Romanum Pontificem de eodem
certiorem reddere;
3.o Praeter has duas ordinarias potestates, alias plerumque facultates obtinent quae tamen sunt omnes delegatae.
par. 2. Qui vero mittuntur cum titulo Delegati Apostolici unam habent ordinariam potestatem de qua in par. 1, n.
2, praeter alixs facultates delegatas ipsis a Sancta Sede commissas.
Can. 268. par. 1. Legatorum munus cum omnibus facultatibus eisdem commissis non exspirat vacante Sede
Apostolica, nisi aliud in litteris pontificiis fuerit statutum.
21

