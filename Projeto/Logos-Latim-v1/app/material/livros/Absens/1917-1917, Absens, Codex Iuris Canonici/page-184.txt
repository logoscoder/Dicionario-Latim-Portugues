Can. 2098. Processu apostolico ad Sacram Congregationem remisso, in primis de eiusdem processus validitate
constare debet, simulque ad examen revocetur validitas processus informativi.
Can. 2099. Quare ante disceptationem paretur a causae advocato positio, quae constet:
1.* Informatione qua, productis documentis ad rem necessariis in processu contentis, omnia in eo ad normam
iuris peracta fuisse demonstretur;
2.* Animadversionibus Promotoris generalis fidei contra validitatem, cum responsionibus advocati, utrisque ad
normam can. 2080 exaratis.
Can. 2100. par. 1. Pro diiudicanda validitate processus habeatur congregatio, praesentibus Cardinali Sacrae
Congregationis Praefecto, Cardinali Ponente et aliis tribus eiusdem Sacrae Congregationis Cardinalibus ab ipso
Romano Pontifice electis, nec non Secretario, Protonotario Apostolico, Promotore generali fidei et Subpromotore.
par. 2. In congregatione, referente Cardinali Ponente, praelati supradicti suum votum proferunt; et Promotor
generalis fidei obiectiones, si quas habet, proponit.
par. 3. His omnibus discussis, Patres Cardinales iudicium ferant; quod si fuerit favorabile et a Summo Pontifice
confirmatum, decretum de processus validitate fiat.
ART. III. De iudicio super heroicitate virtutum in specie vel super martyrio eiusque causa.
Can. 2101. Disceptatio virtutum non ante quinquaginta annos a morte Servi Dei inchoanda est.
Can. 2102. Tribus congregationibus disceptatur de Servi Dei virtutum heroicitate vel de eius martyrio eiusque
causa; scilicet in antepraeparatoria, praeparatoria et generali.
Can. 2103. par. 1. Praelati officiales et consultores in qualibet congregatione suffragia scripto proferunt.
par. 2. Postquam omnes praelati et consultores suffragium suum protulerint tum in congregatione
antepraeparatoria tum in praeparatoria, singuli poterunt iterum declarare, antequam dimittatur congregatio, se a
suffragio iam lato recedere.
par. 3. Conclusiones singulorum suffragiorum scripto mandentur a Secretario et secretae serventur; ipsa vero
scripta suffragia Promotori generali fidei tradantur.
Can. 2104. In causis confessorum discuti debet dubium: an constet de virtutibus theologalibus Fide, Spe, Caritate
tum in Deum tum in proximum, nec non de cardinalibus Prudentia, Iustitia, Temperantia, Fortitudine, earumque
adnexis in gradu heroico in casu et ad effectum de quo agitur; in causis vero martyrum: an constet de martyrio
eiusque causa et de signis seu miraculis in casu et ad effectum de quo agitur.
Can. 2105. Congregatio antepraeparatoria habetur coram Cardinali Ponente una cum praelatis officialibus et
consultoribus.
Can. 2106. Pro congregatione antepraeparatoria paretur positio quae constet:
1.o Summario ex processu originali desumpto, quod ita conficiatur ut testimonia et documenta integra
producantur;
2.o Advocati scriptura, qua ex dictis in summario vita et heroicitas virtutum Servi Dei, vel martyrium eiusque
causa paucis illustrentur, omnino et diligentissime distinctis iis, quae tanquam argumenta ad probationem
afferuntur et iis quae adducuntur potius tanquam adminiculum et auxilium probationis;
3.o Synopsi Promotoris generalis fidei de qua in can. 2079;
4.o Animadversionibus Promotoris generalis fidei et responsionibus advocati;
5. o Votis quae a revisoribus super scriptis Servi Dei conscripta sunt.
Can. 2107. Ne fiat gradus a congregatione antepraeparatoria ad praeparatoriam quando duae ex tribus adstantium
partibus negativum protulerint suffragium, nisi, re a Cardinali Praefecto ad Romanum Pontificem delata, is aliter
faciendum duxerit.
Can. 2108. Congregatio praeparatoria habetur ab omnibus Patribus Cardinalibus Sacrae Congregationis,
assistentibus praelatis officialibus et consultoribus.
Can. 2109. Positio pro congregatione praeparatoria confletur:
1.o Difficultatibus Promotoris generalis fidei;
2.o Difficultatibus quae a consultoribus in suis suffragiis propositae fuerint, si Promotori generali non
spernendae videantur;
3.o Responsionibus advocati;
4.o Documentis nuper repertis sive pro causa sive contra causam, cum summariis additionalibus sive ad
impugnationem sive ad defensionem.
Can. 2110. par. 1. In congregatione praeparatoria Patres Cardinales, auditis consultoribus, decernunt num ad
ulteriora procedi possit.
par. 2. Secretario et Promotori generali fidei, etiam si rogati non fuerint, licet semper interloqui quo magis et
quaestio fiat perspicua et facta illustrentur.
184

