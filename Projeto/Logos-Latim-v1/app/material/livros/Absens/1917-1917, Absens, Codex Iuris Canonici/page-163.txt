Can. 1857. par. 1. Demonstrato attentato, iudex decernere debet eius revocationem seu purgationem.
par. 2. Quod si attentatum vi vel dolo patratum sit, qui illud commisit, tenetur etiam de damnis erga partem
laesam.
TITULUS XII.
De processus publicatione, de conclusione in causa
et de causae discussione.
Can. 1858. Ante causae discussionem et sententiam omnes probationes quae sunt in actis et quae adhuc secretae
permanserunt, sunt publicandae.
Can. 1859. Concessa partibus earumque advocatis facultate acta processualia inspiciendi petendique eorum
exemplar, intelligitur facta publicatio processus.
Can. 1860. par. 1. Expletis omnubus quae ad probationes producendas pertinent, ad conclusionem in causa
deveniendum est.
par. 2. Haec conclusio habetur quoties aut partes a iudice interrogatae declarent se nihil aliud deducendum
habere, aut utile proponendis probationibus tempus a iudice praestitutum elapsum sit, aut iudex declaret se satis
instructam causam habere.
par. 3. De peracta conclusione in causa, quocunque modo ea acciderit, iudex decretum ferat.
Can. 1861. par. 1. Post conclusionem in causa novae probationes inhibentur, nisi agatur de causis quae nunquam
transeunt in rem iudicatam aut de documentis nunc primum repertis, aut de testibus qui antea ob legitimum
impedimentum tempore utili induci non potuerunt.
par. 2. Si novas probationes admittendas censeat, id decernat iudex, audita altera parte, cui congruum tempus
concedat ut novas probationes cognoscere et se defendere possit; aliter iudicium nullius est momenti.
Can. 1862. par. 1. Facta conclusione in causa, iudex, pro suo prudenti arbitrio, partibus congruum temporis
spatium praestituat ad defensiones suas seu allegationes sive per se sive per advocatum exhibendas.
par. 2. Hic terminus prorogari a iudice potest instante una parte, audita altera; vel etiam coarctari, utraque
consentiente.
Can. 1863. par. 1. Defensio in scriptis est conficienda, et regulariter tot exemplaribus conscribenda quot sunt
iudices, ut singula singulis iudicibus possint exemplaria distribui.
par. 2. Sed etiam promotori iustitiae et defensori vinculi, si iudicio intersint, debet exemplar tradi; praeterea
partes inter se exemplaria commutare debent.
par. 3. Tribunalis praeses, quoties pro suo prudenti arbitrio necessarium censeat, et sine nimio partium
gravamine fieri animadvertat, mandare potest ut defensio typis imprimatur una cum documentis principalibus in
fasciculo coniungendis, qui actorum et documentorum summarium continet.
par. 4. Quo in casu iubeat ne quidquam imprimatur, nisi prius exhibito manuscripto et venia illud publicandi
obtenta; praeterea sedulo caveat de secreto, si quod sit in causa servandum.
Can. 1864. Iudicis et in tribunali collegiali praesidis est moderari, pro sua prudentia, nimiam defensionum
extensionem, nisi de hoc peculiari tribunalis lege sit cautum.
Can. 1865. par. 1. Communicatis vicissim inter partes defensionum scripturis, utrique parti responsiones
exhibere liceat, intra breve tempus a iudice praestitutum, et servatis regulis et cautelis de quibus in can. 1863,
1864.
par. 2. Hoc ius partibus semel tantum esto, nisi iudici gravi ex causa iterum videatur concedendum; tunc autem
concessio, uni parti facta, alteri quoque data censeatur.
Can.1866. par. 1. Informationes, uti vocant, orales, quibus videlicet advocati iudicem de adiunctis iuris et facti
causam respicientibus instruere satagunt, prohibentur.
par. 2. Admittitur tamen moderata disputatio coram iudice pro tribunali sedente ad aliquid illustrandum, si,
alterutra vel utraque parte postulante, iudex eam utilem censeat atque admittat.
par. 3. Ad disputationem obtinendam partes exhibere debent in scriptis quaestionum capita cum altera parte
discutienda, paucis verbis expressa; iudicis autem est ea cum partibus hinc inde communicare, ac diem et horam
disputationi assignare et disputationem ipsam moderari.
par. 4. Disputationi assistat unus ex notariis tribunalis ad hoc ut, si iudex praecipiat aut pars postulet et iudex
consentiat, possit de disceptatis, confessis aut conclusis, scripto ad tramitem iuris ex continenti referre.
Can.1867. In causis contentiosis, si partes parare sibi tempore utili defensionem negligant, aut se remittant
iudicis scientiae et conscientiae, iudex, si ex actis et probatis rem habeat plane perspectam, poterit statim
sententiam pronuntiare.
TITULUS XIII.
163

