TITULUS XXV.
De beneficiis ecclesiasticis.
Can. 1409. Beneficium ecclesiasticum est ens iuridicum a competenti ecclesiastica auctoritate in perpetuum
constitutum seu erectum, constans officio sacro et iure percipiendi reditus ex dote officio adnexos.
Can. 1410. Dotem beneficii constituunt sive bona quorum proprietas est penes ipsum ens iuridicum, sive certae
et debitae praestationes alicuius familiae vel personae moralis, sive certae et voluntariae fidelium oblationes,
quae ad beneficii rectorem spectent, sive iura, ut dicitur, stolae intra fines taxationis dioecesanae vel legitimae
consuetudinis, sive chorales distributiones, exclusa tertia earundem parte, si omnes reditus beneficii choralibus
distributionibus constent.
Can. 1411. Beneficia ecclesiastica dicuntur:
1.o Consistorialia, quae in Consistorio conferri solent; cetera non consistorialia;
2.o Saecularia vel religiosa, prout ad solos clericos saeculares vel solos clericos religiosos spectant; omnia autem
beneficia, erecta extra ecclesias vel domus religiosorum, in dubio saecularia esse, praesumuntur;
3.o Duplicia seu residentialia, vel simplicia seu non residentialia, prout, praeter officium beneficiale, adnexam
habent, vel minus, obligationem residendi;
4.o Manualia, temporaria seu amovibilia, vel perpetua seu inamovibilia, prout conferuntur revocabiliter vel in
perpetuum;
5.o Curata vel non curata, prout curam animarum adnexam habent vel non.
Can. 1412. Licet aliquam cum beneficiis similitudinem praeseferant, in iure tamen beneficii nomine non veniunt:
1.o Vicariae paroeciales non in perpetuum erectae;
2.o Cappellaniae laicales, quae scilicet erectae non sunt a competenti auctoritate ecclesiastica;
3.o Coadiutoriae cum vel sine futura successione;
4.o Pensiones personales;
5.o Commenda temporaria, idest concessio redituum alicuius ecclesiae aut monasterii alicui facta ita ut, eo
deficiente, reditus ipsi ad ecclesiam vel monasterium revertantur.
Can. 1413. § 1. Nisi aliud appareat, canones qui sequuntur, de beneficiis tantum non consistorialibus proprie
dictis intelligi debent.
§ 2. Canones 147-195 etiam officiis beneficialibus seu beneficiis applicantur.
CAPUT I.
De constitutione seu erectione beneficiorum.
Can.1414. § 1. Beneficia consistorialia una Sedes Apostolica erigit.
§ 2. Praeter Romanum Pontificem, Ordinarii in suo quisque territorio beneficia non consistorialia erigere
possunt, salvo praescripto can. 394, § 2.
§ 3. Attamen Vicarii Generales nequeunt beneficia erigere nisi ex peculiari mandato.
§ 4. Etiam Cardinalis in proprio titulo vel diaconia potest beneficia non curata erigere, nisi ecclesia sit religionis
clericalis exemptae.
Can. 1415. § 1. Beneficia ne erigantur, nisi corstet ea stabilem et congruam dotem habere, ex qua reditus
perpetuo percipiantur ad normam can. 1410.
§ 2. Si dos in numerata pecunia constituatur, Ordinarius, audito dioecesano administrationis Consilio de quo in
can. 1520, curare debet ut quamprimum collocetur in tutis et frugiferis fundis vel nominibus.
§ 3. Non prohibetur tamen, ubi congrua dos constitui nequeat, paroecias aut quasi-paroecias erigere, si prudenter
praevideat ea quae necessaria sunt aliunde non defutura.
Can. 1416. Ante erectionem beneficii vocentur et audiantur, si qui sint, ii quorum interest.
Can. 1417. § 1. In limine fundationis fundator potest, de consensu Ordinarii, conditiones etiam iuri communi
contrarias apponere, dummodo sint honestae et naturae beneficii ne repugnent.
§ 2. Conditiones semel admissae supprimi aut immutari ab Ordinario loci valide nequeunt, nisi agatur de
mutationibus Ecclesiae favorabilibus et accedat consensus ipsius fundatoris, vel, si agatur de iure patronatus,
patroni.
Can. 1418. Erectio beneficiorum fiat per legitimum instrumentum, in quo definiatur locus ubi beneficium
erectum est, et describantur dos beneficii ac iura et onera beneficiarii.
CAPUT II.
124

