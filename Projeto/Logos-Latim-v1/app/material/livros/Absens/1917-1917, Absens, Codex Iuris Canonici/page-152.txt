Can. 1727. Ad litis contestationem nulla necessaria est sollemnitas, sed sufficit ut partibus coram iudice vel eius
delegato comparentibus, in actis inseratur petitio actoris et contradictio conventi, unde constet qua de re agatur
seu quinam sint controversiae termini.
Can. 1728. In causis tamen implicatioribus, in quibus petitio actoris nec perspicua sit nec simplex vel
contradictio conventi difficultatibus scateat, iudex, ex officio aut ad instantiam actoris vel conventi, partes citet
ad rite definiendos controversiae articulos, idest ad causae dubia, ut dicitur, concordanda.
Can.1729. par. 1. Si die dubiis concordandis praestituta, pars in ius vocata non compareat nec iustam absentiae
excusationem alleget, contumax declaretur, et dubiorum formula statuatur ex officio, parte, quae praesens fuerit,
id postulante. Parti autem contumaci statim id notum fiat ex officio ut quas velit exceptiones contra dubiorum
seu articulorum formulam possit proponere et a contumacia se purgare, intra tempus quod iudici congruum
videatur.
par. 2. Partibus praesentibus et in formula dubiorum seu articulorum concordibus, si iudex, quod ad se attinet,
nihil excipiendum putaverit, eius rei fiat mentio in decreto quo formula firmatur.
par. 3. Si vero partes dissentiant aut earum conclusiones iudici non probentur, iudex ipse controversiam dirimat
decreto.
par. 4. Dubiorum seu articulorum formula semel statuta mutari non potest, nisi novo decreto, ex gravi causa, ad
instantiam partis, vel promotoris iustitiae, vel defensoris vinculi, audita utraque vel altera parte eiusque
rationibus perpensis.
Can. 1730. Antequam litis contestatio locum habuerit, iudex ad testium aliarumve probationum receptionem ne
procedat, nisi in casu contumaciae, aut nisi testium depositionem recipere oporteat, ne ipsa ob probabilem testis
mortem, ob discessum eiusdem vel ob aliam iustam causam recipi postea nequeat, aut difficulter possit.
Can. 1731. Lite contestata:
1.o Haud licet actori libellum mutare, nisi, reo consentiente, iudex, iustis de causis, censeat mutationem esse
admittendam, salva semper reo compensatione damnorum et expensarum, si quae debeatur. Libellus non
censetur mutatus, si coarctetur aut mutetur probationis modus; si minuantur aut petitio aut accessoria petitionis;
si facti adiuncta in libello pridem posita ita illustrentur, compleantur aut emendentur, ut controversiae obiectum
idem remaneat; si in locum rei petatur pretium, foenus aut aliquid aequivalens;
2.o Iudex congruum tempus partibus praestituat probationibus proponendis et explendis; quod quidem poterit,
instantibus partibus, arbitrio suo prorogare, dummodo ne lis, ultra quam aequum sit, protrahatur;
3.o Possessor rei alienae desinit esse bonae fidei; quapropter damnatus rem restituere, non solum rem ipsam, sed
et rei fructus a litis contestatae tempore restituere tenetur et damna praeterea sarcire, si qua secuta fuerint.
TITULUS VIII.
De litis instantia.
Can. 1732. Instantiae initium fit litis contestatione; finis autem omnibus modis, quibus iudicium terminatur, sed
et antea non solum interrumpi, verum etiam finiri potest sive peremptione sive renuntiatione.
Can. 1733. Si pars litigans moriatur aut statum mutet aut cesset ab officio cuius ratione agit:
1.o Causa nondum conclusa, instantia interrumpitur, donec heres defuncti aut successor litem instauret;
2.o Causa conclusa, instantia non interrumpitur, sed iudex procedere debet ad ulteriora, citato procuratore, si
adsit, secus defuncti herede vel successore.
Can. 1734. Si controvertatur cuinam ex clericis litigantibus ius sit ad beneficium, et alter, lite pendente, moriatur,
aut beneficio renuntiet, instantia non interrumpitur, sed contra superstitem eam prosequitur promotor iustitiae qui
pro beneficii aut ecclesiae libertate dimicet, nisi beneficium sit liberae collationis Ordinarii et hic praeferat
causam ut victam superstiti adiudicare.
Can. 1735. Procuratore aut curatore a munere cessante, tandiu interrupta manet instantia, quandiu pars aut ii ad
quos pertinet novum procuratorem vel curatorem nominaverint aut per se ipsi in posterum agere se velle professi
fuerint.
Can. 1736. Si nullus actus processualis, quin aliquod obstet impedimentum, ponatur in tribunali primae
instantiae per biennium aut in gradu appellationis per annum, instantia perimitur, et in altero casu sententia per
appellationem oppugnata transit in rem iudicatam.
Can. 1737. Peremptio obtinet ipso iure et adversus omnes, minores quoque aliosve minoribus aequiparatos,
eaque ex officio etiam excipi debet, salvo iure regressus ad indemnitatem adversus tutores, administratores,
procuratores qui culpa se caruisse non probaverint.
Can. 1738. Peremptio exstinguit acta processus, non vero acta causae; imo haec vim habere possunt etiam in alia
instantia, dummodo ea inter easdem personas et super eadem re intercedat; sed ad extraneos quod attinet, non
aliam vim obtinent, nisi documentorum.
Can. 1739. In casu peremptionis, quas quisque ex litigatoribus fecerit, has ipse ferat expensas perempti iudicii.
152

