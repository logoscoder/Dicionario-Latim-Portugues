CODEX IURIS CANONICI (1917)
LIBER PRIMUS.
NORMAE GENERALES.
Can. l. Licet in Codice iuris canonici Ecclesiae quoque Orientalis disciplina saepe referatur, ipse tamen unam
respicit Latinam Ecclesiam, neque Orientalem obligat, nisi de iis agatur, quae ex ipsa rei natura etiam Orientalem
afficiunt.
Can. 2. Codex, plerumque, nihil decernit de ritibus et caeremoniis quas liturgici libri, ab Ecclesia Latina probati,
servandas praecipiunt in celebratione sacrosancti Missae sacrificii, in administratione Sacramentorum et
Sacramentalium aliisque sacris peragendis. Quare omnes liturgicae leges vim suam retinent nisi earum aliqua in
Codice expresse corrigatur.
Can. 3. Codicis canones initas ab Apostolica Sede cum variis Nationibus conventiones nullatenus abrogant aut
iis aliquid obrogant; eae idcirco perinde ac in praesens vigere pergent, contrariis huius Codicis praescriptis
minime obstantibus.
Can. 4. Iura aliis quaesita, itemque privilegia atque indulta quae, ab Apostolica Sede ad haec usque tempora
personis sive physicis sive moralibus concessa, in usu adhuc sunt nec revocata, integra manent, nisi huius
Codicis canonibus expresse revocentur.
Can. 5. Vigentes in praesens contra horum statuta canonum consuetudines sive universales sive particulares, si
quidem ipsis canonibus expresse reprobentur, tanquam iuris corruptelae corrigantur, licet sint immemorabiles,
neve sinantur in posterum reviviscere; aliae, quae quidem centenariae sint et immemorabiles, tolerari poterunt, si
Ordinarii pro locorum ac personarum adiunctis existiment eas prudenter submoveri non posse; ceterae
suppressae habeantur nisi expresse Codex aliud caveat.
Can. 6. Codex vigentem huc usque disciplinam plerumque retinet, licet opportunas immutationes afferat. Itaque:
1.deg. Leges quaelibet, sive universales sive particulares, praescriptis huius Codicis oppositae, abrogantur nisi de
particularibus legibus aliud expresse caveatur;
2.deg. Canones qui ius vetus ex integro referunt, ex veteris iuris auctoritate, atque ideo ex receptis apud probatos
auctores interpretationibus, sunt aestimandi;
3.deg. Canones qui ex parte tantum cum veteri iure congruunt, qua congruunt, ex iure antiquo aestimandi sunt;
qua discrepant, sunt ex sua ipsorum sententia diiudicandi;
4.deg. In dubio num aliquod canonum praescriptum cum veteri iure discrepet, a veteri iure non est recedendum;
5.deg. Quod ad poenas attinet, quarum in Codice nulla fit mentio, spirituales sint vel temporales, medicinales
vel, ut vocant, vindicativae, latae vel ferendae sententiae, eae tanquam abrogatae habeantur;
6.deg. Si qua ex ceteris disciplinaribus legibus, quae usque adhuc viguerunt, nec explicite nec implicite in
Codice contineatur, ea vim omnem amisisse dicenda est, nisi in probatis liturgicis libris reperiatur, aut lex sit
iuris divini sive positivi sive naturalis.
Can. 7. Nomine Sedis Apostolicae vel Sanctae Sedis in hoc Codice veniunt non solum Romanus Pontifex, sed
etiam, nisi ex rei natura vel sermonis contextu aliud appareat, Congregationes, Tribunalia, Officia, per quae idem
Romanus Pontifex negotia Ecclesiae universae expedire solet.
TITULUS I.
De legibus ecclesiasticis.
Can. 8. par. 1. Leges instituuntur, cum promulgantur.
par. 2. Lex non praesumitur personalis, sed territorialis, nisi aliud constet.
Can. 9. Leges ab Apostolica Sede latae promulgantur per editionem in Actorum Apostolicae Sedis commentario
officiali, nisi in casibus particularibus alius promulgandi modus fuerit praescriptus; et vim suam exserunt tantum
expletis tribus mensibus a die qui Actorum numero appositus est, nisi ex natura rei illico ligent aut in ipsa lege
brevior vel longior vacatio specialiter et expresse fuerit statuta.
Can.10. Leges respiciunt futura, non praeterita, nisi nominatim in eis de praeteritis caveatur.
Can. 11. Irritantes aut inhabilitantes eae tantum leges habendae sunt, quibus aut actum esse nullum aut inhabilem
esse personam expresse vel aequivalenter statuitur.
Can. 12. Legibus mere ecclesiasticis non tenentur qui baptismum non receperunt, nec baptizati qui sufficienti
rationis usu non gaudent, nec qui, licet rationis usum assecuti, septimum aetatis annum nondum expleverunt, nisi
aliud iure expresse caveatur.
Can. l3. par. l. Legibus generalibus tenentur ubique terrarum omnes pro quibus latae sunt.
par. 2. Legibus conditis pro peculiari territorio ii subiiciuntur pro quibus latae sunt quique ibidem domicilium vel
quasi-domicilium habent et simul actu commorantur, firmo praescripto can. 14.
1

