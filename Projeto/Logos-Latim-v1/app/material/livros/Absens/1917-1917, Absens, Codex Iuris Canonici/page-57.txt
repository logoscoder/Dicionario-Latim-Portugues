Can. 626. § l. Religiosus nequit, sine Sedis Apostolicae auctoritate, ad dignitates, officia aut beneficia
promoveri, quae cum statu religioso componi non possint.
§ 2. Legitime ab aliquo collegio electus, nequit electioni assentiri sine licentia Superioris.
§ 3. Si voto teneatur non acceptandi dignitates, specialis Romani Pontificis dispensatio est necessaria.
Can. 627. § l. Religiosus, renuntiatus Cardinalis aut Episcopus sive residentialis sive titularis, manet religiosus,
particeps privilegiorum suae religionis, votis ceterisque suae professionis obligationibus adstrictus, exceptis iis
quas cum sua dignitate ipse prudenter iudicet componi non posse, salvo praescripto can. 628.
§ 2. Eximitur tamen a potestate Superiorum et, vi voti obedientiae, uni Romano Pontifici manet obnoxius.
Can. 628. Religiosus ad dignitatem episcopalem vel aliam extra propriam religionem evectus:
l.o Si per professionem dominium bonorum amiserit, bonorum quae ipsi obveniunt, habet usum, usumfructum et
administrationem; proprietatem vero Episcopus residentialis, Vicarius Apostolicus, Praefectus Apostolicus,
acquirit dioecesi, vicariatui, praefecturae; ceteri, Ordini vel Sanctae Sedi, ad normam can. 582, salvo praescripto
can. 239, § 1, n. 19;
2.o Si per professionem dominium bonorum non amiserit, bonorum quae habebat, recuperat usum, usumfructum
et administrationem; quae postea ipsi obveniant, sibi plene acquirit;
3.o In utroque autem casu de bonis, quae ipsi obveniunt non intuitu personae, debet disponere secundum
offerentium voluntatem.
Can. 629. § 1. Dimisso cardinalatu vel episcopatu vel expleto munere extra religionem sibi a Sede Apostolica
commisso, religiosus ad religionem redire tenetur.
§ 2. Potest tamen Cardinalis et Episcopus religiosus quamlibet suae religionis domum eligere in qua degat; sed
caret voce activa et passiva.
Can. 630. § 1. Religiosus, qui paroeciam regit sive titulo parochi sive titulo vicarii, manet adstrictus ad
observationem votorum et constitutionum, quatenus haec observatio potest cum muneris sui officiis consistere.
§ 2. Quare, in iis quae ad religiosam disciplinam attinent, subest Superiori, cuius proinde est, et quidem privative
respectu Ordinarii loci, in eius agendi rationem circa haec omnia inquirere eumque, si casus ferat, corrigere.
§ 3. Bona quae ipsi obveniunt intuitu paroeciae cui praeficitur, ipsi paroeciae acquirit; cetera acquirit ad instar
aliorum religiosorum.
§ 4. Non obstante voto paupertatis, eidem licet eleemosynas in bonum paroecianorum, vel pro scholis catholicis
aut locis piis paroeciae coniunctis, quovis modo oblatas accipere aut colligere, et acceptas sive collectas
administrare, itemque, servata offerentium voluntate, pro prudenti suo arbitrio, erogare, salva semper vigilantia
sui Superioris; sed eleemosynas pro ecclesia paroeciali aedificanda, conservanda, instauranda, exornanda
accipere, apud se retinere, colligere aut administrare pertinet ad Superiores, si ecclesia sit communitatis
religiosae; secus ad loci Ordinarium.
Can. 631. § 1. Idem parochus vel vicarius religiosus, licet ministerium exerceat in domo seu loco ubi maiores
Superiores religiosi ordinariam sedem habent, subest immediate omnimodae iurisdictioni visitationi et
correctioni Ordinarii loci, non secus ac parochi saeculares, regulari observantia unice excepta.
§ 2. Ordinarius loci, ubi eum suo muneri defecisse compererit, opportuna decreta condere ac meritas in eum
poenas statuere potest; in quo nihilominus Ordinarii facultates minime privativae sunt, sed Superior ius
cumulativum cum ipso habet ita tamen ut, si aliter a Superiore, aliter ab Ordinario decerni contingat, decretum
Ordinarii praevalere debeat.
§ 3. Quod attinet ad parochi vel vicarii religiosi remotionem e paroecia, servetur praescriptum can. 454, § 5; et
quod ad bona temporalia, praescriptum can. 533, § 1, n 4 et can. 535, § 3, n. 2.
TITULUS XIV.
Ds transitu ad aliam religionem.
Can. 632. Religiosus nequit ad aliam religionem, etiam strictiorem, vel e monasterio sui iuris ad aliud transire
sine auctoritate Apostolicae Sedis.
Can. 633. § 1. Transiens ad aliam religionem novitiatum peragere debet; quo durante, manentibus votis, iura et
obligationes particulares, quas in religione derelicta habuit, suspensa manent, et ipse obligatione tenetur
Superioribus novae religionis et ipsi novitiorum Magistro parendi etiam ratione voti obedientiae.
§ 2. Si in religione ad quam transiit, professionem non edat, ad pristinam religionem redire debet nisi interim
votorum tempus exspiraverit.
§ 3. Transiens ad aliud monasterium eiusdem Ordinis nec novitiatum peragit nec novam emittit professionem.
Can. 634. Sollemniter professus aut professus a votis simplicibus perpetuis, si transierit ad aliam religionem cum
votis sollemnibus ve1 simplicibus perpetuis, post novitiatum, praetermissa professione temporaria, de qua in can.
574, vel admittatur ad professionem sollemnem aut simplicem perpetuam, vel ad pristinam redeat religionem; ius
tamen est Superiori eum probandi diutius, sed non ultra annum ab expleto novitiatu.
57

