Can. 817. Nefas est, urgente etiam extrema necessitate, alteram materiam sine altera aut etiam utramque, extra
Missae celebrationem, consecrare.
Can. 818. Reprobata quavis contraria consuetudine, sacerdos celebrans accurate ac devote servet rubricas
suorum ritualium librorum, caveatque ne alias caeremonias aut preces proprio arbitrio adiungat.
Can. 819. Missae sacrificium celebrandum est lingua liturgica sui cuiusque ritus ab Ecclesia probati.
ART. III. De tempore et loco Missae celebrandae.
Can. 820. Missae sacrificium omnibus diebus celebrari potest, exceptis iis qui proprio sacerdotis ritu
excluduntur.
Can. 821. § 1. Missae celebrandae initium ne fiat citius quam una hora ante auroram vel serius quam una hora
post meridiem.
§ 2. In nocte Nativitatis Domini inchoari media nocte potest sola Missa conventualis vel paroecialis, non autem
alia sine apostolico indulto.
§ 3. In omnibus tamen religiosis seu piis domibus oratorium habentibus cum facultate sanctissimam
Eucharistiam habitualiter asservandi, nocte Nativitatis Domini, unus sacerdos tres rituales Missas vel, servatis
servandis, unam tantum quae adstantibus omnibus ad praecepti quoque satisfactionem valeat, celebrare potest et
sacram communionem petentibus ministrare.
Can. 822. § 1. Missa celebranda est super altare consecratum et in ecclesia vel oratorio consecrato aut benedicto
ad normam iuris, salvo praescripto can. 1196.
§ 2. Privilegium altaris portatilis vel iure vel indulto Sedis tantum Apostolicae conceditur.
§ 3. Hoc privilegium ita intelligendum est, ut secumferat facultatem ubique celebrandi, honesto tamen ac decenti
loco et super petram sacram, non autem in mari.
§ 4. Loci Ordinarius aut, si agatur de domo religionis exemptae, Superior maior, licentiam celebrandi extra
ecclesiam et oratorium super petram sacram et decenti loco, nunquam autem in cubiculo, concedere potest iusta
tantum ac rationabili de causa, in aliquo extraordinario casu et per modum actus.
Can. 823. § 1. Non licet Missam celebrare in templo haereticorum vel schismaticorum, etsi olim rite consecrato
aut benedicto.
§ 2. Deficiente altari proprii ritus, sacerdoti fas est ritu proprio celebrare in altari consecrato alius ritus catholici,
non autem super Graecorum antimensiis.
§ 3. In altaribus papalibus nemo celebret sine apostolico indulto.
ART. IV. De Missarum eleemosynis seu stipendiis.
Can. 824. § 1. Secundam receptum et probatum Ecclesiae morem atque institutum, sacerdoti cuilibet Missam
celebranti et applicanti licet eleemosynam seu stipendium recipere.
§ 2. Quoties autem pluries in die celebrat, si unam Missam ex titulo iustitiae applicet, sacerdos, praeterquam in
die Nativitatis Domini, pro alia eleemosynam recipere nequit, excepta aliqua retributione ex titulo extrinseco.
Can. 825. Nunquam licet:
l.o Missam applicare ad intentionem illius qui applicationem, oblata eleemosyna, petiturus est, sed nondum
petiit, et eleemosynam postea datam retinere pro Missa antea applicata;
2.o Eleemosynam recipere pro Missa quae alio titulo debetur et applicatur;
3.o Duplicem eleemosynam pro eiusdem Missae applicatione accipere;
4.o Alteram recipere eleemosynam pro sola celebratione, alteram pro applicatione eiusdem Missae, nisi certo
constet unam stipem oblatam esse pro celebratione sine applicatione.
Can. 826. § 1. Stipendia quae a fidelibus pro Missis offeruntur sive ex propria devotione, veluti ad manum, sive
ex obligatione etiam perpetua a testatore propriis heredibus facta, manualia dicuntur.
§ 2. Ad instar manualium vocantur stipendia Missarum fundatarum, quae applicari non possunt in proprio loco,
aut ab iis qui eas applicare deberent secundum tabulas fundationis, et ideo de iure aut Sanctae Sedis indulto aliis
sacerdotibus tradendae sunt ut iisdem satisfiat.
§ 3. Alia stipendia quae ex fundationum reditibus percipiuntur, appellantur fundata seu Missae fundatae.
Can. 827. A stipe Missarum quaelibet etiam species negotiationis vel mercaturae omnino arceatur.
Can. 828. Tot celebrandae et applicandae sunt Missae, quot stipendia etiam exigua data et accepta fuerint.
Can. 829. Licet sine culpa illius qui onere celebrandi gravatur, Missarum eleemosynae iam perceptae perierint,
obligatio non cessat.
74

