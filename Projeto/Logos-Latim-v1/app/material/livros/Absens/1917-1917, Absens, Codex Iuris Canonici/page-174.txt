Can. 1983. par. 1. Publicato processu fas adhuc est partibus novos testes, ad normam tamen can. 1786, super
diversis articulis inducere.
par. 2. Si vero testes iam excussi super iisdem articulis antea propositis denuo audiendi sint, servetur
praescriptum can. 1781, integro iure defensoris vinculi opportunas proponendi exceptiones.
Can. 1984. par. 1. Defensor vinculi ius habet ut in allegando, petendo et respondendo tam in scriptis quam in
defensione orali, audiatur postremus.
par. 2. Quare tribunal ad definitivam sententiam ne deveniat, nisi prius vinculi defensor interrogatus declaraverit
sibi nihil deducendum vel inquirendum superesse.
par. 3. Si vero ante praefinitum a iudice iudicii diem defensor nihil deduxerit, praesumitur eum nihil iam
deducendum habere.
Can. 1985. In causis quae spectant ad dispensationem matrimonii rati et non consummati, iudex instructor neque
ad publicationem processus neque ad sententiam super ipsa inconsummatione et causis ad dispensandum
deveniat, sed omnia acta una cum voto scripto Episcopi et defensoris vinculi transmittat ad Sedem Apostolicam.
CAPUT VI.
De appellationibus.
Can. 1986. A prima sententia, quae matrimonii nullitatem declaraverit, vinculi defensor, intra legitimum tempus,
ad superius tribunal provocare debet; et si negligat officium suum implere, compellatur auctoritate iudicis.
Can. 1987. Post secundam sententiam, quae matrimonii nullitatem confirmaverit, si defensor vinculi in gradu
appellationis pro sua conscientia non crediderit esse appellandum, ius coniugibus est, decem diebus a sententiae
denuntiatione elapsis, novas nuptias contrahendi.
Can. l988. Decreta matrimonii nullitate, Ordinarius loci curare debet, ut de ea mentio fiat in baptismorum et
matrimoniorum regestis, ubi matrimonii celebratio consignata invenitur.
Can. 1989. Cum sententiae in causis matrimonialibus nunquam transeant in rem iudicatam, causae ipsae, si nova
argumenta praesto sint, retractari semper poterunt, firmo praescripto can. 1903.
CAPUT VII.
De casibus exceptis a regulis hucusque traditis.
Can. 1990. Cum ex certo et authentico documento, quod nulli contradictioni vel exceptioni obnoxium sit,
constiterit de exsistentia impedimenti disparitatis cultus, ordinis, voti sollemnis castitatis, ligaminis,
consanguinitatis, affinitatis aut cognationis spiritualis, simulque pari certitudine apparuerit dispensationem super
his impedimentis datam non esse, hisce in casibus, praetermissis sollemnitatibus hucusque recensitis, poterit
Ordinarius, citatis partibus, matrimonii nullitatem declarare, cum interventu tamen defensoris vinculi.
Can. 1991. Adversus hanc declarationem defensor vinculi, si prudenter existimaverit impedimenta de quibus in
can. 1990 non esse certa aut dispensationem super eisdem probabiliter intercessisse, provocare tenetur ad
iudicem secundae instantiae, ad quem acta sunt transmittenda quique scripto monendus est agi de casu excepto.
Can. 1992. Iudex alterius instantiae, cum solo interventu defensoris vinculi, decernet eodem modo de quo in can.
1990, utrum sententia sit confirmanda, an potius procedendum in causa sit ad ordinarium tramitem iuris; quo in
casu eam remittit ad tribunal primae instantiae.
TITULUS XXI.
De causis contra sacram ordinationem.
Can.1993. par. 1. In causis quibus impugnantur obligationes ex sacra ordinatione contractae vel ipsa sacrae
ordinationis validitas, libellus mitti debet ad Sacram Congregationem de disciplina Sacramentorum vel, si
ordinatio impugnetur ob defectum substantialem sacri ritus, ad Sacram Congregationem S. Officii; et Sacra
Congregatio definit utrum causa iudiciario ordine an disciplinae tramite sit pertractanda.
par. 2. Si primum, Sacra Congregatio causam remittit ad tribunal dioecesis quae clerico propria fuit tempore
sacrae ordinationis, vel, si sacra ordinatio impugnetur ob defectum substantialem sacri ritus, ad tribunal dioecesis
in qua ordinatio peracta fuit; pro gradibus vero appellationis standum praescripto can. 1594-1601.
par. 3. Si alterum, ipsamet Sacra Congregatio quaestionem dirimit, praevio processu informativo peracto a
tribunali Curiae competentis.
174

