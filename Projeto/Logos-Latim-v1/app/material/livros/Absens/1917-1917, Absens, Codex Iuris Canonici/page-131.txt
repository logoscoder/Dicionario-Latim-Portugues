Can.1489. par. 1. Hospitalia, orphanotrophia aliaque similia instituta, ad opera religionis vel caritatis sive
spiritualis sive temporalis destinata, possunt ab Ordinario loci erigi et per eius decretum persona iuridica in
Ecclesia constitui.
par. 2. Loci Ordinarius haec instituta ne approbet, nisi finis fundationis utilis reapse sit, et talis constituta fuerit
dos, quae, omnibus perpensis, sufficiat vel sufficiens fore prudenter praevideatur ad illum assequendum.
par. 3. Horum institutorum administrare bona sui cuiusque rectoris est, secundum normas tabulae fundationis;
hic vero iisdem obligationibus tenetur, iisdemque iuribus fruitur, quibus administratores aliorum bonorum
ecclesiasticorum.
Can. 1490. par. 1. In tabulis fundationis pius fundator accurate describat totam instituti constitutionem, finem,
dotationem, administrationem et regimen, usum redituum et successionem in bona, casu exstinctionis ipsius
instituti.
par. 2. Huiusmodi tabulae duplici exemplari conficiendae sunt, quorum alterum in archivo instituti, alterum in
archivo Curiae reponatur.
Can. 1491. par. 1. Loci Ordinarius omnia huiusmodi instituta, etiam in personam moralem erecta et quovis modo
exempta, visitare potest et debet.
par. 2. Imo licet in personam moralem non sint erecta et domui religiosae concredita, si quidem agatur de domo
religiosa iuris dioecesani, iurisdictioni Ordinarii loci penitus subduntur; si de domo religiosa iuris pontificii,
episcopali vigilantiae subsunt quod spectat ad religionis magisteria, honestatem morum, exercitationes pietatis,
sacrorum administrationem.
Can. 1492. par. 1. Etiamsi fundatione, praescriptione aut privilegio apostolico pium institutum a iurisdictione et
visitatione Ordinarii loci exemptum fuerit, ius tamen Ordinario est redditionem rationum exigendi, reprobata
contraria consuetudine.
par. 2. Si fundator velit administratores non teneri rationem Ordinario loci reddere, fundatio ne acceptetur.
Can. 1493. Ordinarius loci advigilet ut piae fidelium voluntates, in horum institutorum fundatione expressae,
plene serventur.
Can. 1494. Sine venia Sedis Apostolicae haec instituta supprimi, uniri, vel in usus a fundatione alienos converti
nequeunt, nisi in tabulis fundationis aliud caveatur.
PARS SEXTA.
DE BONIS ECCLESIAE
TEMPORALIBUS.
Can. 1495. par. 1. Ecclesia catholica et Apostolica Sedes nativum ius habent libere et independenter a civili
potestate acquirendi, retinendi et administrandi bona temporalia ad fines sibi proprios prosequendos.
par. 2. Etiam ecclesiis singularibus aliisque personis moralibus quae ab ecclesiastica auctoritate in iuridicam
personam erectae sint, ius est, ad normam sacrorum canonum, bona temporalia acquirendi, retinendi et
administrandi.
Can. 1496. Ecclesiae ius quoque est, independens a civili potestate, exigendi a fidelibus quae ad cultum divinum,
ad honestam clericorum aliorumque ministrorum sustentationem et ad reliquos fines sibi proprios sint necessaria.
Can. 1497. par. 1. Bona temporalia, sive corporalia, tum immobilia tum mobilia, sive incorporalia, quae vel ad
Ecclesiam universam et ad Apostolicam Sedem vel ad aliam in Ecclesia personam moralem pertineant, sunt bona
ecclesiastica.
par. 2. Dicuntur sacra, quae consecratione vel benedictione ad divinum cultum destinata sunt; pretiosa, quibus
notabilis valor sit, artis vel historiae vel materiae causa.
Can. 1498. In canonibus qui sequuntur, nomine Ecclesiae significatur non solum Ecclesia universa aut Sedes
Apostolica, sed etiam quaelibet persona moralis in Ecclesia, nisi ex contextu sermonis vel ex natura rei aliud
appareat.
TITULUS XXVII.
De bonis ecclesiasticis acquirendis.

131

