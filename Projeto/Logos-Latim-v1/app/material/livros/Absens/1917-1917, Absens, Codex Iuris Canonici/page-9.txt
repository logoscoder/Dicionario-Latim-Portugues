Can. 122. Clericis qui creditoribus satisfacere coguntur, salva sint quae ad honestam sui sustentationem, prudenti
ecclesiastici iudicis arbitrio, sunt necessaria, firma tamen eorundem obligatione creditoribus quamprimum
satisfaciendi.
Can. 123. Memoratis privilegiis clericus renuntiare nequit; sed eadem amittit, si ad statum laicalem reducatur aut
privatione perpetua iuris deferendi habitum ecclesiasticum plectatur, ad normam can. 213, par. 1, 2304; recuperat
vero, si haec poena remittatur aut ipse rursus inter clericos admittatur.
TITULUS III.
De obligationibus clericorum.
Can. 124. Clerici debent sanctiorem prae laicis vitam interiorem et exteriorem ducere eisque virtute et recte
factis in exemplum excellere.
Can. 125. Curent locorum Ordinarii:
1.o Ut clerici omnes poenitentiae sacramento frequenter conscientiae maculas eluant;
2.deg. Ut iidem quotidie orationi mentali per aliquod tempus incumbant, sanctissimum Sacramentum visitent,
Deiparam Virginem mariano rosario colant, conscientiam suam discutiant.
Can. 126. Omnes sacerdotes saeculares debent tertio saltem quoque anno spiritualibus exercitiis, per tempus a
proprio Ordinario determinandum, in pia aliqua religiosave domo ab eodem designata vacare; neque ab eis
quisquam eximatur, nisi in casu particulari, iusta de causa ac de expressa eiusdem Ordinarii licentia.
Can. 127. Omnes clerici, praesertim vero presbyteri, speciali obligatione tenentur suo quisque Ordinario
reverentiam et obedientiam exhibendi.
Can. 128. Quoties et quandiu id, iudicio proprii Ordinarii, exigat Ecelesiae necessitas, ac nisi legitimum
impedimentum excuset, suscipiendum est clericis ac fideliter implendum munus quod ipsis fuerit ab Episcopo
commissum.
Can. l29. Clerici studia, praesertim sacra, recepto sacerdotio, ne intermittant; et in sacris disciplinis solidam illam
doctrinam a maioribus traditam et communiter ab Ecclesia receptam sectentur, devitantes profanas vocum
novitates et falsi nominis scientiam.
Can. l30. par. I. Expleto studiorum curriculo, sacerdotes omnes, etsi beneficium paroeciale aut canonicale
consecuti, nisi ab Ordinario loci ob iustam causam fuerint exempti, examen singulis annis saltem per integrum
triennium in diversis sacrarum scientiarum disciplinis, antea opportune designatis, subeant secundum modum ab
eodem Ordinario determinandum.
par. 2. In collatione officiorum et beneficiorum ecclesiasticorum ratio habeatur eorum, qui, ceteris paribus, in
memoratis periculis magis praestiterunt.
Can. 131. par. 1. In civitate episcopali et in singulis vicariatibus foraneis saepius in anno, diebus arbitrio
Ordinarii loci praestituendis, conventus habeantur quos collationes seu conferentias vocant, de re morali et
liturgica; quibus addi possunt aliae exercitationes quas Ordinarius opportunas iudicaverit ad scientiam et
pietatem clericorum promovendam.
par. 2. Si conventus haberi difficile sit, resolutae quaestiones scriptae mittantur, secundum normas ab Ordinario
statuendas.
par. 3. Conventui interesse, aut, deficiente conventu scriptam casuum solutionem mittere debent, nisi a loci
Ordinario exemptionem antea expresse obtinuerint tum omnes sacerdotes saeculares, tum religiosi licet exempti
curam animarum habentes et etiam, si collatio in eorum domibus non habeatur, alii religiosi qui facultatem
audiendi confessiones ab Ordinario obtinuerunt.
Can. l32. par. 1. Clerici in maioribus ordinibus constituti a nuptiis arcentur et servandae castitatis obligatione ita
tenentur, ut contra eandem peccantes sacrilegii quoque rei sint, salvo praescripto can. 214, par. 1.
par. 2. Clerici minores possunt quidem nuptias inire sed, nisi matrimonium fuerit nullum vi aut metu eisdem
incusso, ipso iure e statu clericali decidunt.
par. 3. Coniugatus qui sine dispensatione apostolica ordines maiores, licet bona fide, suscepit, ab eorundem
ordinum exercitio prohibetur.
Can. 133. par. 1. Caveant clerici ne mulieres, de quibus suspicio esse possit, apud se retineant aut quoquo modo
frequentent.
par. 2. Eisdem licet cum illis tantum mulieribus cohabitare in quibus naturale foedus nihil mali permittit
suspicari, quales sunt mater, soror, amita et huiusmodi, aut a quibus spectata morum honestas, cum provectiore
aetate coniuncta, omnem suspicionem amoveat.
par. 3. Iudicium an retinere vel frequentare mulieres, etiam illas in quas communiter suspicio non cadit, in
peculiari aliquo casu scandalo esse possit aut incontinentiae aferre periculum, ad Ordinarium loci pertinet, cuius
est clericos ab hac retentione vel frequentatione prohibere.
par. 4. Contumaces praesumuntur concubinarii.
Can.134. Consuetudo vitae communis inter clericos laudanda ac suadenda est, eaque, ubi viget, quantum fieri
potest, servanda.
Can. 135. Clerici, in maioribus ordinibus constituti, exceptis iis de quibus in can. 213, 214, tenentur obligatione
quotidie horas canonicas integre
9

