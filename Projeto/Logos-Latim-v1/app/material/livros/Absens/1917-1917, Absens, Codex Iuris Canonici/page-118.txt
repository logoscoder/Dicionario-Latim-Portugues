Can. 1349. § 1. Ordinarii advigilent ut, saltem decimo quoque anno, sacram, quam vocant, missionem, ad
gregem sibi commissum habendam parochi curent.
§ 2. Parochus, etiam religiosus, in his missionibus instituendis mandatis Ordinarii loci stare debet.
Can. 1350. § 1. Ordinarii locorum et parochi acatholicos, in suis dioecesibus et paroeciis degentes, commendatos
sibi in Domino habeant.
§ 2. In aliis territoriis universa missionum cura apud acatholicos Sedi Apostolicae unice reservatur.
Can. 1351. Ad amplexandam fidem catholicam nemo invitus cogatur.
TITULUS XXI.
De Seminariis.
Can. 1352. Ecclesiae est ius proprium et exclusivum eos instituendi qui ecclesiasticis ministeriis sese devovere
cupiunt.
Can. 1353. Dent operam sacerdotes, praesertim parochi, ut pueros, qui indicia praebeant ecclesiasticae
vocationis, peculiaribus curis a saeculi contagiis arceant, ad pietatem informent, primis litterarum studiis
imbuant divinaeque in eis vocationis germen foveant.
Can. 1354. § 1. Unaquaeque dioecesis in loco convenienti ab Episcopo electo Seminarium seu collegium habeat
in quo, pro modo facultatum et dioecesis amplitudine, certus adolescentium numerus ad statum clericalem
instituatur.
§ 2. Curandum ut in maioribus praesertim dioecesibus bina constituantur Seminaria, minus, scilicet, pro pueris
litterarum scientia imbuendis, maius pro alumnis philosophiae ac theologiae vacantibus.
§ 3. Si constitui Seminarium dioecesanum nequeat, aut in constituto Seminario conveniens institutio, praesertim
in philosophicis ac theologicis disciplinis, desideretur, Episcopus alumnos in alienum Seminarium mittat, nisi
Seminarium interdioecesanum vel regionale, auctoritate apostolica, constitutum fuerit.
Can. 1355. Pro constitutione Seminarii et alumnorum sustentatione, si proprii reditus deficiant, Episcopus potest:
1.o Parochos aliosve ecclesiarum etiam exemptarum rectores iubere ut statis temporibus in ecclesia ad hunc
finem stipem exquirant;
2.o Tributum seu taxam in sua dioecesi imperare;
3.o Si haec non sufficiant, attribuere Seminario aliqua beneficia simplicia.
Can. 1356. § 1. Tributo pro Seminario obnoxia sunt, quavis appellatione remota, reprobata qualibet contraria
consuetudine et abrogato quolibet contrario privilegio, mensa episcopalis, omnia beneficia etiam regularia aut
iuris patronatus, paroeciae aut quasiparoeciae, quamvis alios reditus, praeter fidelium oblationes, non habeant,
domus hospitalis auctoritate ecclesiastica erecta, sodalitates canonice erectae et fabricae ecclesiarum, si suos
reditus habeant, quaelibet religiosa domus, etsi exempta, nisi solis eleemosynis vivat aut in ea collegium
discentium vel docentium ad commune Ecclesiae bonum promovendum actu habeatur.
§ 2. Hoc tributum debet esse generale eiusdemque proportionis pro omnibus, maius vel minus secundum
Seminarii necessitatem, sed quinas quotannis centesimas partes (5%) reditus vectigalis non excedens,
minuendum prout reditus Seminarii augentur.
§ 3. Reditus tributo obnoxius is est qui, deductis oneribus et necessariis expensis, supersit in anno; nec in eo
reditu computari debent distributiones quotidianae, vel, si omnes beneficii fructus distributionibus constent, tertia
earundem pars; nec fidelium oblationes, nec, si omnes paroeciae reditus coalescant fidelium oblationibus, tertia
earundem pars.
Can. 1357. § 1. Episcopi est omnia et singula quae ad rectam Seminarii dioecesani administrationem regimen,
profectum necessaria et opportuna videantur, decernere, eaque ut fideliter observentur, curare, salvis
praescriptionibus a Sancta Sede pro casibus peculiaribus latis.
§ 2. Potissimum studeat Episcopus frequenter Seminarium ipse per se visitare, in institutionem quae alumnis
traditur sive litterariam et scientificam sive ecclesiasticam sedulo vigilare, et de alumnorum indole, pietate,
vocatione ac profectu pleniorem sibi comparare notitiam, maxime occasione sacrarum ordinationum.
§ 3. Unumquodque Seminarium suas leges habeat ab Episcopo approbatas, in quibus quid agere, quid observare
debeant, doceantur tum qui in eodem Seminario in spem Ecclesiae instituuntur, tum qui in horum institutionem
operam suam impendunt.
§ 4. Seminarii interdioecesani vel regionalis regimen universum et administratio regitur normis a Sancta Sede
statutis.
Can. 1358. Curandum ut in quolibet Seminario adsint rector pro disciplina, magistri pro instructione, oeconomus
pro curanda re familiari, a rectore distinctus, duo saltem confessarii ordinarii et director spiritus.
Can. 1359. § 1. Dioecesanis Seminariis bini constituantur coetus deputatorum, alter pro disciplina, alter pro
administratione bonorum temporalium.
118

