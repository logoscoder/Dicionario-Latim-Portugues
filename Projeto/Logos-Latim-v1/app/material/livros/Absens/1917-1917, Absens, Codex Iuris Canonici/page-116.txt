Can. 1326. Episcopi quoque, licet singuli vel etiam in Conciliis particularibus congregati infallibilitate docendi
non polleant, fidelium tamen suis curis commissorum, sub auctoritate Romani Pontificis, veri doctores seu
magistri sunt.
TITULUS XX.
De divini verbi praedicatione.
Can. 1327. § 1. Munus fidei catholicae praedicandae commissum praecipue est Romano Pontifici pro universa
Ecclesia, Episcopis pro suis dioecesibus.
§ 2. Episcopi tenentur officio praedicandi per se ipsi Evangelium, nisi legitimo prohibeantur impedimento; et
insuper, praeter parochos, debent alios quoque viros idoneos in auxilium assumere ad huiusmodi praedicationis
munus salubriter exsequendum.
Can. 1328. Nemini ministerium praedicationis licet exercere, nisi a legitimo Superiore missionem receperit,
facultate peculiariter data, vel officio collato cui ex sacris canonibus praedicandi munus inhaereat.
CAPUT I.
De catechetica institutione.
Can. 1329. Proprium ac gravissimum officium pastorum praesertim animarum, est catecheticam populi christiani
institutionem curare.
Can. 1330. Debet parochus:
l.o Statis temporibus, continenti per plures dies institutione, pueros ad sacramenta poenitentiae et confirmationis
rite suscipienda singulis annis praeparare;
2.o Peculiari omnino studio, praesertim, si nihil obsit, Quadragesimae tempore, pueros sic instituere ut sancte
Sancta primum de altari libent.
Can. 1331. Praeter puerorum institutionem de qua in can. 1330, parochus non omittat pueros, qui primam
communionem recenter receperint, uberius ac perfectius catechismo excolere.
Can. 1332. Diebus dominicis aliisque festis de praecepto, ea hora quae suo iudicio magis apta sit ad populi
frequentiam, debet insuper parochus catechismum fidelibus adultis, sermone ad eorum captum accommodato,
explicare.
Can. 1333. § 1. Parochus in religiosa puerorum institutione potest, imo, si legitime sit impeditus, debet operam
adhibere clericorum, in paroeciae territorio degentium, aut etiam, si necesse sit, piorum laicorum, potissimum
illorum qui in pium sodalitium doctrinae christianae aliudve simile in paroecia erectum adscripti sint.
§ 2. Presbyteri aliique clerici, nullo legitimo impedimento detenti, proprio parocho in hoc sanctissimo opere
adiutores sunto, etiam sub poenis ab Ordinario infligendis.
Can. 1334. Si, Ordinarii loci iudicio, religiosorum auxilium ad catecheticam populi institutionem sit
necessarium, Superiores religiosi, etiam exempti, ab eodem Ordinario requisiti, tenentur per se vel per suos
subditos religiosos, sine tamen regularis disciplinae detrimento, illam populo tradere, praesertim in propriis
ecclesiis.
Can. 1335. Non solum parentes aliique qui parentum locum tenent, sed heri quoque ac patrini obligatione
adstringuntur curandi ut omnes sibi subiecti vel commendati catechetica institutione erudiantur.
Can. 1336. Ordinarii loci est omnia in sua dioecesi edicere quae ad populum in christiana doctrina instituendum
spectent; et etiam religiosi exempti, quoties non exemptos docent, eadem servare tenentur.
CAPUT II.
De sacris concionibus.
Can. 1337. Tum clericis e clero saeculari, tum religiosis non exemptis facultatem concionandi pro suo territorio
solus concedit loci Ordinarius.
Can. 1338. § 1. Si concio habenda sit tantum ad religiosos exemptos aliosve de quibus in can. 514, § l,
facultatem concionandi in religione clericali dat eorum Superior secundum constitutiones; qui in casu potest eam
concedere etiam iis qui de clero saeculari vel de alia religione sunt, dummodo a proprio Ordinario vel Superiore
fuerint idonei iudicati.
§ 2. Si concio habenda sit ad alios, vel etiam ad moniales regularibus subiectas, facultatem religiosis quoque
exemptis impertit Ordinarius loci in quo concio fiet; concionator autem, verba facturus monialibus exemptis,
licentia Superioris regularis praeterea indiget.
116

