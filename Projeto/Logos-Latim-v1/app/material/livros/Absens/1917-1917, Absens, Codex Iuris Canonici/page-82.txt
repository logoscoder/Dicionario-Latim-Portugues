Can. 925. § 1. Ut quis capax sit sibi lucrandi indulgentias, debet esse baptizatus, non excommunicatus, in statu
gratiae saltem in fine operum praescriptorum, subditus concedentis.
§ 2. Ut vero subiectum capax eas revera lucretur debet habere intentionem saltem generalem eas acquirendi et
opera iniuncta implere statuto tempore ac debito modo secundum concessionis tenorem.
Can. 926. Plenaria indulgentia ita concessa intelligitur ut si quis eam plenarie lucrari non possit, eam tamen
partialiter lucretur pro dispositione quam babet.
Can. 927. Nisi aliud ex concessionis tenore appareat, indulgentias ab Episcopo concessas lucrari possunt tum
subditi extra territorium, tum peregrini, vagi, omnesque exempti in territorio degentes.
Can. 928. § l. Indulgentia plenaria, nisi aliud expresse cautum sit, acquiri potest semel tantum in die, etsi idem
opus praescriptum pluries ponatur.
§ 2. Partialis indulgentia, nisi contrarium expresse notetur, saepius per diem, eodem opere repetito, potest
lucrifieri.
Can. 929. Fideles utriusque sexus qui, perfectionis studio vel institutionis seu educationis aut etiam valetudinis
causa in domibus ecclesia vel publico sacello carentibus, de consensu Ordinariorum constitutis, vitam
communem agunt, itemque personae omnes ad illis ministrandum ibidem commorantes, quoties ad lucrandas
indulgentias praescribatur visitatio alicuius ecclesiae non determinatae, vel indeterminati alicuius publici oratorii,
visitare queunt propriae domus sacellum in quo obligationi audiendi Sacrum iure satisfacere possunt, dummodo
cetera opera iniuncta rite praestiterint.
Can. 930. Nemo indulgentias acquirens potest eas aliis in vita degentibus applicare; animabus autem in
purgatorio detentis indulgentiae omnes a Romano Pontifice concessae, nisi aliud constet, applicabiles sunt.
Can. 931. § 1. Ad quaslibet indulgentias lucrandas confessio forte requisita peragi potest intra octo dies qui
immediate praecedunt diem cui indulgentia fuit affixa; communio autem in pervigilio eiusdem diei; utraque vero
etiam intra subsequentem totam octavam.
§ 2. Pariter ad lucrandas indulgentias pro piis exercitiis in triduum, hebdomadam, etc., ductis concessas,
confessio et communio fieri etiam potest intra octavam quae immediate sequitur exercitium expletum.
§ 3. Christifideles qui solent, nisi legitime impediantur, saltem bis in mense ad poenitentiae sacramentum
accedere, aut sanctam communionem in statu gratiae et cum recta piaque mente recipere quotidie, quamvis semel
aut iterum per hebdomadam ab eadem abstineant, possunt omnes indulgentias consequi, etiam sine actuali
confessione quae ceteroquin ad eas lucrandas necessaria foret, exceptis indulgentiis sive iubilaei ordinarii et
extraordinarii sive ad instar iubilaei.
Can. 932. Opere, cui praestando quis lege aut praecepto obligatur, nequit indulgentia lucrifieri, nisi in eiusdem
concessione aliud expresse dicatur; qui tamen praestat opus sibi in sacramentalem poenitentiam iniunctum et
indulgentiis forte ditatum, potest simul et poenitentiae satisfacere et indulgentias lucrari.
Can. 933. Uni eidemque rei vel loco plures ex variis titulis adnecti possunt indulgentiae; sed uno eodemque
opere, cui ex variis titulis indulgentiae adnexae sint, non, possunt plures acquiri indulgentiae, nisi opus
requisitum sit confessio vel communio, aut nisi aliud expresse cautum fuerit.
Can. 934. § l. Si ad lucrandas indulgentias oratio in genere ad mentem Summi Pontificis praescribatur, mentalis
tantum oratio non sufficit; oratio autem vocalis poterit arbitrio fidelium deligi, nisi peculiaris aliqua assignetur.
§ 2. Si peculiaris oratio assignata fuerit, indulgentiae acquiri possunt quocunque idiomate oratio recitetur,
dummodo de fidelitate versionis constet ex declaratione vel Sacrae Poenitentiariae vel unius ex Ordinariis loci
ubi vulgaris est lingua in quam vertitur oratio; sed indulgentiae penitus cessant ob quamlibet additionem,
detractionem, vel interpolationem.
§ 3. Ad indulgentiarum acquisitionem satis est orationem alternis cum socio recitare, aut mente eam prosequi,
dum ab alio recitatur.
Can. 935. Pia opera ad lucrandas indulgentias iniuncta, confessarii possunt in alia commutare pro iis qui,
legitimo detenti impedimento, eadem praestare nequeant.
Can. 936. Muti lucrari possunt indulgentias adnexas publicis precibus, si una cum ceteris fidelibus in eodem loco
orantibus mentem ac pios sensus ad Deum attollant; et si agatur de privatis orationibus, satis est ut eas mente
recolant signisve effundant vel tantummodo oculis percurrant.

TITULUS V.
De extrema unctione.

82

