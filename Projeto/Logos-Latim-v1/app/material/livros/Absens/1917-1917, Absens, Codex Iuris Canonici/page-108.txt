§ 3. Quantitas portionis paroecialis determinetur in taxa dioecesana; et si ecclesia paroecialis et ecclesia funerans
ad diversas dioeceses pertineant, quantitas portionis paroecialis attenditur secundum taxam ecclesiae funerantis.
Can. 1238. Expleta tumulatione, minister in libro defunctorum describat nomen et aetatem defuncti, nomen
parentum vel coniugis, tempus mortis, quis et quae Sacramenta ministraverit, locum et tempus tumulationis.
CAPUT III.
De iis quibus sepultura ecclesiastica concedenda est
aut neganda.
Can. 1239. § 1. Ad sepulturam ecclesiasticam non sunt admittendi qui sine baptismo decesserint.
§ 2. Catechumeni qui nulla sua culpa sine baptismo moriantur, baptizatis accensendi sunt.
§ 3. Omnes baptizati sepultura ecclesiastica donandi sunt, nisi eadem a iure expresse priventur.
Can. 1240. § 1. Ecclesiastica sepultura privantur, nisi ante mortem aliqua dederint poenitentiae signa:
1.o Notorii apostatae a christiana fide, aut sectae haereticae vel schismaticae aut sectae massonicae aliisve
eiusdem generis societatibus notorie addicti;
2.o Excommunicati vel interdicti post sententiam condemnatoriam vel declaratoriam;
3.o Qui se ipsi occiderint deliberato consilio;
4.o Mortui in duello aut ex vulnere inde relato;
5.o Qui mandaverint suum corpus cremationi tradi;
6.o Alii peccatores publici et manifesti.
§ 2. Occurrente praedictis in casibus aliquo dubio, consulatur, si tempus sinat, Ordinarius; permanente dubio,
cadaver sepulturae ecclesiasticae tradatur, ita tamen ut removeatur scandalum.
Can. 1241. Excluso ab ecclesiastica sepultura deneganda quoque sunt tum quaelibet Missa exsequialis, etiam
anniversaria, tum alia publica officia funebria.
Can. 1242. Si fieri sine gravi incommodo queat, cadaver excommunicati vitandi qui, contra canonum statuta,
sepulturam in loco sacro obtinuit, exhumandum est, servato praescripto can. 1214, § 1, et in loco profano de quo
in can. 1212, reponendum.
SECTIO II.
DE TEMPORIBUS SACRIS.
Can. 1243. Tempora sacra sunt dies festi; iisque accensentur dies abstinentiae et ieiunii.
Can. 1244. § 1. Dies festos itemque dies abstinentiae et ieiunii, universae Ecclesiae communes, constituere,
transferre, abolere, unius est supremae ecclesiasticae auctoritatis.
§ 2. Ordinarii locorum peculiares suis dioecesibus seu locis dies festos aut dies abstinentiae et ieiunii possunt,
per modum tantum actus, indicere.
Can. 1245. § 1. Non solum Ordinarii locorum, sed etiam parochi, in casibus singularibus iustaque de causa,
possunt subiectos sibi singulos fideles singulasve familias, etiam extra territorium, atque in suo territorio etiam
peregrinos, a lege communi de observantia festorum itemque de observantia abstinentiae et ieiunii vel etiam
utriusque dispensare.
§ 2. Ordinarii, ex cauca peculiari magni populi concursus aut publicae valetudinis, possunt totam quoque
dioecesim seu locum a ieiunio et ab abstinentia vel etiam ab utraque simul lege dispensare.
§ 3. In religione clericali exempta eandem dispensandi potestatem habent Superiores ad modum parochi, quod
attinet ad personas, de quibus in can. 514, § 1.
Can. 1246. Supputatio diei festi, itemque diei abstinentiae et ieiunii, facienda est a media nocte usque ad mediam
noctem, salvo praescripto can. 923.
TITULUS XIII.
De diebus festis.
Can. 1247. § 1. Dies festi sub praecepto in universa Ecclesia sunt tantum: Omnes et singuli dies dominici, festa
Nativitatis, Circumcisionis, Epiphaniae, Ascensionis et sanctissimi Corporis Christi, Immaculatae Conceptionis
108

