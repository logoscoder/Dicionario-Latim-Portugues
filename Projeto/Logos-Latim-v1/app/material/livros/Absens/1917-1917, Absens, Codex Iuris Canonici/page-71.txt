scripto vel coram duobus testibus id requirat, vel ex publico authentico documento sit notus; in ceteris casibus
inscribatur natus tanquam filius patris ignoti vel ignotorum parentum.
Can. 778. Si baptismus nec a proprio parocho nec eo praesente administratus fuerit, minister de ipso collato
quamprimum proprium ratione domicilii parochum baptizati certiorem reddat.
Can. 779. Ad collatum baptismum comprobandum, si nemini fiat praeiudicium, satis est unus testis omni
exceptione maior, vel ipsius baptizati iusiurandum, si ipse in adulta aetate baptismum receperit.
TITULUS II.
De confirmatione.
Can. 780. Sacramentum confirmationis conferri debet per manus impositionem cum unctione chrismatis in fronte
et per verba in pontificalibus libris ab Ecclesia probatis praescripta.
Can. 781. § 1. Chrisma, in sacramento confirmationis adhibendum, debet esse ab Episcopo consecratum, etiamsi
sacramentum a presbytero, ex iure vel ex apostolico indulto, ministretur.
§ 2. Unctio autem ne fiat aliquo instrumento, sed ipsa ministri manu capiti confirmandi rite imposita.
CAPUT I.
De ministro confirmationis.
Can. 782. § 1. Ordinarius confirmationis minister est solus Episcopus.
§ 2. Extraordinarius minister est presbyter, cui vel iure communi vel peculiari Sedis Apostolicae indulto ea
facultas concessa sit.
§ 3. Hac facultate ipso iure gaudent, praeter S. R. E. Cardinales ad normam can. 239, § 1, n. 23, Abbas vel
Praelatus nullius, Vicarius et Praefectus Apostolicus, qui tamen ea valide uti nequeunt, nisi intra fines sui
territorii et durante munere tantum.
§ 4. Presbyter latini ritus cui, vi indulti, haec facultas competat, confirmationem valide confert solis fidelibus sui
ritus, nisi in indulto aliud expresse cautum fuerit.
§ 5. Nefas est presbyteris ritus orientalis, qui facultate vel privilegio gaudent confirmationem una cum baptismo
infantibus sui ritus conferendi, eandem ministrare infantibus latini ritus.
Can. 783. § 1. Episcopus in sua dioecesi hoc sacramentum etiam extraneis legitime ministrat, nisi obstet expressa
proprii eorum Ordinarii prohibitio.
§ 2. In aliena dioecesi indiget licentia Ordinarii loci saltem rationabiliter praesumpta, nisi agatur de propriis
subditis quibus confirmationem conferat privatim ac sine baculo et mitra.
Can. 784. Presbytero quoque licet, si apostolico locali privilegio sit munitus, in designato sibi territorio
confirmare etiam extraneos, nisi id ipsorum Ordinarii expresse vetuerint.
Can. 785. § 1. Episcopus obligatione tenetur sacramentum hoc subditis rite et rationabiliter petentibus
conferendi, praesertim tempore visitationis dioecesis.
§ 2. Eadem obligatione tenetur presbyter, privilegio apostolico donatus, erga illos quorum in favorem est
concessa facultas.
§ 3. Ordinarius, legitima causa impeditus aut potestate confirmandi carens, debet, quoad fieri possit, saltem intra
quodlibet quinquennium providere ut suis subditis hoc sacramentum administretur.
§ 4. Si graviter neglexerit sacramentum confirmationis suis subditis per se vel per alium ministrare, servetur
praescriptum can. 274, n. 4.
CAPUT II.
De subiecto confirmationis.
Can. 786. Aquis baptismi non ablutus valide confirmari nequit; praeterea, ut quis licite et fructuose confirmetur,
debet esse in statu gratiae constitutus et, si usu rationis polleat, sufficienter instructus.
Can. 787. Quanquam hoc sacramentum non est de necessitate medii ad salutem, nemini tamen licet, oblata
occasione, illud negligere; imo parochi curent ut fideles ad illud opportuno tempore accedant.
Can. 788. Licet sacramenti confirmationis administratio convenienter in Ecclesia Latina differatur ad septimum
circiter aetatis annum, nihilominus etiam antea conferri potest, si infans in mortis periculo sit constitutus, vel
ministro id expedire ob iustas et graves causas videatur.
71

