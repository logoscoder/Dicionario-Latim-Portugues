par. 2. Ad canonizationem vero Beatorum, qui aequipollenter fuerunt beatificati, requiritur approbatio trium
miraculorum, quae post aequipollentem beatificationem patrata sint.
Can. 2139. par. 1. Cum aliquod miraculum ad intercessionem alicuius Beati patratum dicitur, Sacra Congregatio
ad instantiam postulatoris decretum edit, si id Sanctissimo placuerit, de resumenda causa et de novis processibus
instruendis secundum normas in superioribus canonibus traditas.
par. 2. Probata validitate processuum, discussio de novis miraculis regitur iisdem legibus quae superius statutae
sunt can. 2116-2124.
Can. 2140. Post haec omnia, Romanus Pontifex, auditis votis Patrum Cardinalium et consultorum, si et quando
opportunum iudicaverit, decretum fert, quo decernit tuto procedi posse ad sollemnem Beati canonizationem.
Can. 2141. Sollemnis Beatorum canonizatio, postquam in Consistorio decreta fuerit, fit servatis ritibus et
sollemnitatibus in Romana Curia receptis.
PARS TERTIA.
DE MODO PROCEDENDI IN NONNULLIS
EXPEDIENDIS NEGOTIIS
VEL SANCTIONIBUS POENALIBUS
APPLICANDIS.
Can. 2142. In processibus de quibus infra, adhibeatur semper notarius, qui scripto consignet acta quae ab
omnibus subscribi debent et in archivo servari.
Can. 2143. par. 1. Quoties monitiones praescribuntur, hae fieri debent vel oretenus coram cancellario aliove
officiali Curiae aut duobus testibus, vel per epistolas ad normam can. 1719.
par. 2. Peractae monitionis eiusque tenoris documentum authenticum in actis servetur.
par. 3. Qui impedit quominus monitio ad se perveniat, habeatur pro monito.
Can. 2144. par. 1. Examinatores et consultores ac notarius debent, interposito ab initio processus iureiurando,
servare secretum circa omnia quae ratione sui muneris noverint ac praesertim circa documenta occulta,
disceptationes in consilio habitas, suffragiorum numerum ac motiva.
par. 2. Si huic praescripto minime paruerint, non solum a munere amoveri debent, sed alia etiam condigna poena
ab Ordinario, servatis servandis, plecti poterunt; ac praeterea damna, si qua inde secuta sint, sarcire tenentur.
Can. 2145. par. 1. In iis processibus summarie procedendum est; at duo vel tres testes sive ex officio arcessiti
sive a parte inducti audiri non prohibentur, nisi Ordinarius, auditis parochis consultoribus seu examinatoribus
existimaverit partes eos inducere ad moras nectendas.
par. 2. Testes et periti, nisi iurati, ne admittantur.
Can. 2146. par. 1. A definitivo decreto unicum datur iuris remedium, idest recursus ad Sedem Apostolicam.
par. 2. Quo in casu ad Sanctam Sedem omnia acta processus transmittenda sunt.
par. 3. Pendente recursu, Ordinarius paroeciam vel beneficium quo clericus privatus sit, alii stabiliter conferre
valide nequit.
TITULUS XXVII.
De modo procedendi in remotione parochorum inamovibilium.
Can. 2147. par. 1. Parochus inamovibilis a sua paroecia amoveri potest ob causam, quae ipsius ministerium,
etiam citra gravem suam culpam, noxium aut saltem inefficax reddit.
par. 2. Hae causae sunt praesertim quae sequuntur:
1.o Imperitia vel permanens infirmitas mentis aut corporis, quae parochum suis muneribus rite obeundis
imparem reddit, si, iudicio Ordinarii, per vicarium adiutorem bono animarum provideri nequeat ad normam can.
475;
2.o Odium plebis, quamvis iniustum et non universale, dummodo tale sit, quod utile parochi ministerium
impediat, nec brevi cessaturum praevideatur;
3.o Bonae existimationis amissio penes probos et graves viros, sive haec oriatur ex levi vivendi ratione parochi,
sive ex antiquo eius crimine quod nuper detectum eximatur iam poena ob praescriptionem, sive ex facto
187

