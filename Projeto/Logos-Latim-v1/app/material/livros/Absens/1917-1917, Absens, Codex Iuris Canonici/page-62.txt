pro suo arbitrio et prudentia, aliud sacrum ministerium, unde honeste vivere queat; quo in casu religio
caritativum subsidium intermittere potest. Quod si agatur de diacono aut subdiacono, res ad Sanctam Sedem
deferatur.
Can. 672. § 1. Dimissus, votis in religione emissis non solutus, tenetur ad claustra redire; et si argumenta plenae
emendationis per triennium dederit, religio tenetur eum recipere; quod si graves obstent rationes sive ex parte
religionis sive ex parte religiosi, res iudicio Sedis Apostolicae subiiciatur.
§ 2. Quoties vero vota in religione emissa cessaverint, si dimissus Episcopum benevolum receptorem invenerit,
sub eius iurisdictione et speciali vigilantia maneat, servato praescripto can. 642; secus res ad Sanctam Sedem
deferatur.
TITULUS XVII.
De societatibus sive virorum sive mulierum
in communi viventium sine votis.
Can. 673. § 1. Societas sive virorum sive mulierum, in qua sodales vivendi rationem religiosorum imitantur in
communi degentes sub regimine Superiorum secundum probatas constitutiones, sed tribus consuetis votis
publicis non obstringuntur, non est proprie religio, nec eius sodales nomine religiosorum proprie designantur.
§ 2. Huiusmodi societas est clericalis vel laicalis, iuris pontificii vel dioecesani ad normam can. 488, nn. 3, 4.
Can. 674. Circa erectionem et suppressionem societatis eiusque provinciarum vel domorum, eadem valent quae
de Congregationibus religiosis constituta sunt.
Can. 675. Regimen determinatur in uniuscuiusque societatis constitutionibus; sed in omnibus serventur, congrua
congruis referendo, can. 499-530.
Can. 676. § 1. Societas eiusque provinciae et domus capaces sunt acquirendi et possidendi bona temporalia.
§ 2. Administratio bonorum regitur praescripto can. 532-537.
§ 3. Quidquid sodalibus obvenit intuitu societatis, eidem acquiritur; cetera bona sodales secundum constitutiones
retinent, acquirunt et administrant.
Can. 677. In admittendis candidatis serventur constitutiones, salvo praescripto can. 542.
Can. 678. In iis quae ad studiorum rationem et ad suscipiendos ordines pertinent, sodales iisdem legibus tenentur
ac saeculares clerici, salvis peculiaribus praescriptionibus a Sancta Sede datis.
Can. 679. § 1. Sodales societatis, praeter obligationes quibus, uti sodales, obnoxii sunt secundum constitutiones,
tenentur communibus clericorum obligationibus, nisi ex natura rei vel ex sermonis contextu aliud constet,
pariterque stare debent praescriptis can. 595-612, nisi constitutiones aliud ferant.
§ 2. Clausuram servent ad normam constitutionum sub Ordinarii loci vigilantia.
Can. 680. Iidem, etiam laici, gaudent clericorum privilegiis, de quibus in can. 119-123, aliisque societati directe
concessis, non autem privilegiis religiosorum sine speciali indulto.
Can. 681. Praeter proprias cuiusque societatis constitutiones, circa transitum ad aliam societatem vel ad aliquam
religionem aut circa sodalium exitum a societate etiam iuris pontificii, serventur, congrua congruis referendo,
praescripta can. 632-635, 645; circa eorum dimissionem, praescripta can. 646 - 672.
PARS TERTIA.
DE LAICIS.
Can. 682. Laici ius habent recipiendi a clero, ad normam ecclesiasticae disciplinae, spiritualia bona et
potissimum adiumenta ad salutem necessaria.
Can. 683. Non licet laicis habitum clericalem deferre, nisi agatur vel de Seminariorum alumnis aliisque
adspirantibus ad ordines de quibus in can. 972, § 2, vel de laicis, servitio ecclesiae legitime addictis, dum intra
eandem ecclesiam sunt aut extra ipsam in aliquo ministerio ecclesiastico partem habent.
TITULUS XVIII.
De fidelium associationibus in genere.

62

