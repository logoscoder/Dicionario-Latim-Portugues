Can. 2159. Firmo praescripto can. 2149, si parochus renuat, rationes in scriptis reddat, quas Ordinarius, ut valide
procedat, perpendere debet una cum duobus examinatoribus.
Can. 2160. Si, auditis examinatoribus, Ordinarius allatas rationes legitimas non iudicaverit, paternas iteret
hortationes ad parochum, comminata amotione, si intra congruum definitum tempus paroeciam sponte non
dimittat.
Can. 2161. par. 1. Expleto praefinito tempore, quod pro sua prudentia prorogare potest, Ordinarius decretum
amotionis emittat.
par. 2. Parocho autem renuntianti aut amoto providere tenetur ad normam can. 2154-2156.
TITULUS XXIX.
De modo procedendi in translatione parochorum.
Can. 2162. Si bonum animarum postulet ut parochus a sua, quam utiliter regit, ad aliam paroeciam transferatur,
Ordinarius eidem translationem proponat ac suadeat ut eidem pro Dei atque animarum amore consentiat.
Can. 2163. par. 1. Parochum inamovibilem Ordinarius invitum transferre nequit, nisi speciales facultates a Sede
Apostolica obtinuerit.
par. 2. Parochus vero amovibilis, si paroecia ad quam non sit ordinis nimio inferioris, etiam invitus trans ferri
potest, servatis tamen praescriptis canonum qui sequuntur.
Can. 2164. Si parochus consilio ac suasionibus Ordinarii non obsequatur, rationes in scriptis exponat.
Can. 2165. Ordinarius, si, non obstantibus allatis causis, iudicet a proposito non esse recedendum, debet, ut
valide agat, super eisdem causis audire duos parochos consultores, et cum eisdem perpendere adiuncta in quibus
versatur tum paroecia a qua tum paroecia ad quam, et rationes quae translationis utilitatem aut necessitatem
suadent.
Can. 2166. Si, auditis parochis, Ordinarius translationem peragendam censeat, paternas exhortationes iteret ut
parochus voluntati sui Superioris morem gerat.
Can. 2167. par. 1. His peractis, si parochus adhuc renuat et Ordinarius adhuc putet translationem esse faciendam,
parocho praecipiat ut intra certum tempus ad novam se conferat paroeciam, eidem in scriptis significans, elapso
praefinito tempore, paroeciam, quam in praesens obtinet, ipso facto vacaturam esse.
par. 2. Hoc tempore inutiliter transacto, paroeciam vacantem declaret.
TITULUS XXX.
De modo procedendi contra clericos non residentes.
Can. 2168. par. 1. Parochum, canonicum aliumve clericum, qui residentiae legem, qua ratione beneficii tenetur,
negligat, Ordinarius moneat, et interim, si agatur de parocho, eiusdem impensis provideat ne salus animarum
detrimentum patiatur.
par. 2. In monitione Ordinarius recolat poenas quas incurrunt clerici non residentes itemque praescriptum
can.188, n. 8, et clerico significet ut intra congruum tempus ab eodem Ordinario definiendum residentiam
instauret.
Can. 2169. Si intra praestitutum terminum clericus nec residentiam instauret nec absentiae causas afferat,
Ordinarius, servato praescripto can. 2149, declaret paroeciam aliudve beneficium vacare.
Can. 2170. Si clericus residentiam instauret, Ordinarius, non modo debet, si absentia illegitima fuerit, ei infligere
privationem fructuum pro tempore absentiae de qua in can.2381, sed potest etiam, si casus ferat, pro gravitate
culpae eum congrue punire.
Can. 2171. Si clericus residentiam non instauret, sed absentiae causas afferat, Ordinarius, accitis duobus
examinatoribus et institutis, si opus fuerit, opportunis investigationibus, videre debet num causae sint legitimae.
Can. 2172. Si, auditis examinatoribus, Ordinarius censeat adductas causas non esse legitimas, rursus clerico
praefigat terminum intra quem redire debet, salva semper privatione fructuum pro tempore absentiae.
Can. 2173. Si parochus amovibilis intra praescriptum tempus non redierit, Ordinarius statim procedere potest ad
paroeciae privationem; si redierit, Ordinarius det ei praeceptum ne rursus discedat sine scripta sua licentia sub
poena privationis paroeciae ipso facto incurrenda.
Can. 2174. par. 1. Si clericus, qui beneficium inamovibile obtinet, residentiam non instauret, sed novas alleget
deductiones, Ordinarius eas cum eisdem examinatoribus ad examen revocet ad normam can. 2171.
par. 2. Si nec ipsae legitimae habitae fuerint, posthabitis quibusvis aliis deductionibus, Ordinarius clerico
praecipiat ut intra tempus praescriptum vel iterum praescribendum redeat sub poena privationis beneficii ipso
facto incurrenda.
189

