Can. 739. In alieno territorio nemini licet, sine debita licentia, baptismum sollemnem conferre ne sui quidem loci
incolis.
Can. 740. Ubi paroeciae aut quasi-paroeciae nondum sunt constitutae, statutorum peculiarium et receptarum
consuetudinum ratio habenda est, ut constet cuinam sacerdoti, praeter Ordinarium, in universo territorio vel in
eius parte ius insit baptizandi.
Can. 741. Extraordinarius baptismi sollemnis minister est diaconus; qui tamen sua potestate ne utatur sine loci
Ordinarii vel parochi licentia, iusta de causa concedenda, quae, ubi necessitas urgeat, legitime praesumitur.
Can. 742. § 1. Baptismus non sollemnis, de quo in can. 759, § 1, potest a quovis ministrari, servata debita
materia, forma et intentione; quatenus vero fieri potest, adhibeantur duo testes vel saltem unus quibus baptismi
collatio probari possit.
§ 2. Si tamen adsit sacerdos, diacono praeferatur, diaconus subdiacono, clericus laico et vir feminae, nisi pudoris
gratia deceat feminam potius quam virum baptizare, vel nisi femina noverit melius formam et modum
baptizandi.
§ 3. Patri aut matri suam prolem baptizare non licet, praeterquam in mortis periculo, quando alius praesto non
est, qui baptizet.
Can. 743. Curet parochus ut fideles, praesertim obstetrices, medici et chirurgi, rectum baptizandi modum pro
casu necessitatis probe ediscant.
Can. 744. Adultorum baptismus, ubi commode fieri possit, ad loci Ordinarium deferatur, ut, si voluerit, ab eo vel
ab eius delegato sollemnius conferatur.
CAPUT II.
De baptismi subiecto.
Can. 745. § 1. Subiectum capax baptismi est omnis et solus homo viator, nondum baptizatus.
§ 2. Cum agitur de baptismo:
1.o Parvulorum seu infantium nomine veniunt, ad normam can. 88, § 3, qui nondum rationis usum adepti sunt,
eisdemque accensentur amentes ab infantia, in quavis aetate constituti;
2.o Adulti autem censentur, qui rationis usu fruuntur; idque satis est ut suo quisque animi motu baptismum petat
et ad illum admittatur.
Can. 746. § 1. Nemo in utero matris clausus baptizetur, donec probabilis spes sit ut rite editus baptizari possit.
§ 2. Si infans caput emiserit et periculum mortis immineat, baptizetur in capite; nec postea, si vivus evaserit, est
iterum sub conditione baptizandus.
§ 3. Si aliud membrum emiserit, in illo, si periculum immineat, baptizetur sub conditione; at tunc, si natus
vixerit, est rursus sub conditione baptizandus.
§ 4. Si mater praegnans mortua fuerit, fetus ab iis ad quos spectat extractus, si certo vivat, baptizetur absolute; si
dubie, sub conditione.
§ 5. Fetus, in utero baptizatus, post ortum denuo sub conditione baptizari debet.
Can. 747. Curandum ut omnes fetus abortivi, quovis tempore editi, si certo vivant, baptizentur absolute; si dubie,
sub conditione.
Can. 748. Monstra et ostenta semper baptizentur saltem sub conditione; in dubio autem unusne an plures sint
homines, unus absolute baptizetur, ceteri sub conditione.
Can. 749. Infantes expositi et inventi nisi, re diligenter investigata, de eorum baptismo constet, sub conditione
baptizentur.
Can. 750. § 1. Infans infidelium, etiam invitis parentibus, licite baptizatur, cum in eo versatur vitae discrimine, ut
prudenter praevideatur moriturus, antequam usum rationis attingat.
§ 2. Extra mortis periculum, dummodo catholicae eius educationi cautum sit, licite baptizatur:
1.o Si parentes vel tutores, aut saltem unus eorum, consentiant;
2.o Si parentes, idest pater, mater, avus, avia, vel tutores desint, aut ius in eum amiserint, vel illud exercere nullo
pacto queant.
Can. 751. Circa baptismum infantium duorum haereticorum aut schismaticorum, aut duorum catholicorum qui in
apostasiam vel haeresim vel schisma prolapsi sint, generatim serventur normae in superiore canone constitutae.
Can. 752. § l. Adultus, nisi sciens et volens probeque instructus, ne baptizetur; insuper admonendus ut de
peccatis suis doleat.
§ 2. In mortis autem periculo, si nequeat in praecipuis fidei mysteriis diligentius instrui, satis est, ad baptismum
conferendum, ut aliquo modo ostendat se eisdem assentire serioque promittat se christianae religionis mandata
servaturum.
§ 3. Quod si baptismum ne petere quidem queat, sed vel antea vel in praesenti statu manifestaverit aliquo
probabili modo intentionem illum suscipiendi, baptizandus est sub conditione; si deinde convaluerit et dubium de
valore baptismi collati permaneat, sub conditione baptismus rursus conferatur.
Can. 758. § l. Tam sacerdotem qui adultos baptizaturus est, quam ipsos adultos qui sani sint, decet esse ieiunos.
68

