Can. 684. Fideles laude digni sunt, si sua dent nomina associationibus ab Ecclesia erectis vel saltem
commendatis; caveant autem ab associationibus secretis, damnatis, seditiosis, suspectis aut quae studeant sese a
legitima Ecclesiae vigilantia subducere.
Can. 685. Associationes distinctae a religionibus vel societatibus de quibus in can. 487-681, ab Ecclesia constitui
possunt vel ad perfectiorem vitam christianam inter socios promovendam, vel ad aliqua pietatis aut caritatis
opera exercenda, vel denique ad incrementum publici cultus.
Can. 686. § 1. Nulla in Ecclesia recognoscitur associatio quae a legitima auctoritate ecclesiastica erecta vel
saltem approbata non fuerit.
§ 2. Associationes erigere vel approbare pertinet, praeter Romanum Pontificem, ad loci Ordinarium, exceptis illis
quarum instituendarum ius, apostolico ex privilegio, aliis reservatum est.
§ 3. Licet privilegium concessum probetur, semper tamen, nisi aliud in ipso privilegio cautum sit, requiritur ad
validitatem erectionis consensus Ordinarii loci scripto datus; consensus tamen ab Ordinario praestitus pro
erectione domus religiosae valet etiam pro erigenda in eadem domo vel ecclesia ei adnexa associatione, quae non
sit constituta ad modum organici corporis et illius religionis sit propria.
§ 4. Vicarius Generalis ex solo mandato generali, et Vicarius Capitularis nequeunt associationes erigere aut
consensum praebere pro earum erectione aut aggregatione.
§ 5. Erectionis litterae ab iis qui ex privilegio apostolico associationem erigunt, gratis concedantur sola excepta
taxa pro expensis necessariis.
Can. 687. Ad normam can. 100, tunc tantum fidelium associationes iuridicam in Ecelesia personam acquirunt,
cum a legitimo Superiore ecclesiastico formale obtinuerunt erectionis decretum.
Can. 688. Associatio titulum seu nomen ne assumat quod levitatem aut absonam novitatem sapiat, vel speciem
devotionis a Sede Apostolica non probatam exprimat.
Can. 689. § l. Quaelibet associatio sua statuta habeat, a Sede Apostolica vel ab Ordinario loci examinata et
approbata.
§ 2. Statuta quae non sint confirmata a Sede Apostolica, moderationi et correctioni Ordinarii loci semper
subiecta manent.
Can. 690. § l. Omnes associationes, etiam ab Apostolica Sede erectae, nisi speciale obstet privilegium,
iurisdictioni subsunt et vigilantiae Ordinarii loci, qui ad normas sacrorum canonum eas invisendi ius habet et
munus.
§ 2. Associationes tamen, quae vi privilegii apostolici a religiosis exemptis in suis ecclesiis institutae sunt,
Ordinariis locorum fas non est visitare quod attinet ad ea quae internam disciplinam seu spiritualem associationis
directionem spectant.
Can. 691. § 1. Associatio legitime erecta, nisi aliud expresse cautum sit, bona temporalia possidere et
administrare potest sub auctoritate Ordinarii loci, cui rationem administrationis saltem quotannis reddere debet,
ad normam can.1525, minime vero parochi, licet in eius territorio erecta sit, nisi aliud Ordinarius ipse statuerit.
§ 2. Potest, ad normam statutorum, oblationes recipere, et receptas erogare ad pios ipsius associationis usus,
salva semper offerentium voluntate.
§ 3. Nulli associationi eleemosynas colligere licet, nisi id aut statuta permittant, aut necessitas postulet, et loci
Ordinarii consensus accedat ac servetur forma ab eodem praescripta.
§ 4. Ad eleemosynas extra territorium colligendas uniuscuiusque Ordinarii venia, scripto data, requiritur.
§ 5. Oblationum quoque ac eleemosynarum fidelis erogationis rationem associatio reddat Ordinario loci.
Can.692. Ad fruendum associationis iuribus, privilegiis, indulgentiis, aliisque gratiis spiritualibus, necesse est et
sufficit ut quis in eam valide receptus sit, secundum propria associationis statuta et ab ea legitime non expulsus.
Can. 693. § l. Acatholici et damnatae sectae adscripti aut censura notorie irretiti et in genere publici peccatores
valide recipi nequeunt.
§ 2. Eadem persona potest adscribi pluribus associationibus, salvo praescripto can. 705.
§ 3. Absentes ne adscribantur associationibus ad modum organici corporis constitutis; praesentes autem, nonnisi
scientes ac volentes adscribi possunt.
§ 4. Salvo praescripto can. 704, religiosi possunt piis associationibus nomen dare, exceptis iis quarum leges,
Superiorum iudicio, cum observantia regulae et constitutionum conciliari nequeant.
Can. 694. § l. Receptio fiat ad normam iuris ac statutorum uniuscuiusque associationis.
§ 2. Ut autem de receptione constet, inscriptio in albo associationis fieri omnino debet; imo haec inscriptio, si
associatio in personam moralem erecta fuerit, est ad validitatem necessaria.
Can. 695. Occasione receptionis in associationem nihil directe vel indirecte exigatur, praeter id quod in statutis
legitime approbatis designatum sit, aut ab Ordinario loci, ratione specialium circumstantiarum expresse
permissum in associationis favorem.
Can. 696. § I. Nemo, legitime adscriptus, ab associatione dimittatur, nisi iusta de causa ad normam statutorum.
§ 2. Qui in casum inciderint, de quo in can. 693, § l, expungantur, praemissa monitione, servatis propriis statutis
et salvo iure recursus ad Ordinarium.
63

