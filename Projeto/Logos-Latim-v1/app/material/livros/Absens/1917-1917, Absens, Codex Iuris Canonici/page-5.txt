Can. 64. Per communicationem privilegiorum, etiam in forma aeque principali, ea tantum privilegia impertita
censentur, quae directe, perpetuo et sine speciali relatione ad certum locum aut rem aut personam concessa
fuerant primo privilegiario, habita etiam ratione capacitatis subiecti, cui fit communicatio.
Can. 65. Cum privilegia acquiruntur per communicationem in forma accessoria, augentur, imminuuntur vel
amittuntur ipso facto, si forte augeantur, imminuantur vel cessent in principali privilegiario; secus si acquirantur
per communicationem in forma aeque principali.
Can. 66. par. 1. Facultates habituales quae conceduntur vel in perpetuum vel ad praefinitum tempus aut certum
numerum casuum, accensentur privilegiis praeter ius.
par. 2. Nisi in earum concessione electa fuerit industria personae aut aliud expresse cautum sit, facultates
habituales, Episcopo aliisve de quibus in can. 198, par. 1 ab Apostolica Sede concessae, non evanescunt, resoluto
iure Ordinarii cui concessae sunt, etiamsi ipse eas exsequi coeperit, sed transeunt ad Ordinarios qui ipsi in
regimine succedunt; item concessae Episcopo competunt quoque Vicario Generali.
par. 3. Concessa facultas secumfert alias quoque potestates quae ad illius usum sunt necessariae; quare in
facultate dispensandi includitur etiam potestas absolvendi a poenis ecclesiasticis, si quae forte obstent, sed ad
effectum dumtaxat dispensationis consequendae.
Can. 67. Privilegium ex ipsius tenore aestimandum est, nec licet illud extendere aut restringere.
Can. 68. In dubio privilegia interpretanda sunt ad normam can. 50; sed ea semper adhibenda interpretatio, ut
privilegio aucti aliquam ex indulgentia concedentis videantur gratiam consecuti.
Can. 69. Nemo cogitur uti privilegio in sui dumtaxat favorem concesso, nisi alio ex capite exsurgat obligatio.
Can. 70. Privilegium, nisi aliud constet, censendum est perpetuum.
Can. 71. Per legem generalem revocantur privilegia in hoc Codice contenta; ad cetera quod attinet, servetur
praescriptum can. 60.
Can. 72. par. 1. Privilegia cessant per renuntiationem a competenti Superiore acceptatam.
par. 2. Privilegio in sui tantum favorem constituto quaevis persona privata renuntiare potest.
par. 3. Concesso alicui communitati, dignitati locove renuntiare privatis personis non licet.
par. 4. Nec ipsi communitati seu coetui integrum est renuntiare privilegio sibi dato per modum legis, vel si
renuntiatio cedat in Ecclesiae aliorumve praeiudicium.
Can. 73. Resoluto iure concedentis, privilegia non exstinguuntur, nisi data fuerint cum clausula: ad beneplacitum
nostrum, vel alia aequipollenti.
Can. 74. Privilegium personale personam sequitur et cum ipsa exstinguitur.
Can. 75. Privilegia realia cessant per absolutum rei vel loci interitum; privilegia vero localia, si locus intra
quadraginta annos restituatur, reviviscunt.
Can. 76. Per non usum vel per usum contrarium privilegia aliis haud onerosa non cessant; quae vero in aliorum
gravamen cedunt, amittuntur, si accedat legitima praescriptio vel tacita renuntiatio.
Can. 77. Cessat quoque privilegium, si temporis progressu rerum adiuncta sic, iudicio Superioris, immutentur ut
noxium evaserit, aut eius usus illicitus fiat; item elapso tempore vel expleto numero casuum pro quibus
privilegium fuit concessum, firmo praescripto can. 207, par. 2.
Can. 78. Qui abutitur potestate sibi ex privilegio permissa, privilegio ipso privari meretur; et Ordinarius Sanctam
Sedem monere ne omittat, si quis privilegio ab eadem concesso graviter abutatur.
Can. 79. Quamvis privilegia, oretenus a Sancta Sede obtenta, ipsi petenti in foro conscientiae suffragentur, nemo
tamen potest cuiusvis privilegii usum adversus quemquam in foro externo vindicare, nisi privilegium ipsum sibi
concessum esse legitime evincat.
TITULUS VI.
De dispensationibus.
Can. 80. Dispensatio, seu legis in casu speciali relaxatio, concedi potest a conditore legis, ab eius successore vel
Superiore, nec non ab illo cui iidem facultatem dispensandi concesserint.
Can. 81. A generalibus Ecclesiae legibus Ordinarii infra Romanum Pontificem dispensare nequeunt, ne in casu
quidem peculiari, nisi haec potestas eisdem fuerit explicite vel implicite concessa, aut nisi difficilis sit recursus
ad Sanctam Sedem et simul in mora sit periculum gravis damni, et de dispensatione agatur quae a Sede
Apostolica concedi solet.
Can. 82. Episcopi aliique locorum Ordinarii dispensare valent in legibus dioecesanis, et in legibus Concilii
provincialis ac plenarii ad normam can. 291, par. 2, non vero in legibus quas speciatim tulerit Romanus Pontifex
pro illo peculiari territorio, nisi ad normam can. 81.
Can. 83. Parochi nec a lege generali nec a lege peculiari dispensare valent, nisi haec potestas expresse eisdem
concessa sit.
Can. 84. par. 1. A lege ecclesiastica ne dispensetur sine iusta et rationabili causa, habita ratione gravitatis legis a
qua dispensatur; alias dispensatio ab inferiore data illicita et invalida est.
par. 2. Dispensatio in dubio de sufficientia causae licite petitur et potest licite et valide concedi.
Can. 85. Strictae subest interpretationi non solum dispensatio ad normam can. 50, sed ipsamet facultas
dispensandi ad certum casum concessa.
5

