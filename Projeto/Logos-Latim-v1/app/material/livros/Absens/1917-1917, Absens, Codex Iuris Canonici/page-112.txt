Can. 1281. § 1. Insignes reliquiae aut imagines pretiosae itemque aliae reliquiae aut imagines quae in aliqua
ecclesia magna populi veneratione honorentur, nequeunt valide alienari neque in aliam ecclesiam perpetuo
transferri sine Apostolicae Sedis permissu.
§ 2. Insignes Sanctorum vel Beatorum reliquiae sunt corpus, caput, brachium, antibrachium, cor, lingua, manus,
crus aut illa pars corporis in qua passus est martyr, dummodo sit integra et non parva.
Can.1282. § 1. Insignes Sanctorum vel Beatorum reliquiae nequeunt in aedibus vel oratoriis privatis asservari,
sine expressa Ordinarii loci licentia.
§ 2. Reliquiae non insignes debito cum honore etiam in domibus privatis servari pieque a fidelibus gestari
possunt.
Can. 1283. § 1. Publico cultu eae solae reliquiae in ecclesiis, quanquam exemptis, honorari possunt, quas
genuinas esse constet authentico documento alicuius S. R. E. Cardinalis, vel Ordinarii loci, vel alius viri
ecclesiastici cui facultas authenticandi indulto apostolico sit concessa.
§ 2. Vicarius Generalis nequii, sine mandato speciali, reliquias authenticas edicere.
Can. 1284. Locorum Ordinarii reliquiam, quam certo non esse authenticam norint, a fidelium cultu prudenter
amoveant.
Can. 1285. § 1. Sacrae reliquiae, quarum authenticitatis documenta ob civiles perturbationes vel ob alium
quemlibet casum interierint, publicae venerationi ne exponantur, nisi praecedat iudicium Ordinarii loci, non
autem Vicarii Generalis sine mandato speciali.
§ 2. Reliquiae tamen antiquae in ea veneratione qua hactenus fuerunt, sunt retinendae, nisi in aliquo peculiari
casu certis argumentis constet eas falsas vel suppositicias esse.
Can. 1286. Locorum Ordinarii ne sinant, maxime in sacris concionibus, libris, ephemeridibus vel commentariis
fovendae pietati destinatis, ex meris coniecturis, ex solis probabilibus argumentis vel praeiudicatis opinionibus,
praesertim verbis ludibrium aut despectum sapientibus, quaestiones agitari de sacrarum reliquiarum
authenticitate.
Can. 1287. § 1. Reliquiae, cum exponuntur, in thecis seu capsis clausae et obsignatae sint oportet.
§ 2. Reliquiae sanctissimae Crucis nunquam in eadem theca cum reliquiis Sanctorum publicae venerationi
exhibeantur, sed propriam thecam separatam habeant.
§ 3. Beatorum reliquiae, sine peculiari indulto, in processionibus ne circumferantur, neve in ecclesiis exponantur,
nisi ubi eorum officium et Missa celebretur ex Sedis Apostolicae concessione.
Can. 1288. Sanctissimae Crucis reliquiae, quas in cruce pectorali Episcopus forte defert, ecclesiae cathedrali,
ipso defuncto, cedunt, Episcopo successori transmittendae; et si defunctus pluribus praefuerit dioecesibus,
ecclesiae cathedrali dioecesis, in cuius territorio supremum diem obiit aut, si extra dioecesim mortuus est, ex qua
ultimo discessit.
Can. 1289. § 1. Sacras reliquias vendere nefas est; adeoque Ordinarii locorum, vicarii foranei, parochi aliive
curam animarum habentes, sedulo caveant ne sacrae reliquiae, praesertim sanctissimae Crucis, occasione
maxime hereditatum aut alienationis acervi bonorum, veneant, neve in acatholicorum manus transeant.
§ 2. Rectores ecclesiarum, ceterique ad quos spectat, sedulo invigilent ne sacrae reliquiae ullo modo profanentur,
neve hominum incuria pereant, vel minus decenter custodiantur.
TITULUS XVII.
De sacris processionibus.
Can. 1290. § 1. Nomine sacrarum processionum significantur sollemnes supplicationes quae a populo fideli,
duce clero, fiunt eundo ordinatim de loco sacro ad locum sacrum, ad excitandam fidelium pietatem, ad
commemoranda Dei beneficia eique gratias agendas, ad divinum auxilium implorandum.
§ 2. Ordinariae sunt quae statis diebus per annum fiunt ad normam librorum liturgicorum vel consuetudinum
ecclesiarum; extraordinariae, quae aliis publicis de causis in alios dies indicuntur.
Can. 1291. § 1. Nisi aliter ferat immemorabilis consuetudo, vel locorum circumstantiae, prudenti Episcopi
iudicio, aliud exigant, die festo Corporis Christi unica tantum sollemnisque per publicas vias processio in uno
eodemque loco fieri debet ab ecclesia digniore, eique clerici omnes religiosaeque virorum familiae, etiam
exemptae, et laicorum confraternitates interesse debent, regularibus exceptis qui in strictiore clausura perpetuo
vivant, aut a civitate ultra tria millia passuum distent.
§ 2. Ceterae paroeciae et ecclesiae etiam regulares possunt, intra octavam, proprias processiones extra ecclesiae
ambitum agere; sed ubi plures sunt ecclesiae, Ordinarii loci est dies, horas ac vias praestituere quibus suam
quaeque processionem agant.
Can. 1292. Ordinarius loci, audito Capitulo cathedrali, potest ex publica causa extraordinarias processiones
indicere; quibus, sicut et ordinariis ac consuetis, ii omnes interesse debent de quibus in can. 1291, § 1.
112

