Can. 801. In sanctissima Eucharistia sub speciebus panis et vini ipsemet Christus Dominus continetur, offertur,
sumitur.
CAPUT I.
De sacrosancto Missae sacrificio.
ART. I. De sacerdote Missae sacrificium celebrante.
Can. 802. Potestatem offerendi Missae sacrificium habent soli sacerdotes.
Can. 803. Non licet pluribus sacerdotibus concelebrare, praeterquam in Missa ordinationis presbyterorum et in
Missa consecrationis Episcoporum secundum Pontificale Romanum.
Can. 804. § 1. Sacerdos extraneus ecclesiae in qua celebrare postulat, exhibens authenticas et adhuc validas
litteras commendatitias sui Ordinarii, si sit saecularis, vel sui Superioris, si religiosus, vel Sacrae Congregationis
pro Ecclesia Orientali, si sit ritus orientalis, ad Missae celebrationem admittatur, nisi interim aliquid eum
commisisse constet, cur a Missae celebratione repelli debeat.
§ 2. Si iis litteris careat, sed rectori ecclesiae de eius probitate apprime constet, poterit admitti; si vero rectori sit
ignotus, admitti adhuc potest semel vel bis, dummodo, ecclesiastica veste indutus, nihil ex celebratione ab
ecclesia in qua litat, quovis titulo, percipiat, et nomen, officium suamque dioecesim in peculiari libro signet.
§ 3. Peculiares hac de re normae, salvis huius canonis praescriptis, ab Ordinario loci datae, servandae sunt ab
omnibus, etiam religiosis exemptis, nisi agatur de admittendis ad celebrandum religiosis in ecclesia suae
religionis.
Can. 805. Sacerdotes omnes obligatione tenentur Sacrum litandi pluries per annum; curet autem Episcopus vel
Superior religiosus ut iidem saltem singulis diebus dominicis aliisque festis de praecepto divinis operentur.
Can. 806. § 1. Excepto die Nativitatis Domini et die Commemorationis omnium fidelium defunctorum, quibus
facultas est ter offerendi Eucharisticum Sacrificium, non licet sacerdoti plures in die celebrare Missas, nisi ex
apostolico indulto aut potestate facta a loci Ordinario.
§ 2. Hanc tamen facultatem impertiri nequit Ordinarius, nisi cum, prudenti ipsius iudicio, propter penuriam
sacerdotum die festo de praecepto notabilis fidelium pars Missae adstare non possit; non est autem in eius
potestate plures quam duas Missas eidem sacerdoti permittere.
Can. 807. Sacerdos sibi conscius peccati mortalis, quantumvis se contritum existimet, sine praemissa
sacramentali confessione Missam celebrare ne audeat; quod si, defciente copia confessarii et urgente necessitate,
elicito tamen perfectae contritionis actu, celebraverit, quamprimum confiteatur.
Can. 808. Sacerdoti celebrare ne liceat, nisi ieiunio naturali a media nocte servato.
Can. 809. Integrum est Missam applicaro pro quibusvis tum vivis, tum etiam defunctis purgatorio igne admissa
expiantibus, salvo praescripto can. 2262, § 2, n. 2.
Can. 810. Sacerdos ne omittat ad Eucharistici Sacrificii oblationem sese piis precibus disponere, eoque expleto,
gratias Deo pro tanto beneficio agere.
Can. 811. § 1. Sacerdos, Missam celebraturus, deferat vestem convenientem quae ad talos pertingat et sacra
ornamenta a rubricis sui ritus praescripta.
§ 2. Abstineat autem a pileolo et annulo, nisi sit S. R. E. Cardinalis, Episcopus vel Abbas benedictus, aut nisi
apostolicum indultum eorundem usum in Missa celebranda eidem permittat.
Can. 812. Nulli sacerdoti celebranti, praeter Episcopos aliosque praelatos usu pontificalium fruentes, licet, sola
honoris aut sollemnitatis causa, habere presbyterum assistentem.
Can. 813. § 1. Sacerdos Missam ne celebret sine ministro qui eidem inserviat et respondeat.
§ 2. Minister Missae inserviens ne sit mulier, nisi, deficiente viro, iusta de causa, eaque lege ut mulier ex
longinquo respondeat nec ullo pacto ad altare accedat.
ART II. De Missae ritibus et caeremoniis.
Can. 814. Sacrosanctum Missae sacrificium offerri debet ex pane et vino, cui modicissima aqua miscenda est.
Can. 815. § 1. Panis debet esse mere triticeus et recenter confectus ita ut nullum sit periculum corruptionis.
§ 2. Vinum debet esse naturale de genimine vitis et non corruptum.
Can. 816. In Missae celebratione sacerdos, secundum proprium ritum, debet panem azymum vel fermentatum
adhibere ubicunque Sacrum litet.
73

