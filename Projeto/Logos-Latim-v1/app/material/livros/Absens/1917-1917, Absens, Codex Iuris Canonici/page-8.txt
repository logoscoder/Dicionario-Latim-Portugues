PARS PRIMA.
DE CLERICIS.
SECTIO I.
DE CLERICIS IN GENERE.
Can. 1O8. par. 1. Qui divinis ministeriis per primam saltem tonsuram mancipati sunt, clerici dicuntur.
par. 2. Non sunt omnes in eodem gradu, sed inter eos sacra hierarchia est in qua alii aliis subordinantur.
par. 3. Ex divina institutione sacra hierarchia ratione ordinis constat Episcopis, presbyteris et ministris; ratione
iurisdictionis, pontificatu supremo et episcopatu subordinato; ex Ecclesiae autem irnstitutione alii quoque gradus
accessere.
Can. 109. Qui in ecclesiasticam hierarehiam cooptantur, non ex populi vel potestatis saecularis consensu aut
vocatione adleguntur; sed in gradibus potestatis ordinis constituuntur sacra ordinatione; in supremo pontificatu,
ipsomet iure divino, adimpleta conditione legitimae electionis eiusdemque acceptationis; in reliquis gradibus
iurisdictionis, canonica missione.
Can. 110. Quamvis Praelati titulo, honoris causa, a Sede Apostolica etiam nonnulli clerici donentur sine ulla
iurisdictione, proprio tamen nomine Praelati in iure dicuntur clerici sive saeculares sive religiosi qui
iurisdictionem ordinariam in foro externo obtinent.
TITULUS I.
De clericorum adscriptione alicui dioecesi.
Can. lll. par. l. Quemlibet clericum oportet esse vel alicui dioecesi vel alicui religioni adscriptum, ita ut clerici
vagi nullatenus admittantur.
par. 2. Per receptionem primae tonsurae clericus adscribitur seu, ut aiunt, incardinatur dioecesi pro cuius servitio
promotus fuit.
Can. 112. Praeter casus de quibus in can. 114, 641, par. 2, ut clericus alienae dioecesi valide incardinetur, a suo
Ordinario obtinere debet litteras ab eodem subscriptas excardinationis perpetuae et absolutae; et ab Ordinario
alienae dioecesis litteras ab eodem subscriptas incardinationis pariter perpetuae et absolutae.
Can. 113. Excardinationem et incardinationem concedere nequit Vicarius Generalis sine mandato speciali, nec
Vicarius Capitularis, nisi post annum a vacatione sedis episcopalis et cum consensu Capituli.
Can. 114. Habetur excardinatio et incardinatio, si ab Ordinario alienae dioecesis clericus beneficium residentiale
obtinuerit cum consensu sui Ordinarii in scriptis dato, vel cum licentia ab eodem in scriptis concessa e dioecesi
discedendi in perpetuum.
Can. 115. Etiam per professionem religiosam quis a propria dioecesi excardinatur, ad normam can. 585.
Can. 116. Excardinatio fieri nequit sine iustis causis, et effectum non sortitur, nisi incardinatione secuta in alia
dioecesi, cuius Ordinarius de eadem priorem Ordinarium quantocius certiorem reddat.
Can. 117. Ad incardinationem alieni clerici Ordinarius ne deveniat, nisi:
1.deg. Necessitas aut utilitas dioecesis id exigat, et salvis iuris praescriptis circa canonicum ordinationis titulum;
2.deg. Ex legitimo documento sibi constiterit de obtenta legitima excardinatione, et habuerit praeterea a Curia
dimittente, sub secreto, si opus sit, de clerici natalibus, vita, moribus ac studiis opportuna testimonia, maxime si
agatur de incardinandis clericis diversae linguae et nationis; Ordinarius autem dimittens, graviter onerata eius
conscientia, advigilare debet ut testimonia sint veritati conformia;
3.deg. Clericus iureiurando coram eodem Ordinario eiusve delegato declaraverit se in perpetuum novae dioecesis
servitio velle addici ad normam sacrorum canonum.
TITULUS II.
De iuribus et privilegiis clericorum.
Can. 118. Soli clerici possunt potestatem sive ordinis sive iurisdictionis ecclesiasticae et beneficia ac pensiones
ecclesiasticas obtinere.
Can. ll9. Omnes fideles debent clericis, pro diversis eorum gradibus et muneribus, reverentiam seque sacrilegii
delicto commaculant, si quando clericis realem iniuriam intulerint.
Can. l20. par. I. Clerici in omnibus causis sive contentiosis sive criminalibus apud iudicem ecclesiasticum
conveniri debent, nisi aliter pro locis particularibus legitime provisum fuerit.
par. 2. Patres Cardinales, Legati Sedis Apostolicae, Episcopi etiam titulares, Abbates vel Praelati nullius supremi
religionum iuris pontificii Superiores, Officiales maiores Romanae Curiae, ob negotia ad ipsorum munus
pertinentia, apud iudicem laicum conveniri nequeunt sine venia Sedis Apostolicae; ceteri privilegio fori
gaudentes, sine venia Ordinarii loci in quo causa peragitur; quam tamen licentiam Ordinarius, praesertim cum
actor est laicus, ne deneget sine iusta et gravi causa, tum maxime cum controversiae inter partes componendae
frustra operam dederit.
par. 3. Si nihilominus ab eo qui nullam praehabuerit veniam, conveniantur, possunt, ratione necessitatis, ad
vitanda maiora mala comparere, certiore tamen facto Superiore a quo venia obtenta non fuit.
Can.121. Clerici omnes a servitio militari, a muneribus et publicis civilibus officiis a statu clericali alienis
immunes sunt.
8

