Mysterii paschalis memoriale
11. Christum commemorare, eius integram vitam in memomoriam vocare est, quia in Missa pro modulo suo
praesentia adsunt per annum mysteria redemptionis, praesertim tamen, iuxta S. Paulum, humiliatio (cf. Phil 2),
amor summus, qui eum oboedientem fecit usque ad crucem. Quotiescumque corpus eius manducamus et
sanguinem eius bibimus, mortem eius annuntiamus donec veniat (cf. 1 Cor 11,26), perinde atque resurrectionem
eius (cf. Act 2, 32-36 ; Rm 10,9 ; 1 Cor 12,3 ; Phil 2,9-11). Propterea ipse Pascha nostrum est immolatum (cf. 1
Cor 5,7-8), stans quoniam resurrexit (cf. Ap 5,6).
Institutio Eucharistiae principium habuit in novissima Cena : verba a Iesu dicta mortem eius anticipant ; quae
tamen inanis maneret, nisi amor eius morte fortior esset, ut perveniret ad resurrectionem. Quae est causa, cur
traditio christiana mortem et resurrectionem mysterium paschale vocet. Eucharistia scilicet multo plus est, quam
mera cena ; eius pretium mors fuit quae resurrectione victa est. Proinde latus Christi apertum locus est et origo
unde Ecclesia oritur atque sacramenta proveniunt, quibus aedificatur, baptismum et Eucharistia, donum et
vinculum charitatis (cf. Io 19,34). Ita in Eucharistia eum adoramus, “qui fuit mortuus et ecce est vivens in
saecula saeculorum” (Ap 1,18). Quae omnia statim post consecrationem Canon Romanus exprimit : “Unde et
memores, Domine, nos servi tui, sed et plebs tua sancta, eiusdem Christi, Filii tui, Domini nostri, tam beatae
passionis, necnon et ab inferis resurrectionis sed et in caelos gloriosae ascensionis : offerimus praeclarae
maiestati tuae de tuis donis ac datis hostiam puram, hostiam sanctam, hostiam immaculatam, Panem sanctum
vitae aeternae et Calicem salutis perpetuae”. Inter ‘mysticam cenam’, [21]in persona Iesu Christi simul adsunt
pro praeterito Vetus Testamentum, pro praesenti Testamentum Novum, pro futuro imminens immolatio. [22]Ope
Eucaristiae aliud ingredimur tempus, quod iam non subicitur computationi nostrae, sed in eo futura, dum
praeterita collustrant, nobis pro stabili praesentia offeruntur; proinde Christi mysterium, alpha et omega, cuivis
homini, quovis tempore, contemporale fit. [23]Tempus breve est (cf. 1 Cor 7,29), resurrectionem exspectamus
mortuorum et iam in caelo vivimus. “Terram in caelum mutat hoc mysterium”. [24]
Praesentia Domini permanens
12. In omnibus sacramentis Christus operatur per signa visibilia, quae, nulla naturae mutatione, virtutem
assumunt sanctificandi transitoriam. In Eucharistia, ipse adest praesens in corpore et sanguine suis, in anima et
divinitate, et homini suam donat integram personam et vitam. In Veteri Testamento Deus, per nuntios suos, in
nube (shekhinà) praesentiam commonstrabat suam, in tabernaculo, in templo; in Novo Testamento, in
plenitudine temporis, ipse venit et in hominibus habitat, in Verbo incarnato (cf. Io 1,14) atque vere Emmanuel fit
(cf. Mt 1,23), et nobis loquitur in Filio, quem constituit heredem suum (cf. Heb 1,1-2).
S. Paulus, ut explanet id, quod in communione Eucharistiae fit, asserit: “Qui autem adhaeret Domino, unus
spiritus est” (1 Cor 6,17), in vita quadam nova, quae a Spiritu Sancto provenit. S. Augustinus penitus haec
intellexit, sed ante eum intellexerat S. Ignatius Antiochenus, postea vero monachi et permulti mystici et theologi.
Divina Liturgia praesentia ista est Christi, “quae omnem congregat (ekklesiázon) creaturam”, [25]eamque
convocat circa sanctum altare et “providentiae rationibus astringit ac nectit tum ipse sibi tum invicem”. [26]S.
Ioannes Chrysostomus scripsit: “quando igitur ad sacram mensam es accessurus, illic adesse Dominum omnium
arbitrare”. [27]Propterea adoratio a communione scindi nequit.
Sacramentum hoc magnum est: substantialiter Iesum Christum adesse! [28]Quod in Vaticano II idem significat
quod definitio tridentina sonat: per transubstantiationem Dominus praesens fit in corpore et sanguine. [29]Patres
orientales nomine utuntur metabolismi [30]panis et vini in corpus et sanguinem. Duo modi sunt insignes
rationem cum mysterio coniugandi, quia, ut Paulus VI adfirmavit, praesentia eucharistica “miraculum omnium in
suo genere maximum efficit”. [31]

Caput II
Eucharistia: donum Ecclesiae datum, semper explorandum

