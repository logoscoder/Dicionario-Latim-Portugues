Patres et doctores Ecclesiae
13. Ecclesia, ut eam indicaret actionem gratiarum (graece eucharisteîn) potissimum esse, ab Ultimae Cenae
transiit in Eucharistiam, quod nomen ceteris, ut sunt Coena dominica, Fractio panis, Sanctum Sacrificium,
Adunatio eucharistica, Sancta Missa, Cena Mystica, Sancta et Divina Liturgia, antepositum est. [32]Qua re
intellegimus celebrationem Eucharistiae a baptizatis die Dominica, horis matutinis, inchoatam, exclusis tamen
catechumenis et paenitentibus. Ordo celebrationis iam in Evangelio secundum S. Lucam (cf. 24,25-31)
delineatum esse videtur: in Emmaus, cum sero esset die illo Paschatis, apparuit Dominus redivivus discipulis
suis, qui quidem eum audierunt mente magis magisque condita, donec ipse se agnosci sivit in actione gratiarum
et in fractione panis. Ut Traditio Catholica docet, Eucharistia cum revelatio Patris est in mysterio Filii, qui
hominem redimit, tum perinde actio gratiarum Ecclesiae pro hac salvifica redemptione [33]. Hoc in textu, qui in
antiquissimis post Apostolorum aetatem adnumeratur testimoniis, saepe mentio Ecclesiae fit, ad urgendum
nexum indissolubilem cum Eucharistia ; post autem consecrationem invocatur praesentia Spiritus Sancti, ut
Ecclesiam dignam efficiat, quae oblationem offerat.
S. Ignatius Antiochenus [34]testimonium praebet de studio Eucharistiam frequentandi ad confirmandam
concordiam in fide, ut divisiones a Satana concitatae vincantur ; ad eam in unitate vivendam, quia una est caro,
unus sanguis Domini, unum altare, unus Episcopus; ad agnoscendam in ea carnem Iesu Christi, qui pro peccatis
passus est et resurrexit. Eucharistia esca est spiritualis ad vitam aeternam, sacrificium universale, quod propheta
Malachias vaticinatus est, fons est verae pacis. [35]Notissima est apud S. Iustinum descriptio Eucharistiae
dominicalis, qua die mundus creatus est et Iesus Christus resurrexit. [36]S. Irenaeus Eucharistiam adhibet, ut
adfirmet veritatem incarnationis, contra gnosticos ; saepius urget praesentiam Christi veram in corpore et
sanguine, quibus oportet alamur ut corpus nostrum resurgat. [37]S. Cyprianus quoque instat de identitate panis et
vini cum corpore et sanguine Christi deque duobus communionis effectibus, qui sunt : virtus martyrum et unitas
christianorum. [38]
14. Postquam Ecclesia publica auctoritate probata est, meditatio theologica primum incepta est, quae postea
definiit eam, quae futura erat doctrina eucharistica de praesentia Christi, de modo quo perficitur, de dimensione
sacrificali, ut Patres testantur in Catechesibus, quae precedebant, comitabantur, sequebantur intiationem
christianam. S. Gregorius Nyssenus, exempli gratia, adfirmat, per communionem eucharisticam adhaesionem
fieri Corpori Christi, animae vero eius per fidem, [39]accipi demum immortalitatem. S. Cyrillus quoque
episcopus Ierosolimitanus, S. Petro nixus, monet nos per Eucharistiam participes fieri naturae divinae. [40]S.
Ioannes Chrysostomus autem Eucharistiam videt, in contextu initiationis baptismalis, pro alimento acceptae vitae
eiusdemque munimento in pugna adversus Satanam. Interpretatio ista magnum habet pondus, quippe quae ad
novissima recto studio contendat : “Cum enim vides Dominum immolatum et iacentem, et sacerdotem sacrificio
incumbentem ac precantem, omnesque pretioso illo sanguine rubentes, an putas te adhuc cum hominibus et in
terra esse ? Annon potius in caelos translatus, omnique carnali cogitatione eliminata, nudo animo menteque pura
quae in caelis sunt circumspicis ?”. [41]
Meditatio doctrinalis et ritualis Theodori Mopsuesteni cum realismo, ut ita dicamus, Eucharistico distinguitur,
tum virtute sanctitatem efficiendi in Passione Iesu Christi et in resurrectione insita illustratur, tum demum
epiclesi insignitur, qua omnes, qui communicant eucharistice ad unitatem adducuntur; [42]ut Theodorus quoque
sentit, baptismi vita Eucharistia alitur. Divus Ambrosius vero Eucharistiam inter Veteris Testamenti
dispensationem et res novissimas collocat. [43]Verbis autem Iesu, quae sacerdos profert quibusque Iesus Ipse se
in oblationem dat daturque Patri, ipsius praesentia substantialis comprobatur. Nonnulli Patres principium
commonstrant meditationis de transubstantiatione panis et vini. Apud Divum Augustinum in meditatione de
Eucharistia cum cogitatio praevalet veritatis eius eiusdemque symbolorum, [44]tum consideratio nexus cum
Ecclesia Christi corpore (qui Christus Totus vocatur) [45]et meditatio de Sacramento quippe sacrificio eminet.
[46]
15. Eucharistiae sacramentum est praesentiae Christi. Qua re, ut S. Thomas Aquinas docet, a ceteris sacramentis
differt. [47]Repraesentare cum dicat, illud ostendit, non esse Eucharistiam devotam quandam recordationem, sed
praesentiam exsistere effectivam et efficacem Domini mortui et redivivi, qui omnem hominem pertingere vult.
[48]Triplicem autem sacramentum significationem habet : “unam quidem respectu praeteriti inquantum scilicet
est commemorativum Dominicae passionis, quae fuit verum sacrificium…Et secundum hoc nominatur
sacrificium. Aliam…respectu rei praesentis, scilicet ecclesiasticae unitatis, cui homines congregantur per hoc
Sacramentum…Tertiam significationem habet respectu futuri : inquantum scilicet hoc sacramentum est
praefigurativum fruitionis Dei, quae erit in patria”. [49]In officio Sanctissimi Corporis Domini nobis antiphonam

