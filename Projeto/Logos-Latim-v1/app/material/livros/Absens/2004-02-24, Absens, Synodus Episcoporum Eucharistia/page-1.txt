2004-02-24- Synodus Episcoporum ‘Eucharistia’

SYNODUS EPISCOPORUM
XI CŒTUS GENERALIS ORDINARIUS
EUCHARISTIA: FONS ET CULMEN VITÆ ET MISSIONIS ECCLESIÆ
LINEAMENTA

PROOEMIUM
Patres in Decimo Coetu Generali Ordinario Synodi Episcoporum congregati, sub finem laborum, mense octobri
2001, rogati sunt de themate proximi coetus et, inter multa, quae sunt proposita, etiam rem eucharisticam ipsi
subiecerunt. Consueta consultatio Conferentiarum Episcopalium, Ecclesiarum Orientalium sui iuris,
Dicasteriorum Curiae Romanae et Unionis Superiorum Generalium singulari quodam opinionum concursu,
Eucharistiae thema locum obtinere principem vicissim indicavere. Membra quoque Consilii Ordinarii Secretariae
Generalis idem se sentire patefecerunt. Hoc ipsum thema S. Pater elegit ac disposuit offerendum esse pro
collegiali meditatione Episcopis congregatis in Undecimo Coetu Generali Ordinario. Formula, quae et doctrinam
et verba in mentem revocat Concilii Vaticani II, hac sententia est constituta : Eucharistia fons et culmen vitae et
missionis Ecclesiae.
Dein Munus Consilio Secretariae Generali est commissum, ut huic titulo nonnullas sessiones reservaret laboris,
unde, quibusdam peritis adiuvantibus, iter ad hoc documentum de Lineamentis pervenit.
Primus hic est gressus, ut nemo ignorare censetur, consultationis universalis, quae sinet, ut omnes Ecclesiae
particulares in orbe dispersae processum ingrediantur synodalem, cogitatione adiutae, oratione firmatae, consiliis
quam maxime opportunis comitatae, ut parari possit Instrumentum laboris, quod ordo diei erit pro adunatione
synodali.
Consultatio ad futurum coetum synodalem rem novam conspiciet in historia Synodi Episcoporum, videlicet
thema. Quod enim argumento respondet recens petractato in Litteris Encyclicis, quas Pontifex de Eucharistia
deque eius vitali cum Ecclesia relatione conscripsit quaeque Ecclesia de Eucharistia inscribuntur.
Nec mirum est, synodum esse invitatam ad agendum de re in magisterio Pontificis ordinario inclusa. Proximitas
potius chronologica et identitas promulgativa adtentionem suscitant : nam idem Pontifex exiguo temporis
intervallo et de Eucharistia conscripsit et Synodo idem commisit thema.
Ut patet, Litteris Encyclicis Pastor voluntatem patefacit Ecclesiam universalem, cui epistula data est, exciendi, ut
se voveat, viribus spititualibus et amore renovatis, eucharistico mysterio, quo ipsius Ecclesiae vita continetur. Ita,
in hoc actu magisterii ordinarii exprimitur sollicitudo, sermone apto consuetudini nostrae aetatis, populo
dominico veritatem iterandi perennem et necessariam, ut Ecclesia viva maneat in historia.
Coetus synodalis scopos consultivos habet; nunc vero episcopi non a Pontifice sunt congregati, ut aliquid
suggererent ad interventum de doctrina apparandum. Plurimae tamen sunt causae, cur pastores sint congregandi,
ut de re suprema in vita et missione Ecclesiae postulationes manifestent et implicationes pastorales Eucharistiae
in celebratione, in cultu, in praedicatione, in caritate et omnino in operibus diversis.
Aliud vero gravissimum est caput. Si animum ad titulos convertimus, qui quidem sunt simillimi, fieri non potest,
quin secum ipse quis quaerat, cur rem iam pertractatam Pontifex elegerit. At responsum in his angustiis
dialecticis stat per Ecclesiae vitae considerationem nostrae aetati accommodatam. In Ecclesia nostrorum
temporum, quod negare nequimus, quasi quaedam “urgentia eucharistica” sunt, quae iam non a formulis pendent
incertis, ut inter Vaticanum II factum est, sed a praxi eucharistica oriuntur, quae nova quadam animi voluntate,

