scriptis, necnon in Catechismo Ecclesiae Catholicae, [10]in Codicibus Ecclesiae latinae [11]et Ecclesiarum
orientalium, [12]in Instructione pro applicatione praescriptionum liturgicarum Codicis Canonum Ecclesiarum
orientalium anno 1996 publici iuris facta, et pervestigationes insunt doctrinae et monitiones pastorales, quas
Iohannes Paulus II in Ecclesia de Eucharistia memoravit. [13]

Caput I
Sacramentum novi et aeterni Testamenti

Eucharistia in historia salutis
6. Oblatio et sacrificium Deo litata gratiarum agendarum, petitionis, peccatorum reparationis causa, in Veteri
Testamento remote contexunt et praeparant ultimam Iesu Christi cenam. Quam figura significat Servi Jhwh, qui
se in sacrificium offert suumque fundit sanguinem pro Novo Testamento (cf. Is 42, 1-9; 49, 8), loco hominum ac
pro ipsorum salute. Sacrae quoque Hebraeorum cenae, in quibus eminent memoriale illud Exodi et convivium
sacrificale, et gratiis agendis pro beneficiis omnibus a Deo collatis deserviebant et ad communionem cum Eo,
per hostias immolatas instituendam, pertinebant (cf. 1 Cor 10, 18-21). Eucharistia quoque communione nos
coniungit cum Iesu Christi sacrificio. Et hoc insuper, in traditione et cultu Hebraeorum, benedictio (berakà) cum
vitae divinae homini communicatio erat, tum actio, qua homines, stupore et adoratione comprehensi, opus
agnoscebant Dei. Quod ope sacrificii in templo oblati et coenae domi confectae contingebat (cf. Gn 1, 28; 9, 1;
12, 2-3; Lc 1, 69-79). Benedictio euloghía erat, sive laus Deo persoluta, ac perinde eucharistia, quod est
gratiarum actio; qui quidem aspectus ultimus nomen dedit denique apud christianos formae et contento
anaphorae sive precis eucharisticae. Cenam insuper sacram vel sacrificium conviviale (todà) Hebraei agnoverunt
(cf. e.g. Ps 22; 51), temporibus Iesu usitatam, cuius nota praecipua gratiarum actio fuit perinde ac sacrificium
incruentum panis et vini. Hinc intellegi potest alius ultimae Coenae aspectus; nam sacrificium conviviale fuit, ad
gratias agendas actum. Ritus Veteris Testamenti sanguinem in sacrificium fundendi, quasi scaena est extrema in
qua locus describitur foederis, quod Deus gratuito pangit cum populo suo (cf. Gn 24,1-11). Ritus iste, quem
Prophetae sunt vaticinati (cf. Is 55,1-5; Ier 31,31-34; Ez 36,22-28), quique omnino est necessarius ad
intellectionem ultimae Cenae et totius Christi revelationis, eodem nomine appellatus erat (hebraice berít,
diathéke ut Graeci sunt interpretati), quo deinde corpus quoque Novi Testamenti nuncupatum est. Nam in ultima
Cena Dominus foedus pepigit, testamentum suum cum discipulis et Ecclesia tota.
Prophetica signa et memoriale praeannuntiata in VT (cena in Aegypto, donum manna, Pascha quotannis
celebratum) adimplentur in sacramentis vel mysteriis Ecclesiae. In his virtus divina mortis et resurrectionis
Domini continetur, quae sanctificat, transformat, divinizat, quam quot dominicis, immo quotidie celebramus, in
Paschate christiano. “Considera nunc - ut ait divus Ambrosius – utrum praestantior sit panis angelorum an Caro
Christi, quae utique corpus est vitae…illud in umbra, hoc in veritate”. [14]
Sacrificium unum et sacerdotium Iesu Christi
7. Ut res historica, ultima Cena narratur in Evangeliis secundum S. Matthaeum (26,26-28), S. Marcum (14,2223), S. Lucam (22,19-20) et a S. Paulo in prima epistula ad Corinthios (11. 23-25), qui, quis sensus sit facti,
intelligere nos sinunt : Iesus Christus se donat (cf. Io 13,1) in escam homini, suum corpus dat et sanguinem
suum fundit pro nobis. Hoc testamentum novum est, quia principium dat novae condicioni communionis hominis
et Dei (cf. Heb 9,12) ; praeterea novum est et veteri melius quia Filius in cruce se ipsum donat et quotquot
recipiunt eum, dat eis potestatem filios Patris fieri (cf. Io 1,12 ; Gal 3,26). Mandatum illud, Hoc facite in meam
commemorationem, gestum significat fidelem et perpetuum, qui permanere debet donec Dominus veniat (cf. 1
Cor 11, 26).
Ecclesia, dum hunc gestum efficit, mundum commonet, esse amicitiam inter Deum et hominem, quae destrui
nequit munere amoris Christi, qui sese obtulit et ita malum vicit. Ita Eucharistia vis est et locus unitatis humani
generis. Sed novitas et significatio ultimae Cenae protinus et directe conexae sunt cum actu redemptionis in
cruce et resurrectionis Domini, ‘verbi definitivi’ Dei homini et mundo prolati. Hoc modo, Christus, desiderio

