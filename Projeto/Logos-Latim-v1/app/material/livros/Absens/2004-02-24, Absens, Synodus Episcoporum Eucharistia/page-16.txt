est cibus, eius sanguis vere est potus (cf. Io 6,55). In communione eucharistica alitur communio ecclesialis,
communio sanctorum ; nam “Quoniam unus panis, unum corpus multi sumus” (1 Cor 10,17).
41. Eucharistia convivium est paschale Agni immolati, Christi Domini. Plena fidelium participatio ad S. Missam
in sancta communione perficitur, debitis dispositionibus sumpta et exterioribus et interioribus [149]. Ideo, ut est
reicienda abstinentia diu producta ob nimium scrupulum, ita non est suadendum fidelibus ut frequenter
communicent indiscriminatim.
Exclusio ob gravia peccata a communione verbis ipsis ostenditur institutionis : “sanguis qui effundetur…in
remissionem peccatorum” (Mt 26,28) eamque veteres testantur anaphorae. [150]
Bene mature Ecclesia iter requisivit a catechumenis et poenitentibus faciendum: paenitentes S. Missae intererant
ut akoinônetoî (communione privi). Ob gravia peccata ad canonicam poenitentiam recurrendum erat. Quod multi
patres instanter praedicent, dignos esse oportere, comprobat etiam in epiclesi post consecrationem petitam
remissionem peccatorum non invitationem esse, qua rei gravium peccatorum inducantur, ut nulla paenitentia
praevia ad Eucharistiam accedant. Quamquam Missae valide interesse possumus quin communicemus, cum
communio pars sacrificii integrans, non vero essentialis [151]sit, tamen illud confirmatur, non posse nos plene ad
corpus Christi participare privos apta disposizione. [152]
42. Praeparatio personalis ritibus perficitur Communionis, qui sunt:
- Oratio Dominica: in qua petitio inest panis quotidiani, qui quidem eucharisticus quoque panis est, dum
“imploramus purificationem a peccatis, ita ut vere sancta Dona sanctis praebeantur”. [153]Petentes ut nobis
venia donetur, petimus ut veniam donare sciamus, ut Regnum et voluntas Dei fiant in nobis et digni efficiamur
Sacramento sumendo.
- Ritus pacis : oblatio vel salutatio pacis, id est veniae, quae in liturgiis orientalibus et in ritu ambrosiano ante
anaphoram fit, in ritu romano ante communionem efficitur. Dominus qui resurrexit apparuit inter suos et pacem
obtulit suam, apparavit, ut S. Ioannes Chrysostomus dicit, “mensam pacis”. [154]Eucharistia pacem donat
salutemque animabus, scilicet Christum ipsum (cf Eph 2, 13-17) ; ille enim immolatus est ut pacem faceret inter
res caelestes et terrenas, ut vita pacifica cum fratribus ageretur. [155]Ideo Eucharistia vinculum est pacis (cf Eph
4, 3) : “Ut pax unitatem inter multos efficit, ita simultas unum in multos dividit”. [156]Nam “pax…est Ecclesia
Christi”. [157]Christianus, dum pacem petit, reapse Christum petit : “Qui pacem quaerit, Christum quaerit ; nam
ipse est pax”. [158]Liturgia mysterium est, quo pax Christi denuo omnia quae creata sunt pertingit.
Constitutiones Apostolicae ita ritum pacis offerendae describunt: “Membra cleri episcopum salutent et, in laicis,
viri viros, mulieres inter se salutent”. [159]Osculum fidelium actio est sacra, experimentum unitatis qua fideles
inter se et cum Verbo coniunguntur. [160]Ideo praeprimis pacem imploramus oratione, qua et unitatem Ecclesiae
petimus humanaeque familiae, et mutuum amorem brevi sacerdotis et fidelium dialogo exprimimus. Ritu tamen
non tenemur, ut gestum pacis vicissim offeramus et accipiamus, quod pro opportunitate fit. [161]Quo in casu, ut
in sobria romanorum liturgia et in magnifico byzantinorum ritu fit, unusquisque offert pacem iis, qui proximi
sunt, nec suum locum deserit nec attentionem ceterorum turbat. Pro decoro igitur liturgiae hic ritus disciplina
regendus esse, haud inopportune videtur.
Pacis nomine primi christiani Eucharistiam vocabant, quia ipsa idem est atque congregare, cancellos praeterire,
homines in unitatem ducere novam. In eucharistica congregatione christiani, dum ante communionem sumendam
alter alterius debita condonant, in mundo sine pace condiciones ad pacem assequendam creaverunt.
- Fractio Panis: qui ritus illud significat, quod, multi in fracti panis communione unum corpus efficimur. S.
Ioannes Chrysostomus “quod - inquit- non passus est in cruce, hoc propter te patitur in oblatione et frangi patitur
ut omnes impleat”. [162]At Christus, quamquam frangitur, non dividitur. Post fractionem quaevis particula
sancti panis Christus integer est. [163]Qui ad communionem accedunt, ii omnes totum Christum sumunt, qui
omnia totus implet. Nulla communitas nisi cum Ecclesia tota Christum sumere potest.
- Unio specierum : simplex est gestus iste in liturgia romana, sed magna eius significatio, qua actio Spiritus
exaltatur, ab incarnatione in resurrectionem dominicam. In Liturgia byzantina pro ‘Plenitudine Spiritus Sancti’
explicatur; dein, in singulari ritu zéon infundendi, dum aqua calida perfunditur, dicitur: ‘Fervor Spiritus Sancti’.
Nunc Christus resurgit!

