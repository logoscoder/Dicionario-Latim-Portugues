agitur, ut celebrationi praesideamus terga populo dantes, sed ut populum ducamus in peregrinatione ad Regnum,
quod in oratione invocamus donec Dominus veniat ”. [193]
In ritu romano, quod alibi ambon, alibi altare collocata sint, sua sponte ita concitat mutationem visualem, ut
attentio quoque se convertat in diversas actiones liturgicas, quae ibi efficiuntur. Etiam in cultu eucharistico extra
Missam fideles iam inde ab ingressu in Ecclesiam, oculos convertunt in tabernaculum, quo Sanctissimum
Sacramentum custoditur.
De presbyterii sive sanctuarii area potissimum sacra
54. Traditio Novi Testamenti, continuata liturgia templi Iudaeorum, sanctuarium, sive locum Dei sanctum (cf.
Gen 28, 17; Ex 3, 5), ubi ministri divina mysteria colunt, separari voluit ab eo loco, ubi fideles, catechumeni,
poenitentes consistunt. Illud est spatium sacrum cultui divino assignatum, quod et in ecclesiis orientalibus et in
ritu latino distinguatur [194]oportet in templo.
Altare, mensa Domini
55. In Eucharistia super altari celebrata manifesta fit imago illa a Scripturis et a Patribus tradita caeli in terras
descendentis.
Non est necesse, ut altare magnum sit, sed forma oportet sit comparatione proportioneve apta spatio presbyterali.
Sacerdos ascendit ad altare ut ritus offertorii celebret, dum in concelebratione sacerdotes circa illud hora
anaphorae se disponunt. [195]Specialis hortatio ut quavis in ecclesia altare fixum habeatur venerationem
significat quae ipsi debetur, quippe quod signum sit Iesu Christi, lapidis vivi (1 Pt 2,4). [196]Propter id ipsum
ornatur saltem et obtegitur digno linteo, attentionis venerationisque significandae causa. [197]
56. Altare symbolum est Christi, Calvariae, Sepulcri unde Dominus resurgit gloriosus, [198]mensa [199]est, qua
super Agnus Dei conficitur; communio vero fidelium extra sanctuarium distribuitur. Ideo altare venerationem
habet, incenso suffitur aeque ac liber Evangeliorum super ipso depositus. [200]En quod legimus in Catechismo:
“Altare, circa quod Ecclesia in Eucharistiae celebratione congregatur, duas eiusdem mysterii repraesentat
rationes: altare sacrificii et mensam Domini, et quidem eo magis quod christianum altare symbolum est Ipsius
Christi, praesentis in medio congregationis fidelium Eius, simul sicut victimae pro nostra reconciliatione oblatae
et sicut cibi caelestis qui nobis Se dat. ‘Quid est enim altare Christi nisi forma corporis Christi?’ inquit sanctus
Ambrosius, et alibi: ‘Forma corporis altare est et corpus Christi est in altari”. [201]
Tabernaculum praesentiae
57. Adoratio se non contraponit communioni neque iuxta eam consistit; communio tunc hominis attingit
profunditatem, cum adoratione sustentatur. Nulla est conflictio signorum inter tabernaculum et altare
celebrationis eucharisticae. Eucharistiae praesens adest, neque vero temporis ordine definitur neque hora Missae
circumscribitur. Mysterium est quod manet in aevum, usque ad adventum Domini in gloria.
Fideles orientales, qui quidem eucharistica adoratione carent, saepe tamen super altari, ubi librum quoque
Evangeliorum collocant, artophorium servant, in quo Sacra Dona pro infirmis et absentibus custodiuntur.
58. Propterea comparatio proportioque oportet sit inter altare, tabernaculum et sedem, quod Dominus praeminet
ministro Suo. Sedes celebrantis, in qua, ut liturgia monet, oportet “omnis species throni vitetur”, [202]nullo pacto
laedere debet positionem praecipuam et , ut ita dicamus, centralem et tabernaculi et crucis. Quodsi altare maius
includit tabernaculum, expedit, sedem non anteponi, nam qui celebrat humilis et esse et videri debet. Si autem
altare positum sit medio in presbyterio, sedes vero postposita sit, inveniendae erunt compositiones insignes et ad
munus aptae, quae faveant “communicationi inter sacerdotem et populum”. [203]In summa, iuvat de eo monere,
quod et in occidente et in oriente, “dispositio locorum, imaginum, vestium liturgicarum, supellectilis non gustui
relinquitur singulorum, sed respondere debent intrinsecis exigentiis celebrationum et inter se cohaerentes esse
debent”. [204]

