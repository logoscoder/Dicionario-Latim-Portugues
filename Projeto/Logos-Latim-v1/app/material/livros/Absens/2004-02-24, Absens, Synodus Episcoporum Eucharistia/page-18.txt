Theodori Mopsuesteni, in describendis per liturgiam eventibus salutis historicis et mystericis consistit, quos
typologicos esse patres illi censebant. Nam, ut illi sentiebant, sacramenta imitando (mímesis) reproducunt sive
memoriam renovant (anámnesis) actionum salutarium in vita Iesu, eademque liturgiam definitivam anticipant;
immo potius eam in tempus praesens transferunt propterea quod Dominus qui resurrexit inter eos est, qui
congregantur ad cultum praestandum.
Mysterium nostra aetate negatum
46. Dum sunt orbis regiones, in quibus mysterii sensus perquam robustus esse non desinit, alibi contra mentis
habitus pervagatus deprehenditur, qui non mysterium Dei aperte denegat, sed et idem infitiatur ratione agnosci
posse et homines ei libere adhaerere valere negat. Paganismus quidam renovatus voces edit, quibus homines
incitantur ut, rebus veris desertis, in mythos confugiant inque idola, quae per temporis punctum tantum viventes
consolari possunt. Eodem tempore spiritualitatem late postulari perspicimus. [175]Praeterea surgunt
propensiones gnosticae, quae inducunt ad historiae sensum exquirendum apud paucos privilegiarios, qui eius
cognitionem, opinatae munere revelationis, habere praesumuntur.
Ecclesia opitulari vult hominibus, ut iterum inveniant mysterium a saeculis absconditum et in Iesu Christo
manifestatum (cf Eph 3,5-6). Quoniam illud mystagogia significat, conducere via tali, quae ad mysterium vehat,
intellegimus cur sine personali conversione iter liturgicum non sufficiat.
Mystagogia his temporibus
47. Dominus ambulat cum populo suo, Ecclesiae missionem praesentia sua semper comitatur, quae nos
transformat nosque sinit tempus ingredi ultimum (éschaton). Principium mystagogiae obtinet quasi quaedam
congressio fidei, qua Dominum per gratiam Eius convenimus. Consuetudo est Ecclesiarum orientalium ut S.
communionem parvulis quoque administrent una cum baptismo et confirmatione; quae quidem consuetudo,
Eucharistiae gratia quemvis hominum interventum praecedi, confirmat. Nisi Iesus attraheret, quomodo quis
posset mystagogiam agere ? In Evangelio Iesus traditur convenisse viros et mulieres omni genere ortos. E Christi
hominisque congressione iter cognitionis exordium habuit, quod evadit in fidei experientiam : “ubi habitas ?…et
apud eum manserunt” (Io 1, 38-39). Unde factum est, ut nonnulli eum sequerentur. Haec est mystagogia Dei
erga hominem, quae incipit cum carnem suscipit nostram eamque ad redemptionem adducit.
Mystagogiae nostrae aetatis allegorismus erit evitandus, quia haud raro inexplicabilis esse videtur et rebus
abstractus atque in interpretationes inducit prolixas. De vi potius Spiritus erit confidendum, qui se per verba
sobria et actiones sacramentales communicat. Ea est Spiritus Sancti missio, ut intellectionem donet earum rerum,
quas Iesus Christus revelavit. Ipse mystagogus est ille invisibilis. De sententia S. Basilii, etsi unaquaeque
Trinitatis Persona proprium aliquid compleverit, in tribus tamen illis consilium permanet generale. [176]
Magni est igitur momenti methodus patrum iterum explananda, ut respondeamus siti imagines et symbola
conspiciendi, quae nota est peculiaris hominum nostrae aetatis. Opera quoque theologorum Mediae Aetatis haud
inutilis est, ut respondeamus rationis usui necessario dum mysterio adhaeremus. Quod patrimonium in
orationibus asservatur et in ritibus liturgicis, quorum ab intellectione haud parum pendet participatio ad
mysterium eucharisticum. [177]At catechesis quoque opem ferre debet et sacerdotibus et fidelibus, ut intelligant
et exsequantur diversas illas condiciones in Eucharistia celebranda positas. [178]
De Eucharistiae praesidendo
48. Methodus mystagogiae in ritibus legit mysterium Christi et res invisibiles, quae illis subiacent, contemplatur.
Ideo mystagogus in liturgia non suo nomine dicit, sed quasi echo voces recinit Ecclesiae, quae illi commisit quod
ipsa acceperat. Neque celebranti neque communitati licet, liturgiam quasi “privata proprietas alicuius” sit
tractare. [179]
Immo, S. Ioannes Baptista figura maxima et quasi emblema est ministri, qui se minuit ut Dominus crescat. Hoc
est fundamentum sacrae potestatis, quae exousía est in Spiritu Sancto, Ecclesiae commissa a Christo ut
sacerdotium Christi cum ministris ipsius participatum. Ut S. Cyrillus Ierosolymitanus monet, nomen ecclesiae
primum occurrit quo loco ministerium sacerdotale Aaron tributum est. Sacerdotium et Ecclesia eodem temporis
puncto oriuntur nec alterum ab altera separari potest. [180]In Canone Romano dicimus: ‘hanc igitur oblationem
servitutis nostrae sed et cunctae familiae tuae, quaesumus, Domine, ut placatus accipias’. Servata differentia

