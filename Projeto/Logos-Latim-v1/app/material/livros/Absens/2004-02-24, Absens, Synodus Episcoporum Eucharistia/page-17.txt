- Praeparatio personalis : a sacerdote fit qui orationes recitat pulcherrimas submissa voce et breve servat
silentium, quod silentium diutius protractum post communionem anticipat. Exemplum est, quo fideles in
praeparatione adiuvantur.
Sancta communio
43. Sacerdos Hostiam consecratam elevat ut super crucem Corpus Christi elevatum est [164]et in liturgia latina
dicit: “Ecce Agnus Dei, ecce qui tollit peccata mundi. Beati qui ad Cenam Agni vocati sunt”; in liturgia
byzantina: ‘Sancta sanctis’. Praeterea “quia communio mysteriorum non omnibus indiscriminatim permittitur,
non omnes sacerdos invitat…sed quotquot in condicione sunt ut digne participent, eos invitat: Sancta sanctis…
Hic sanctos vocat eos, qui in virtute perfecti sunt et eos quoque qui ad perfectionem illam tendunt, etsi adhuc
careant. Nihil enim impedit, quominus isti a participatione sanctorum mysteriorum sanctificentur”.
[165]Eucharistia est sacramentum reconciliatorum, quod Dominus offert iis, qui unum cum Eo facti sunt. Ideo
inde ab initio probatio sui Eucharistiam praecedit (cf 1 Cor 11,27s) sub poena sacrilegii. [166]Didache hanc
Apostolorum traditionem suscipit et praecipit ut sacerdos ante quam sacramentum distribuat haec verba
pronuntiet: Si quis sanctus, veniat; si minus, poenitentiam agat!”. [167]Quae invitatio adhuc in liturgia byzantina
viget. In liturgia romana sacerdos ad communionem invitat et una cum fidelibus verba evangelica recitat:
“Domine, non sum dignus”, ad sensa humilitatis exprimenda; [168]omnis communicandus pro persona sua Amen
respondet.
44. A veteribus fontibus illud efficimus, communionem non capiendam esse sed sumendam, in symbolum eius,
quod significat, nam Donum est quod sumimus adorantes. Quibus casibus cautum est, ut communio sub utraque
specie sumatur, in ritu latino commemoranda est doctrina ad eam pertinens. [169]In ritibus orientalibus traditio
iuxta canones servanda est. [170]
Vera devotione praecipimur ut ad communionem sumendam accedamus. S. Franciscus de Asisio ardebat “amore
in omnibus sui ipsius fibris, de tanta bona dignatione et supereminenti caritate immenso stupore raptus. Ad
communionem accedebat adeo devote ut ceteros etiam devotos redderet”. [171]Cabasilas autem ad illud
cogitandum nos invitat, quod “dum communicamus ad carnem et sanguinem hominis, Deum in animam
accipimus : corpus Dei non minus quam hominis, sanguinem et animam Dei, Dei mentem et voluntatem non
minus quam hominis”. [172]Veritas Corporis Christi eius persona est eiusque vita, mysterium et veritas salvifica,
quae ambo, S. Thomam Aquinatem secuti, et fide et ratione amplecti debemus.
Oratio demum post communionem fructus petit mysterii celebrati et sumpti, quia ad eos percipiendos S. Missa
praeordinatur. [173]

Caput V
Mystagogia Eucharistica pro nova evangelizatione

Patres
45. Dominus promisit: “Ecce, ego vobiscum sum omnibus diebus, usque ad consummationem saeculi” (Mt
28,20). Non nos eum praesentem efficimus, sed ille se praesentem reddit in nobis et omnibus diebus permanet.
Fideles, ut ad mysterium accedant praesentiae eius permanentis, et catechesi docentur catechumenorum, quae
intime coniuncta est cum liturgia, et mystagogia imbuuntur sive catechesi initiatis post baptismum reservata.
[174]
Initiatio christiana tunc systematis formam theologico-liturgici est adepta, cum V saeculo ineunte homiliae
catecheseos conscriptae sunt. Patres Alexandrini, ab Origene usque ad ps. Dionysium, mystagogiam quandam
allegoricam proposuerunt, cum liturgiam, haud secus quam Scripturam, pro itinere haberent elevationis, a littera
ad spiritum, a mysteriis visibilibus, quae sunt sacramenta, ad invisibile mysterium. Ita liturgia narrationem
Scripturarum consectabatur et eschatologiam praebebat moralem personalem, quae iter esset ab ista vita ad
Deum. Mystagogia vero patrum antiochenorum, praesertim S. Cyrilli Ierosolymitani, S. Ioannis Chrysostomi,

