desiderans pascha manducare, se ipsum offerre (cf. Lc 22,14-16), nostrum fit Pascha (cf. 1 Cor 5,7): crux in
Coena initium habet (cf. 1 Cor 11,26). Idem est Iesus Christus, qui et in Cena incruenta ratione et in cruce suo
proprio sanguine sacerdos est et hostia se Patri offerens : “quod quidem sacrificium Pater suscepit ac vicissim
pro eadem plena donatione Filii sui, qui erat ‘factus oboediens usque ad mortem’ (Phil 2,8), donationem suam
paternam reddidit, nempe donum novae vitae immortalis in ipsa Resurrectione, quandoquidem primus fons Pater
est et dator vitae iam inde a principio”. [15]Propterea mors Christi ab eius resurrectione disiungi non potest (cf.
Rm 4,24-25), una cum vita nova, quae inde scaturit et in quam per baptismum immergimur (cf. Rm 6,4).
8. Evangelium secundum Ioannem agit de eucharistico mysterio in capite sexto. Instar ultimae Cenae describitur
miraculum, quo pauci panes multitudini distributi sunt atque perinde Iesus sermonem instituit de pane qui
vivificat, nempe de carne sua deque suo sanguine, qui vere sunt cibus et vere sunt potus; quisquis fidem in Iesum
Christum habet eius carnem manducat et consequitur vitam aeternam. Difficilis est captu sermo de Eucharistia:
qui Iesum, non se ipsum quaerit, is unus accedere in eum potest (cf. Io 6,14s. 26). Quae conscientia se expressit,
post Pentecosten, in perseverantia, qua baptizati, doctrina apostolorum, communione fraterna, fractione panis
(cf. Act 2,42.46; 20,7-11) fideliter servatis, in “Cena Domini” (cf. 1 Cor 11,20) congregari solebant. Hac re
fundamentum continetur dimensionis apostolicae Eucharistiae. Quae in Novo Testamento narrantur de
Eucharistia, quam ut gratiarum actionem et memoriam sacramentalem christiani vivebant, illud maxime urgent,
quod, dum agnoscimus corpus et sanguinem Domini in communione panis et vini consecratorum, eius
praesentiam agnoscimus. Eodem tempore grave ducitur esse, iudicium et damnatio, si quis ‘Cenam Domini’ cum
quavis mensa confundat (cf. 1 Cor 11,29). Praeterea Apostolus plane constare putat, quod praesentia Domini in
corpore et sanguine propriis non pendet a statu sumentis et eorum communio omnes corpus unum efficit, quia ab
iis vita Christi fluit ; omnium cor erat unum et anima una (cf. Act 2,46 ; 4,32-33) ita, ut illis omnia communia
esse possent; haec nota fuit peculiaris Ecclesiae apostolicae, quae congaudebat et compatiebatur membris suis,
caritatem scilicet vivebat (cf. 1 Cor 12,26-27).
Hae sunt capita veritatis de Eucharistia in Scripturis, quibus sacramentum altaris una eademque res fit
sacrificalis et sacerdotalis: actio gratiarum et laudis Patri, memoriale Mysterii paschalis, praesentia Domini
permanens. [16]
Gratiarum actio et laus Patri persoluta
9. In memoria Ecclesiae, medium eucharisticae celebrationis locum verba obtinent Iesu in nobis praesentis. “Hoc
est corpus meum, … hic calix sanguinis mei”. Iesus se ipsum offert, verum et definitivum sacrificium, in quo
figurae omnes Veteris Testamenti adimplentur. In eo accipimus quod semper desideraverant homines, numquam
erant consecuti.
At Iesus, ut prophetia illustrat (cf. Is 53,11s.), pro multis patitur et demonstrat in se exspectationem veri sacrificii
et veri cultus adimpleri. Ipse ille est, qui stat coram Deo, intercedit nec pro se, sed pro omnibus. Quae
intercessio verum est sacrificium, oratio, celebratio Deo gratans, in qua nosmet et mundum reddimus.
Eucharistia igitur sacrificium est Deo oblatum in Iesu Christo, ut amore eius donemur.
10. Iesus Christus Vivens est et sedet in gloria, in Sanctuario caelesti, in quod per proprium sanguinem introivit
(cf. Heb 9,12); Pontificis locum, immutabilem et aeternum, obtinet (cf. Heb 8,1-2), “sempiternum habet
sacerdotium quod manet in aeternum” (Heb 7,24s), se Patri offert et propter infinita merita conversationis suae
in terris non desinit redemptione hominis et mundi irradiare, qui in eo transformatur et instauratur (cf. Eph 1,10).
Quae omnia illud significant, esse Filium Iesum Christum mediatorem Novi Testamenti pro iis, qui ad
hereditatem aeternam vocati sunt (cf. Heb 9,15). Sacrificium eius permanet in aeternum in Spiritu Sancto, qui
suggerit Ecclesiae omnia, quaecumque Dominus, ut summus et aeternus Pontifex, fecit (cf. Io 14,26; 16,12-15).
Ut S. Ioannes Chrysostomus animadvertit, qui vere in Divina Liturgia celebrat, Christus est, qui Eucharistiam
“tunc in illa cena confecit, et nunc etiam operatur. Nos ministrorum habemus ordinem: qui vero illa sanctificat et
transmutat, ipse est”. [17]Ideo “non est imago aut typus sacrificii, sed sacrificium verum”. [18]
Deus dignatus est suscipere Filium immolatum victimam pro peccato et Ecclesia orat, ut sacrificium prosit
mundi saluti. Identitas est plena sacrificii et renovationis sacramentalis in Cena institutae, quam Christus
mandatum dedit celebrandi in suam commemorationem, pro sacrificio laudis, gratiarum actione, propitiationis
sacrificio et expiationis. [19]Proinde, ob amorem Domini sacrificalem, “sacrificium Crucis praesens efficit
Missa, non illi adiungitur neque id multiplicat”. [20]Sacrificium igitur actus est princeps. Quem actum
convivium sequitur, in quo in escam sumimus Agnum in cruce immolatum.

