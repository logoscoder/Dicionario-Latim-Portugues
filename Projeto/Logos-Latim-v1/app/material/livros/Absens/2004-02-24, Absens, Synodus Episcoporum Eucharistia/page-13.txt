Ideo fit ut “universalem indolem vehementer percipiamus, immo, ut ita dicamus ‘cosmicam’. Ita est, cosmicam!
Quoniam quoties etiam parvo in altari sacelli rustici celebratur, Eucharistia quodam sensu semper celebratur in
ara orbis. Caelum enim coniungit et terram. Continet et penetrat omnia creata”. [110]
De valida Eucharistiae celebratione
30. Sacramentum est “signum sensibile rei sacrae et invisibilis gratiae visibilis forma”. [111]Quae definitio
tridentina obsoleta videri non debet, nam adhuc valet commemorare quibus elementis sacramentum quoque
eucharisticum necessario constet, quae sunt: minister, sumentes, gestus sensibilis.
Quod ad elementa attinet, gestus Eucharistiae effici potest tantum ex pane et vino modica aqua admixto, quibus
unio exprimitur populi sancti cum Christi sacrificio, [112]quamvis ad validitatem gestus aquam adhiberi
necessarium non sit. [113]Quod ad formam attinet, pro fide catholica, essentialia et necessaria tantum sunt verba
consecrationis. [114]Minister sacerdos est, qui valide sit ordinatus. [115]Valida ratione Eucharistiam sumere
tantum baptizati possunt, in quibus, iuxta traditionem Latinorum, usus requiritur rationis, ut, quantum fieri
potest, cognitionem habeant fidei mysteriorum, ut ad ea recta intentione et devotione accedant. Requiritur
insuper status gratiae, qui post peccatum mortale confessione percipitur sacramentali. [116]
Ex his omnibus rebus intellegimus, non esse liturgiam quasi privatam possessionem, quam suo quisque animo
creandi subicere possit tam in celebrationibus communitariis quam in iis, quibus pauci vel nullus intersit fidelis.
[117]Forma Missae concelebratae pluribus a ministris, in qua maxime unitas apparet sacerdotii, sacrificii et
populi Dei, in ritu romano normis regitur definitis. [118]In ritibus orientalibus, ut insignis unitatis expressio,
minus praescribitur “praesertim quoties numerus concelebrantium nimius sit quam pro numero Christifidelium
praesentium”. [119]Qua re ad secum considerandum ii quoque induci debent, qui ritui latino addicti sunt.
31. Instructio Generalis Missalis Romani, in capite I , ubi agit de ‘Momento et dignitate’ eucharisticae
celebrationis, eam, ut est actio Christi et populi Dei hierarchice ordinati, esse declarat cor christianae vitae pro
Ecclesia universali, pro locali, pro singulis fidelibus. Praecipua quaedam ‘elementa et partes S. Missae’,
[120]quae sunt plerumque omnibus ritibus, et orientalibus et occidentalibus, communia altum urgent
symbolismum et dimensionem pastoralem Eucharistiae, quibus neque partiales neque erroneae interpretationes
illae permittuntur animi, ut aiunt, liturgice creandi, neque demum reprehensio conceditur, eius, quod est
legitimum.
Actus poenitentialis
32. Actus iste proprius est romani ritus et finem habet animos disponendi ut et Verbum Dei audiant et digne
celebrent Eucharistiam. In ritibus byzantino, armeno, syro-antiocheno orationes habemus, quibus sacerdos
praeparatur, una cum gestibus purificationis (ut sunt manuum ablutio, incensum), qui peculiares sunt etiam
rituum maronitarum, chaldaeorum, coptorum. Missale Romanun formulas proponit, quae nostri peccatorum
status agnitioni faveant, iudicium ad contritionem cordis inducant, desiderium divinae et fraternae veniae
concitet peccatorum. Examen conscientiae vocari nequit, quod tempore et recognitione personali egeat, quae
quidem condicio confessioni sacramentali inhaereat. Actum poenitentialem concludimus misericordiam Dei
invocantes. [121]
Verbum Dei et symbolum fidei
33. In priore Missae parte, iuxta ritus orientales, vivimus mysterium incarnationis Verbi, quod in mundum
ingreditur, ut se audiendum praebeat hominemque alat. Cibo et potu eucharisticis, ut a Didaché docemur, nobis
cognitio offertur Dei eamque sumimus. [122]
Evangelium Verbum continet, praeconium gaudiosum (euaggélion), Deum in terras descendisse ad cibum nobis
tradendum, qui non perit. Eucharistia nos amicos Christi facit, Sapientiae Dei. Est ‘Evangelium spei’! [123]
Ad responsum huic praeconio praestandum, post homiliam, apud latinos et armenos, post Dona vero translata
apud byzantinos et ceteros orientales, ‘symbolum fidei’ [124]proclamatur. Quod interpolari aut mutari nequit:
unum est e vinculis necessariis ut accedamus ad Eucharistiam, quia mensa Verbi et Eucharistiae <!--[if !
supportFootnotes]--> [125]una unius Domini mensa sunt et “unum actum cultus” requirunt. [126]

