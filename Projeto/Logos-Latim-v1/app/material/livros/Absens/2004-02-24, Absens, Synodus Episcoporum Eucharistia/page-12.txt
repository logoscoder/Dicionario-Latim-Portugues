27. S. Ignatius Antiochenus “Convenitis - inquit – in una fide et in uno Iesu Christo…frangentes panem unum,
qui pharmacum immortalitatis est”. [97]Ut S. Ioannes Chrysostomus censet, “hoc est enim unitas fidei, quando
omnes unum sumus, quando colligationem omnes simul agnoscimus” [98]. Unitas fidei quam in baptismo
accepimus praesupponitur ut ad unitatem divinae Eucharistiae admittamur, quia per eam in communionem
ingredimur cum Eo, quem credimus consubstantialem Patri, iuxta fidem quam habemus in Eum. Qui autem cum
eo communionem habeamus una cum hominibus, qui de Eo alia profiteantur? Rei essemus Corporis et Sanguinis
Domini (cf. 1 Cor 11, 27). Ecclesia, quippe quae Mater sit, dolorem et amorem sentit erga omnem hominem, qui
non credit, qui est catechumenus, qui a fide longe abest, sed potestatem nullam habet communionem
administrandi hominibus non baptizatis, heterodoxis, pravis hominibus. [99]
Cum unum accepimus panem, in hanc unam ingredimur vitam ita, ut unum efficiamur Corpus Domini. Fructus
Eucharistiae est unitas christianorum, qui prius fuerant dispersi, in unitate unius panis et unius corporis. Propter
id ipsum sumi ea potest tantum in unitate cum Ecclesia universa, deposita quavis religionis vel morum
separatione. [100]
28. Ita res perspicientes de intercommunione, quam vocant, tractare debemus, iusta humilitate et patientia. Pro
certis quibusdam experimentis, quibus mysterium sua defraudatur magnificentia, cum Eucharistia in
instrumentum deiciatur nostris situm in manibus, satius est servare, in oratione communi et in spe, ea “quae
secum fert ipsum Sacramentum communionis, in fide et apostolica successione”. [101]
Cum Ecclesiis orthodoxis eiusdem fidei eucharisticae sumus participes, quia vera habent sacramenta.
[102]Proinde aliquando communio eucharistica fieri potest ; [103]manet tamen acriter considerandus nexus qui
inter eucharisticum hospitium, quod vocant, et proselytismum interest. Item sunt quaedam communitates
ecclesiales Reformationi addictae, praesertim lutherani, quae credunt Christum inter celebrationem adesse
praesentem ; cum tamen careant ordinis sacramento genuinam et integram substantiam eucharistici mysterii
minus servaverunt. [104]Dissensiones quodam modo compositae sunt, sed consensus nondum est plenus.
Proinde non nisi si necessitas spiritualis urgeat membrum acatholicum apte instructum, quod scilicet eandem
profiteatur fidem in Eucharistiam, accedere potest; catholicus vero fidelis accedere poterit tantum si minister
valide erit ordinatus. [105]

Caput IV
Liturgia et Eucharistia

Liturgia in medio universo mundo
29. Incarnatio Domini eiusque Ascensio effici siverunt communicationem inter caelum et terram, in visione
scalarum Iacobi adumbratam (cf. Gn 28,12) et ab ipso Christo praeannuntiatam (cf. Io 1,51). Apocalypsis, cum
altari Agni in media civitate Ierusalem a caelo in terras descendente, archetypus est christiani cultus: qui adoratio
est Dei ab homine praebita et hominis cum Deo communio. [106]In Canone Romano, cum invocamus: Supplices
te rogamus, memoramus “sublime altare”, quia inde gratia descendit Eius, qui Resurrexit et Vivens est, atque
mirabile commercium completur, unde homo salvatur.
Christus est catholicus Patris sacerdos, [107]per cuius humanitatem Spiritus Sanctus emittit vitam divinam ad
creaturas et ad hominem eandemque perficit. Natura humana Christi fons est salutis, ipse enim summus est
liturgus et pontifex. Iuxta orientales, praesentia Trinitatis synaxi eucharisticae dignitatem confert conventus caeli
et terrae : “Tabernaculum Dei cum hominibus” (Ap 21,3). Ut S. Dionysius Areopagita docet, Deus “pulchritudo
nominatur…quia omnia ad se vocat (kaleî) et tota in unum colligit (synághei)”. [108]Vocabula graeca synonima
sunt convocationis ecclesialis : “Tibi terram caelum facit hoc mysterium…quod enim illic pretiosissimum est,
hoc tibi in terra iacens monstrabo…non angelos, non archangelos, ipsum Dominum angelorum et archangelorum
ostendo”. [109]

