pertinent et vim habet ad aspectus exsistentiales cuiusvis hominis, ut sunt libertas, sensus vitae, doloris, mortis.
Nisi his quaestionibus responderet fundamentalibus, haudquaquam facile quis posset, se huic sacramento, ut
operi salutis et hominis in Christo transformationis, committere.
Significatio socialis Eucharistiae
70. Christiani qui Eucharistia aluntur, animam alunt suam iidemque anima fiunt, qua mundus sustinetur [230]et
ita sensum christianum, [231]qui sensus est sacramentalis, vitae donant. A sacramento caritatis donum et
solidarietatis scaturit, quoniam sacramentum altaris a mandato novo, ut invicem diligamus, separari non potest.
Eucharistia vis est, qua transformamur [232]et in virtute confirmamur. Ipsa “movet peregrinationem nostram
historicam atque semen spei vivacis serit in cotidiana singulorum devotione erga propria officia” [233]in familia,
in opere navando, in occupationibus rei publicae. Hac nota sociali Eucharistiae propria, missio unius cuiusque
hominis in Ecclesia corroboratur et in fiducia firmatur.
71. Iam inde a saeculo II ineunte S. Ignatius Antiochenus christiani nomine eos appellat, qui “secundum
dominicam vivunt”, [234]in fide constituti de Domini resurrectione eiusdemque praesentia in celebranda
Eucaristia. [235]S. Iustinus autem illud maxime illustrat, sollicitudine rei moralis conclusionem Eucharistiae
dominicalis urgeri: “Qui abundant et volunt, suo arbitrio, quod quisque vult, largiuntur, et quod colligitur apud
eum, qui praeest, deponitur, ac ipse subvenit pupillis et viduis, et iis, qui vel ob morbum, vel alima ob causam
egent, tum etiam iis, qui in vinculis sunt et advenientibus peregre hospitibus: uno verbo omnium indigentium
curam suscipit”. [236]
In Eucharistia fundamentum et perfectionem adipiscitur missio ad gentes. [237]Ab Eucharistia debitum oritur
omnis hominis christiani cooperandi ad dilatandum Corpus Ecclesiae. [238]Nam actio missionaria “per verbum
praedicationis, celebratione sacramentorum, cuius centrum et culmen Eucharistia est, praesentem efficit
Christum illum, qui salutis est auctor”. [239]Mandatum missionarium, quod saepe martyrium secum tulit, quod
usque ad nostram memoriam et pastores et Christifideles ipsa in Eucharistia celebranda subierunt, illud expetit,
ut salus, in sacramento panis et vini donata, ad hominum multitudinem perveniat.
Sancta igitur communio suos omnes offert fructus : nos artius cum Christo copulat, nos a peccato separat,
ecclesialem communionem solidat, nos obligat pauperibus, gratiam auget, aeternae vitae pignus donat. [240]

CONCLUSIO
72. Dominus Iesus Eucharistiam instituit, ut sacramentum esset communionis et revelationis Patris. Cui rationi
Beata Virgo Maria princeps adhaesit : “Quodam nempe modo Maria suam fidem eucharisticam significavit
antequam Eucharistia institueretur, eo quod suum virginalem uterum Dei Verbi incarnationi commodavit…
Itaque arta intercedit similitudo inter illud fiat quod Maria Angelo nuntianti dixit, et illud amen quod quisque
fidelis Domini corpus suscipiens enuntiat. Maria rogata est ut eum crederet, quem Ipsa concepisset Spiritus
Sancti virtute, esse « Dei Filium » (cf Lc 1,30-35). Virginis fidei in continuatione, in Eucharistico Mysterio nos
rogamur ut eundem Iesum, Filium Dei et Mariae Filium, sua cum tota humana ac divina exsistentia credamus
sub specie panis vinique adesse”. [241]
Primo a Paschate cum Dominus Iesus cum discipulis novum ultimumque exitum a servitute peccati fecit, iam
nullus est sanguis agni, sed panis et vinum adsunt, et omnibus distribuuntur, corpus et sanguis Veri Agni Dei. Ita
Novum completur Testamentum.
Ut Catechismus Ecclesiae Catholicae, S. Irenaei verbis usus, commonet: “Eucharistia est nostrae fidei
compendium et summa: «Nostra autem consonans est sententia Eucharistiae, et Eucharistia rursus confirmat
sententiam nostram»”. [242]
73. In sacramento praesentiae substantialis, fides vim reperit et impulsionem, ut re vera lex orandi in eodem
vinculo maneat, quo lex credendi continetur atque lex agendi fiat vitae et missionis Ecclesiae. Exinde Eucharistia
dynamismum quoque personalem habet : donum est celebrandum, quo in altiorem mysterii cognitionem salutis

