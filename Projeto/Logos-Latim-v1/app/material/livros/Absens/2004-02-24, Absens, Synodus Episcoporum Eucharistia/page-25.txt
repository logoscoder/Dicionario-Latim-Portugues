immergimur, ad communionem adducimur, ad adorationem inducimur, donum demum quod vitam per
missionem et ministerium pastorale agitat et impulsum ad caritatem intra et extra Ecclesiam dat.
Eucharistia sua ipsius natura, uno vinculo, quod rescindi nequit, copulatur cum notis Ecclesiae peculiaribus,
quibus una, sancta, apostolica, catholica est, [243]ut in Symbolo fidei profitemur. Ita vita et missio
communitatum christianarum in mundo indolem servant Ecclesiae propriam, quamdiu eius integrum donorum
thesaurum custodiunt et promovent. Argumentum Synodi illud demonstrat, quod Ecclesia de Eucharistia vivit
ita, quod ab ea, ut a fonte quodam, vitam accipit divinam, quae ab alto venit et in missione sua ad Eucharistiam
tendit ut ad culmen sui mysterii communionis: “Sic enim collocatur Eucharistia veluti fons eodemque tempore
culmen universae evangelizationis, quoniam finis eius est hominum communio cum Christo in Eoque cum Patre
et Spiritu Sancto”. [244]

QUAESTIONES
1. Eucharistia in vita Ecclesiae: Quod momentum tribuitur adorationi eucharisticae in vita vestrarum
communitatum et fidelium? Quam frequens esse videtur participatio ad S. Missam die dominica? Diebus vero
ferialibus? Magnis autem festis anni liturgici? Suntne de hac re rationes statisticae, approximato saltem more?
2. Doctrina eucharistica et formatio animi: Qui nixus efficiuntur ut vestris communitatibus et singulis fidelibus
doctrina integra et plena de Eucharistia tradatur? Praecipua ratione, qui usus fit Catechismi Ecclesiae Catholicae,
nn. 1322-1419, et Encyclicae “Ecclesia de Eucharistia”, praesertim a sacerdotibus, diaconis, personis
consecratis, laicis in pastorali occupatis ? Quomodo spondetur formatio fidei in Eucharistiam: in catechesi
initiationis? in homiliis? in consiliis formationis permanentis sacerdotum, diaconorum permanentium,
seminaristarum? personarum consecratarum? Christifidelium?
3. Perceptio eucharistici mysterii: Quid potissimum Eucharistiam esse censent sacerdotes et fideles vestris in
communitatibus ? Censentne eam esse : sacrificium ? memoriale mysterii paschalis? praeceptum dominicale?
convivium fraternum? actum adorationis? alia…? Videturne in praxi unus aliquis ex his aspectibus praevalere?
Quae causae esse putantur huius praelationis?
4. Fusca in celebratione Eucharistiae : in Encyclica c.t. Ecclesia de Eucharistia (n 10) Summus Pontifex
commemorat “fusca” in celebratione eucharistica. Qui aspectus negativi (abusus, aequivocationes) deprehendi
possunt in cultu eucharistico? Quae elementa quique gestus in praxi effecti obscurare possunt sensum
profundissimum Mysterii eucharistici? Quae causae esse possunt, quae ad hunc statum conducant, unde fideles
turbentur?
5. Celebratio eucharistica et normae liturgicae: deprehenduntur in more quo sacerdotes celebrant, modi aliqui
normis liturgicis ab Ecclesia catholica stabilitis (Cf Institutio Generalis Missalis Romani, cap. IV; Instructiones
pro Applicatione Praescriptionum Liturgicarum Codicis Canonum Ecclesiarum Orientalium) explicite aut
implicite contradicentes ob desiderium personalismi et protagonismi? Quae putantur esse causae huius modi se
gerendi? Quae elementa quique gestus effecti inter Missae celebrationem vel etiam in cultu eucharistico extra
Missam, iuxta proprias normas et dispositiones, peculiariter curari debent, ut sensus profundissimus magni
Mysterii fidei in dono Eucharistiae absconditi in lucem ponatur?
6. Sacramenta Eucharistiae et Reconciliationis: Conversio princeps est condicio plene participationis ad
Communionem eucharisticam. Quomodo percipiunt fideles relationem inter sacramentum reconciliationis et
Eucharistiae ? Celebratio S. Missae festum quoque est salutis a peccato et a morte. Quomodo respondetur huic
peccatorum conversioni, praesertim die Dominica, ut fideles intra tempus opportunum ad sacramentum
Paenitentiae accedere possint ut ad Eucharistiam participent? In vita communitatum christianarum fit aut
adfluxus fidelium indiscriminatim ad Communionem participantium aut abstinentia sine causa ab Eucharistia?
Quid efficitur ad adiutorium fidelibus praestandum ut discernant se ipsos utrum in debitis versentur
condicionibus ut ad hoc magnum accedant Sacramentum?
7. Sensus sacri in Eucharistia: Eucharistia mysterium est praesentiae verae Dei in nobis, sed eodem tempore
mysterium ineffabile est. Quomodo exprimi debet sensus sacri quoad Eucharistiam? Sacerdotes et fideles

