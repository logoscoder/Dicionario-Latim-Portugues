amoris plena, eget, gestibus fidei confecta erga Eum, qui Praesens adest pro iis, qui hodie eum quaerere non
desinunt: “Rabbi, ubi habitas?”.
Vota facimus, ut Lineamenta ista Conferentias Episcoporum, Ecclesias Orientales sui iuris, Dicasteria Romanae
Curiae et Unionem Superiorum Generalium excieant ad cogitationem et recognitionem pastoralem atque omnes
Ecclesiae partes invitent ad opus praestandum, ut responsa ad quaestiones Lineamentorum completa sint et gravi
significatione praedita ita, ut labores synodales concedant fructuosos.
Ut apte processus synodalis decurrat, oportebit, ut responsa ad hanc Secretariam Generalem intra diem 31
decembris 2004 perveniant.
His responsis pergit in omnibus Ecclesiis particularibus iter illud Synodi, ubi Episcopi, quippe qui gregis
Pastores sint, collegiali ratione inter se et cum Pontifice coniuncti, se praeparant, ut de magno hoc Sacramento,
ex quo Ecclesia vivit, cogitent.
25 Februarii 2004

Jan P. Card. SCHOTTE, C.I.C.M.
Secretarius Generalis

INTRODUCTIO

Synodus de Eucharistia cur fiat
1. Invisibilis Deus se in Verbo incarnato, in Filio Iesu Christo, manifestavit ; post ascensionem “quod
Redemptoris nostri conspicuum fuit, in sacramenta transivit”. [1]Propterea “aliud in eo videtur et aliud
intellegitur. Caro cernitur et Deus creditur”. [2]
Ecclesia, sacramentum salutare Iesu Christi pro homine, ex cultu vivit qui fundamentum habet in Verbo
incarnato, sacramento Patris; Canon Romanus et anaphora S. Ioannis Chrysostomi S. Missam ‘oblationem
rationabilem’ et ‘logikèn latreían’ definiunt: Verbum Dei eventus fit, cuius et spiritus et ratio sunt participes. Ille
qui est Verbum, se ad hominem convertit et responsum exspectat intelligibile, rationabile (rationabile
obsequium). Ita verbum hominis fit adoratio, sacrificium, gratiarum actio (eucharistia). Quod “rationabile
obsequium” (cf. Rm 12, 1) cor est ‘participationis’ populi Dei actuosae et consciae ad mysterium eucharisticum,
[3]quod in sancta communione plenitudinem consequitur. [4]
2. Concilium Oecumenicum Vaticanum II Eucharistico Mysterio caput III dicavit Constitutionis De Sacra
Liturgia; at ea omnia, quae in hoc documento de liturgia, culmine et fonte actionis Ecclesiae sunt, maxime
pertinent ad Eucharisticam celebrationem, ad ‘Divinam Liturgiam’, quam orientales libenter vocant. Thema
proximae Synodi Eucharistia erit, cui populus Dei ex baptismo interest; ipsa enim ‘culmen’ est initiationis
christianae, sed etiam apostolicae actionis, quia addictionem praesumit ad Ecclesiae communionem ; eodem
tempore ‘fons’ est, quia nutrimentum eius vitae et missionis est. [5]
Ideo, ut Litterae Encyclicae Ioannis Pauli II Ecclesia de Eucharistia, quae inscribuntur, Epistulam apostolicam
Novo millennio ineunte repetentes, qua ipse ad cognitionem, amorem, imitationem Christi hortatus erat,
commonent, “renovati studii in vita christiana adimpletio per Eucharistiam transit”. [6]

