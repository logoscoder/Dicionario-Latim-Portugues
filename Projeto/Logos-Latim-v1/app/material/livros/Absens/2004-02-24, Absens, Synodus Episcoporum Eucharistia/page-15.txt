mystico, qui celebrat monetur, ut se inclinet et verba voce clara, non tamen elata, ad contemplationi favendum,
proferat, ut Episcopus facit Feria V Hebdomadis Sanctae, dum halitum efflat super chrisma. Qui celebrat “in
modo se gerendi et verba divina proferendi praesentiam vivam Christi fidelibus insinuare” debet <!--[if !
supportFootnotes]--> [139]. Nunc enim Sacrificium sacramentale fit. [140]
Epiclesis super Donis consecratis
38. Primis saeculis invocatio quaedam una cum manuum extensione (epíclesi), ad sanctificationem et
transmutationem panis et vini in corpus et sanguinem Domini, ad Patrem convertebatur ante consecrationem, ut
Ipse Spiritum Sanctum emitteret. Fundamentum huiusmodi orationis in verbis inest, quae Dominus protulit
postquam mysterium instituit : “Cum autem venerit Paraclitus…ille testimonium perhibebit de me…et suggeret
vobis omnia, quaecumque dixero vobis…Ille me clarificabit” (Io 15,26 ; 14,26 ; 16,14). Inter saecula IV et V
postposita est, ob simultates de divinitate Spiritus Sancti, ut quaedam traditiones liturgicae testantur. Maxima
anaphorarum pars eam loco in originali servat, ut fit in Canone Romano, qui a Patre Spiritum invocat, ‘ut emittat
suae benedictionis potentiam’. [141]
Patribus, qui momentum confirmaverunt epicleseos Spiritus, placuit eam coniungere cum verbis institutionis, ut
signum sacramentale perfectionem attingeret. Nam verba Domini spiritus sunt et vita (cf. Io 6, 63). Ipse una cum
Spiritu Sancto operatur neque unus desinit esse consecrator Eucharistiae et dispensator Spiritus. Utcumque
Concilium Tridentinum sanxit, non esse epiclesin omnino necessariam ad Eucharistiam valide conficiendam.
[142]
Ut S. Ambrosius adnotat: “…quid dicimus de ipsa consecratione divina, ubi verba ipsa Domini Salvatoris
operantur? Nam sacramentum istud, quod accipis, Christi sermone conficitur…Sermo ergo Christi, qui potuit ex
nihilo facere, quod non erat, non potest ea, quae sunt, in id mutare, quod non erant? Non enim minus est novas
rebus dare quam mutare naturas…Ipse clamat Dominus Iesus: ‘Hoc est corpus meum’. Ante benedictionem
verborum caelestium alia species nominatur, post consecrationem corpus significatur. Ipse dicit sanguinem
suum. Ante consecrationem aliud dicitur, post consecrationem sanguis nuncupatur. Et tu dicis ‘Amen’, hoc est
‘Verum est’”. [143]
Ecclesia sanctorum in Eucharistia
39. In Divina Liturgia memoria fit eorum in quibus Christus vivit. Ut ait S. Dionysius Areopagita: “Adest
praesens inseparabiliter chorus sanctorum, quo ipsi apparent esse indivisibiliter coniuncti cum eo unione quadam
supramundana et sacra”. [144]Nulla contrapositio esse potest inter cultum Dominicum et cultum Sanctorum.
Donec vixerunt, omnia facere conati sunt ad gloriam Dei, nunc exsultant quia per eos Deus clarificatur.
[145]Intercessiones oblationem Eucharistiae in communione cum Ecclesia tota exprimunt, caelesti et terrestri,
pro omnibus membris eius tam vivis quam defunctis. [146]Inprimis invocatio fit Deiparae et semper Virginis
Mariae quia consecratio, quam ipsa sui fecit Domino, similis est traditioni vitae nostrae, quae semper in
sacrificio eucharistico renovatur. Eucharistiam offerimus in memoriam sanctorum, ut eos honore afficiamus, ut
Deo gratias agamus, qui nobis eos donavit intercessores pro nobis. Ipsi, qui gratiarum actio hominum sunt pro
acceptis beneficiis, intercedunt et intersunt nostris eucharistiis.
Christus se ipsum communicat etiam defunctis, at, iuxta Cabasilam, “secundum modum quem Ipse novit solus”;
[147]si in statu sunt purificationis, gratiam non minorem quam vivi accipiunt, quae, ut S. Ioannes Chrysostomus
animadvertit, eis impetrat remissionem peccatorum. [148]
Praeparatio ad communionem
40. Eucharistia praesentia est viva Christin in Ecclesia. Humiliatio Domini eum induxit, ut se in escam hominis
converteret (cf 1 Cor 10,16; 11,23s.). In symbolis huius mysterii quae a traditione accepimus piscis est : “mihi in
escam apparavit piscem fontanum…incontaminatum, quem virgo pura accipit et quotidie amicis porrigit, ut
edant cum vino sincero, quod offert pani admixtum”, ut legimus in celebri illa S. Abercii inscriptione, qui
episcopus fuit saeculo II, et omnium inscriptionum antiquissima est, quae de Eucharistia sunt. Alius symbolum
donationis sui pellicanus est: “Pie pellicane Jesu Domine…” exclamat S. Thomas Aquinas in hymno Adoro te
devote. Mysterium Incarnationis Verbi continuatur in Corpore eucharistico, in pane hominum. Quod Iesus
praeannuntiavit in sermone Capharnai habito: “Ego sum panis qui de caelo descendi…” (Io 6,41). Caro eius vere

