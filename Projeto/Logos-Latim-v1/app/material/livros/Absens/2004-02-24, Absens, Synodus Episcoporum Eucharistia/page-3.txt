3. Coetus Generalis Ordinarius VI Synodi Episcoporum thema Reconciliationis pertractavit, et in eo ambitu, de
Sacramento Poenitentiae egit, quod est medium ordinarium ad redeundum in communionem Christi et Ecclesiae,
cuius culmen in Eucharistia situm est. Copiosa illa meditatio confluit in Exhortationem Apostolicam postsynodalem, quae Reconciliatio et Poenitentia inscribitur. Etiam Coetus Generalis Ordinarius V, dum de familia
agebat, attentionem convertit in originariam illam sanguinis et spiritus communionem, quae fontem suae
vitalitatis habet commodum in alio sacramento, in matrimonio, quod est mysterium magnum, signum unionis
Christi et Ecclesiae (cf. Eph. 5, 32). Novissimae quattuor Synodi ordinariae de partibus fundamentum
componentibus communionis ecclesialis cogitaverunt, quae sunt: laicatus, sacerdotium ministeriale, consecrati et
episcopi, communio ecclesialis, quam Eucharistia praesupponit, ut eam ad perfectionem adducat. [7]Intellegi
possunt, ut apparet, causae coetus synodalis de Sacramento, quod indolem Ecclesiae apostolicam et catholicam
manifestat eiusque unitatem sanctitatemque auget.
Qua re fiet, ut :
a. Eucharistia principem locum in attentione Ecclesiae servet et particularis et universalis, praesertim in paroeciis
et in communitatibus, per ipsum tempus, quo Synodus praeparabitur ;
b. Ut fides in Eucharistiam, ut est necesse, altius colatur ;
c. Ut coetus synodalis, cum hoc thema praecipuum ponat, peculiare habeat momentum tertio Christianitatis
millennio incipiente, utque contribuat consilio vitam et missionem christianam hominum atque communitatum
renovandi ;
d. Ut attentio, quam, a temporibus apostolorum, usque ad Patres et ad sacros Mediae Aetatis scriptores ; a
conciliis, praesertim Tridentino et Vaticano II, usque ad praecipua documenta interdicasterialia et Pontificum,
quorum memoriam recens quoque Ioannes Paulus II in Litteris Encyclicis Ecclesia de Eucharistia, quae
inscribuntur, renovavit, doctrina Ecclesiae semper S. Eucharistiae tribuit, denuo et altius recipiatur in integro.
4. Thema, quod Ioannes Paulus II elegit pro XI Coetu Generali Ordinario Synodi Episcoporum est : Eucharistia
fons et culmen vitae et missionis Ecclesiae. In numero quaestionum, quae altius erunt inspiciendae, tres
praesertim eminent :
a. Filius Dei, Iesus Christus gestibus in ultima coena actis et praesertim verbis : ‘Hoc facite in meam
commemorationem’, non meram coenam fraternam voluit, sed liturgiam intendit, vere cultum adorationis Patris
‘in spiritu et veritate’ (cf. Io 4, 24);
b. Reformatio liturgiae non patrimonium destruit saeculare Ecclesiae catholicae, sed illud potius fuit propositum,
ut, traditione catholica fideliter servata, renovatio promoveretur liturgiae ad favendum christianorum
sanctificationi;
c. Iesus ipse praesentiam Domini substantialem in SS. Sacramento voluit, ut Deus Emmanuel nunc et semper
Deus esset apud hominem, eius Redemptor et Dominus.
5. Praeparatio XI Coetus Generalis Ordinarii Synodi Episcoporum eiusdemque labores intus in universo
magisterio sunt et in doctrina de Eucharistia, praesertim in doctrina Concilii Vaticani II, quae etiam pleniorem
Ecclesiae conscientiam effecit eius, quod “Salvator noster, in Cena novissima, qua nocte tradebatur, Sacrificium
Eucharisticum Corporis et Sanguinis Sui instituit, quo Sacrificium Crucis in saecula, donec veniret, perpetuaret”.
[8]Ut sponsa est dilecta, Ecclesia scit se celebrare debere “Memoriale…Mortis et Resurrectionis: sacramentum
pietatis, signum unitatis, vinculum caritatis, convivium paschale, in quo Christus sumitur, mens impletur gratia et
futurae gloriae nobis pignus datur”. [9]
Doctrina eucharistica, quae Scripturis, Patribus, theologis fundatur et continetur, quae catechesin et mystagogiam
concitat, omnia documenta permeat Concilii Vaticani II et magisterii post Concilium expleti et in mysterium
Eucharistiae inducere vult atque ad hoc mysterium adorandum, quemadmodum traditionibus illustratur orientis
et occidentis, praesentibus in Ecclesia una catholica. Inter documenta post concilium edita, quae Constitutionem
de Sacra Liturgia adhibuerunt, loco fundamenti ad intellegendam et ad celebrandam Eucharistiam est epistula
encyclica Mysterium fidei a Paulo VI data, a quo etiam Instructio Generalis Missalis Romani, anno 1970
publicata, anno 2000 recognita, promulgata est, quae normas continet in S. Missa ritus romani servandas. His in

