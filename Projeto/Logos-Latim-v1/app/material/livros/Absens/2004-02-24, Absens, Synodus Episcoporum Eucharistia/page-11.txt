mortale, cuius proprietates spatio et tempori erant subiectae, deinde corpus habuit redivivum, iam iis vinculis
solutum. Nam Qui resurrexit clausis foribus intrat, puncto temporis spatia percurrit ingentia, ut a suis agnoscatur,
audiatur, conspiciatur, tangatur. Ex quo resurrexit et in caelum ascendit praesentia eius res est nova.
Ista Dei methodus, qui historiam transit ut omnem hominem pertingat, videtur iam in Epistula prima S. Ioannis
apparere : “Quod fuit ab initio, quod audivimus, quod vidimus oculis nostris, quod perspeximus, et manus
nostrae contrectaverunt, de Verbo vitae…annuntiamus vobis ut et vos societatem habeatis nobiscum” (1 Io 1, 13). Quod S. Ambrosius commentatur : “incarnationis exemplo adstruamus mysterii veritatem. Numquid naturae
usus praecessit cum Iesus Dominus ex Maria nasceretur ?…Et hoc quod conficimus corpus ex virgine est…Vera
utique caro Christi quae crucifixa est, quae sepulta est. Verum ergo carnis illius sacramentum est”. [88]
Propterea in veritate et in realitate incarnationis Verbi fundamentum habent Corpus eucharisticum et Corpus
ecclesiale, [89]doctrina eucharistica, theologia sacramentaria. Ut S. Hilarius affirmat, “vere Verbum caro factum
est (cf. Io 1,14) et vere nos Verbum cibo dominico sumimus” [90]. Ideo, ut Ioannes Paulus II commemorat,
“Eucharistia, dum passionem resurrectionemque attingit, eodem tempore Incarnationis continuationem secum
fert. In Annuntiatione divinum Filium in physica etiam veritate corporis sanguinisque Maria concepit, id
praecipiens in se quod sacramentaliter quodammodo in singulis credentibus fit, qui sub panis vinique specie
corpus et sanguinem Domini recipiunt” [91].
Fulgida et fusca in comprehensione Doni
25. Magisterium Papae et episcoporum, post concilium Vaticanum II, sedulo intervenit ad favendum applicationi
liturgicae reformationis et ad eius exitus perpendendos. In epistula encyclica cuius titulus Ecclesia de
Eucharistia Ioannes Paulus II, postquam indicavit inter fulgida praesertim fidelium ad liturgiam participationem,
“dolendum” putat esse etiam fusca ostendere: contemptionem, quam quibusdam in locis cultus eucharisticus
patitur et abusus “qui ad rectam obscurandam fidem doctrinamque catholicam super hoc mirabili sacramento
aliquid conferunt”. [92]Distinguendum est lumen Eucharistiae, prout sacramentum est, ab umbris, quae quidem
opera sunt hominis. Verbi gratia, sunt qui in catechesi et in praxi de Eucharistia quasi uni lateri haerentes una
instant de indole Eucharistiae conviviali, de sacerdotio communi, de praedicatione, quam ipsam per se efficacem
putant, de ritibus eucharisticis oecumenicis, qui tamen fidei et ecclesiasticae disciplinae adversantur.
Salva traditionum et rituum ratione, recuperanda est unitas universa eucharistici mysterii, quo continentur tum
verbum Dei proclamatum, tum communitas cum sacerdote, qui in persona Christi celebrat, congregata, tum
gratiarum actio Deo Patri propter dona eius oblata, tum transubstantiatio panis et vini in corpus et in sanguinem
Domini, tum praesentia eius sacramentalis vi verbi Iesus quod consecrat, tum sacrificium crucis Patri oblatum,
tum demum communio ad corpus et ad sanguinem Domini qui resurrexit. Ut Papa ait : “Eucharisticum
Mysterium - sacrificium, praesentia, convivium - neque extenuationem neque abusionem patitur. Ex toto ipsum
vivatur oportet…Tunc firmiter aedificatur Ecclesia et significatur id quod ipsa re vera est”. [93]
26. Ipsa Encyclica explanat : “Continenter vivit Ecclesia de hoc salutifero sacrificio, ad quod non modo per
recordationem fidei plenam accedit, sed etiam in solido quodam tactu quia hoc Sacrificium revertitur praesens,
se dum sacramentali via in omni communitate perpetuat quae illud per ministri consecrati offert manus”.
[94]Eucharistia virtutem continet Spiritus quae homini traditur in communione et in adoratione Domini vere
praesentis.
Vita gratiae per signa sensibilia transmittitur quovis in sacramento, sed evidentius in Eucharistia. Ecclesia non
sibi ipsa vitam dat, non ipsa se aedificat: de re vivit, quae eam praecedit. Etenim “communis et inseparabilis Filii
et Spiritus Sancti actio, quae Ecclesiam generavit eius in constitutione ac permanentia, operatur in Eucharistia”.
[95]Proinde Ecclesia non deorsum nascitur, quia communio gratia est, donum ab alto descendens.
“A Christo, suo Domino, Eucharistiam accepit Ecclesia non veluti donum licet magni pretii inter tot alia, sed
donum per excellentiam. Quoniam donum est eius ipsius nec non illius Personae in Sancta humanitate sicut
etiam donum operis salutis. Hoc non definitur praeterito tempore, quoniam ‘quidquid Christus est, et quidquid
Ipse pro omnibus hominibus fecit et passus est, aeternitatem participat divinam et sic omnia transcendit
tempora”. [96]
Eucharistia signum unitatis

