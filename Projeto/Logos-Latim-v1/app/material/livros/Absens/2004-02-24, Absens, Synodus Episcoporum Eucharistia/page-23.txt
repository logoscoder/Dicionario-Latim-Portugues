Habet igitur communio efficaciam ontologicam, cum consociatio sit cum vita Christi, unde vita hominis
transformatur. Per eam quasi quoddam mancipium oritur et nexus vitalis, quibus filialis adoptio baptismi
perficitur et completur.
66. Alia quadam ratione, gratia sacramentalis eucharistica antidotum est quo et liberamur [220]et defendimur a
peccato. [221]Eucharistia corroborat vitam christiani supernaturalem eandemque munit contra amissionem
virtutum theologalium. Sacramentum est vivorum, videlicet eorum, qui gaudent coniunctione cum Christo et
Ecclesia. Nam peccatum mortale concitat separationem a Deo et ab Ecclesia et impedit quominus homo ad
Eucharistiam accedat. Eucharistia igitur antidotum est, efficax medela ad vulnera sananda a peccato illata, ope
misericordiae divinae, quam ipsa significat et patrat: “Disce Domini benignitatem, quod ne modicum quidem
distulerit, sed mox, ut vidit quod factum erat, et ulceris magnitudinem, ad opitulandum festinaverit, ne ulcus
grassando fieret incurabile vulnus…pro sua bonitate neque ad parvum tempus a cura sua destitutum illum
relinquit”. [222]
Eucharistia ergo donum est, quod nos ratione personali interrogat; quae nota personalis sacramenti in actione
pastorali confirmanda est .
Eucharistia vinculum caritatis
67. Princeps effectus et verus Eucharistiae est “ Forma est panis et vini, veritas est carnis et sanguinis, virtus
unitatis et caritatis”, [223]ut legimus in epistula quadam a papa Innocentio III data. S. Thomas hanc veritatem
confirmat, cum dicat effectum immediatum esse corpus Christi verum, [224]immolatum et vivum, in sacramento
praesens. Quae praesentia substantialis pro iis, qui eius sunt participes in loco et tempore peculiaribus, actualis
est, cum in eis operetur transformatio illa, quae pignus est caelestis convivii. Ut a Concilio Vaticano II monemur
“in quavis altaris communitate, sub Episcopi sacro ministerio, exhibetur symbolum illius caritatis et unitatis
Corporis mystici, sine qua non potest esse salus”. [225]
Unitas cum Christo, qui caput est mystici corporis, Ecclesiae, fructus est Eucharistiae princeps, quae ita exprimit
significationem suam.
Quod Christi mancipio et nexu proprii sumus et membra exsistimus corporis Ecclesiae, effectus est immediatus
et specificus baptismi (cf. Rm, 6,1-11), qui tamen per Eucharistiam perfectionem consequitur. Immo propter hoc
ipsum, quod per baptismum insertus est in Christi Corpore, Christifidelis Eucharistiae particeps fieri potest.
Eucharistia igitur praeponit communionem ecclesialem in baptismo receptam. [226]In ea fidelis sacerdotium
baptismi exercet et crescit in relatione vitali cum Christo (cf. Io 6,55-57). Quacum re uno vinculo copulata et
conexa est unitas Christifidelium, qui testes sunt caritatis mutuae, quippe qui membra sint eiusdem corporis;
quae unitas necessario requiritur, ut credat mundus (cf Io 10, 9-17; 15, 1-11; 17, 20-23). In Eucharistia Christus
nos ad caritatem hortatur et intra et extra Ecclesiam.
Pharmacum corporis et spiritus
68. Eucharistia, praesertim tempore aegritudinis et in articulo mortis, viaticum vocatur ad vitam aeternam. In ea
futurae gloriae pignus datur, visionis Dei, ut Ipse est. Ita Concilium Tridentinum traditionem repetit Patrum, qui
Eucharistiam pharmacum immortalitatis vocabant pro homine, quem hortabantur ut eam manducaret usque ad
adventum Domini in gloria, cum, iuxta promissum eius (cf. Io 6, 54), postremus Eucharistiae effectus perficietur:
carnis videlicet resurrectio. [227]
Eucharistia est convivium “ad mortem vincendam”, [228]quo “comparatur, ut ita dicamus, resurrectionis
‘secretum’” [229]ad vivendum in aeternum. Vita aeterna nec diuturnitas est nec mera temporis perpetuitas, sed
alia est condicio exsistentiae. Apud S. Ioannem bíos, quae vita est huius mundi fluxa, aliud est, quam zoé, quae
vere vita est in nos ingrediens cum Dominum convenimus. Qui sensus est promissionis eius: “Qui verbum meum
audit et credit ei, qui misit me habet vitam aeternam…transiit a morte in vitam” (Io 5, 24s), “Ego sum resurrectio
et vita : qui credit in me, etiam si mortuus fuerit, vivet : et omnis qui vivit et credit in me, non morietur in
aeternum” (Io 11, 25). Hac inducti Eucharistiae significatione eschatologica, resurrectionem ultimam
exspectamus, cum Deus omnia in omnibus erit (cf. 1 Cor 15, 28).
69. Christianorum fides non solam animae immortalitatem, sed etiam carnis pollicetur resurrectionem, integri
videlicet hominis. Gratia Eucharistiae transformans omnia complexu suo continet, quae ad rem anthropologicam

