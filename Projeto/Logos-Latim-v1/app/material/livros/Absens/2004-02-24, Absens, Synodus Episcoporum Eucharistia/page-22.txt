propria non est, nam Ipse, qui Verbum est, dein caro factus est ; actio vere liturgica actio Dei est ipsius. Quae
liturgiae christianorum et novitas est et peculiaritas : nam Deus ipse agit idemque, quod est essentiale, id
conficit. Quodsi minus nobis conscii simus, participes nos fieri, habitus in liturgia assumendi nonnisi externi
manent et adventicii.
Eucharistia sacramentum pietatis
62. Liturgia est festum pro Christo, qui e mortuis resurrexit. Hac re sensum festi contineri ac praesertim diei
dominicae christianus ducit. Expressiones vero pietatis populi Dei, in quibus eminet cultus eucharisticus extra
Missam, originario quodam nexu cum liturgia eucharistica coniungitur; qui nexus attente discerni debet.
In liturgia ratione peculiari inculturatio fidei exercetur. Quae quodammodo ipsa in Incarnatione primum effecta
est, cum Verbum hominis naturam sumpsit et hominum se sermone expressit et tempore, loco, cultura illa
peculiari, ubi Iesus vixit. Hoc ex eventu, ut Concilium Vaticanum II illustravit, habitus scaturit Evangelium et
liturgiam et doctrinam christianam in culturas cuiusvis gentis et regionis producendi, ut ii, quibus nuntius est
perferendus, efficaciter pertingi possint, pauperes praesertim hominesque simplices corde.
63. Distinguitur a liturgia pietas popularis, quae fidei unitate spatia coniungit ampla et culturas complectitur
diversas, sed censeri potest manifestatio sua sponte a liturgia orta. Nam a circuitu liturgiae formae sunt ortae
adorationis et veteres et recentiores, ut sunt benedictio Sanctissimi Sacramenti, processio eucharistica, Hora
sancta, supplicatio quadraginta horarum, adoratio perpetua, Congressus eucaristici. [214]
Et liturgia et pietas popularis fidei sunt expressiones vitaeque populi christiani. Dum curamus ut inculturatio
christianismi in culturis non christianis fiat, minus sunt tamen neglegendae, verum etiam colendae sunt culturae
et traditiones religiosae populares, quae ipso in christianismo floruerunt. Nam idem Spiritus Sanctus et liturgiam
suscitat et, in fide, pietatem popularem.
64. In cultu Eucharistiae extra Missam praebito, elementa percipiuntur spiritualitatis cuiusdam eucharisticae,
quae “ad communionem sacramentalem ac spiritalem continuatur…Thesaurus inaestimabilis est Eucharistia, non
solum cum celebratur, sed etiam cum ante eam extra Missam sistitur : hoc permittit ut suo de fonte gratia
hauriatur”. [215]Contemplatio et adoratio desiderium acuunt creaturae, ut tota simul cum Domino coniungatur et
Creatore suo, atque eodem tempore conscientiam reserant indignitatis nostrae. Proinde S. Pater commonet de usu
‘communionis spiritalis’, quam magistri vitae spiritualis commendant iis omnibus, qui sacramentaliter
communicare neqeunt. [216]
Proinde etiam extra S. Missam Dominus Iesus vivus est cibus spiritalis. Quod arcanum est cum nobis Dei
mysterium, qui nos comitatur, dum iter percurrimus nostrum.

Caput VII
Eucharistia : Donum pro missione

Sanctificatio et divinizatio hominis
65. Personalem Eucharistiae significationem illustrat, fas est dictu, S. Cyrillus Ierosolymitanus, quandoquidem,
ut ille monet, Sacramenti beneficio Corporis et Sanguinis Christi homo fit “concorporeus (sýssomos) et
consanguineus (sýnaimos) Eius”. [217]Chrysostomus autem sibi a Christo haec dici audit : “in terram descendi,
non solum tecum misceor, sed etiam te amplector: comedor, in frusta concidor, ut multa sit commixtio et unio.
Quae enim uniuntur, in suis terminis stant, ego autem tecum contexor. Nolo ut deinceps quid medium
intercedat ; utraque unum esse cupio”. [218]Propterea corpus hominis fidelis quodam modo domicilium fit Dei
Trinitatis : “Christum eiusque Patrem atque Paracletum habet inhabitantem”. [219]Itaque, in Divina Liturgia
byzantina concinunt : “Vidimus lumen verum, accepimus Spiritum caelestem, invenimus fidem veram,
indivisibilem Triadem adorantes : nam ipsa salvos fecit nos”.

