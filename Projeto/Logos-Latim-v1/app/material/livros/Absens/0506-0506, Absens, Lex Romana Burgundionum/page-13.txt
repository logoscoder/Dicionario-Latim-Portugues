Quod si pares fuerint honestate persone, consensus perficit nuptias; sic tamen, ut nuptialis donatio solenniter
celebretur aliter filii exinde nati legitimorum locum obtinere non poterint, et fit in hac hereditate successioni
locus his, qui ab intestato per agnationem, ac si agnatio defuerit, per cognationem forte succedunt.
37.3
Naturales sane, si ex ancilla nati fuerint et non manumittuntur a domino, inter hereditaria mancipia conputantur.
37.4
Quod si aut de ingenua fuerint naturales aut de liberta aut certe libertina, ultra sescunciam matri cum naturalibus
filiis dari amplius non licebit, hac ratione, ut donatio nuptialibus in hereditatis subputatione non veniat; sed de eo
quod supra donationem nuptialem fuerit, inde sescuncia deputata naturalibus iure debetur. Quod si aliquid ultra
aut per donationem aut per testamentum aut per suppositam quamcumque personam illis fuerit derelictum, ab
herede legitimo legibus revocetur, secundum legem Theudosiani, quae de naturalibus filiis et matribus eorum
lata est.
37.5
Inter ingenuum vero et ancillam, sive servum et ingenuam, sicut consensus contubernia facere possunt, ita
nuptiae non vocantur, et qui ex his nati fuerint, deteriorem lineam secuti dominis adquiruntur.
37.6
Sciendum etiam secundum legem novellam: quisquis ingenuus colone aut ancille, quaeque ingenua servo aut
colono se iunxerit, salva ingenuitate discedendi licentiam non habere, secundum legem novellam sub titulo: de
advenis.
38.0. Titulus XXXVIII. De pactis et cessionibus haec forma servanda est.
38.1
Si quis maior aetate paciscitur, conditionibus pacti maneat obligatus; si tamen aut potestatis suae est, hoc est
filius familias non est, aut nullo metu aut imperio ad pacta venire conpellitur, sed libera voluntate pactum inisse
cognuscitur. Quod si placitorum ordinem adtempet excedere aut nollit implere, ad solutionem poenae, manente
pactum, cum emolumenti amissione tenendus est et infamie maculam sustenebit, secundum legem Theudosiani
libro secundo sub titulo: de pactis et transactionibus.
38.2
Sciendum tamen, quod si quis se vi et metu coactum ad pacta venisse causetur, intra annum probaturus
huiusmodi et moveat et peragat actionem; quo tempore praeterito nullam sibi neque de vi neque de metu
suppetere noverit actionem, secundum constitutionem Gregoriani.
38.3
De successione viventum, nec de sua nec de aliena, quemquam pacisci posse, nec huiusmodi scripturam nomen
pacti legibus vindicare, secundum legem Gregoriani et Hermogeniani.
38.4
Cessionis vero ita firmitatem subsistere, si cuius rei per evidentem professionem voluntaria et evidens cessio
teneatur, hoc est: ut cessionis nomine scriptura cuiuslibet rei cedentis voluntaria professione et subscriptione
firmetur. Quod si de vi et metu is quis cessit queri voluerit, intra annum similiter institutam peragat actionem,
secundum Theudosiani leges libro iv, sub titulo: qui lege iulia bonis cedere possunt.
39.0. Titulus XXXIX. De terminis transgressis et evulsis.
39.1
Quicumque terminos aut limites aut arbores terminales, quae decusas accipiunt, scelerata praesumptione evellere
aut abscidere et signa inpressa eradere forte temptaverit, convinctus in eodum loco, ubi termini fuerunt, vite
terminum sub incendio sortiatur.
39.2
Si novos quicumque terminos occulte posuerit, poena falsarii teneatur, secundum sententiam pauli.
39.3
Si vero terminis, limitibus arboribusque transgressis vicini agri iura pervadendo timerasse convincitur, si intra
xxx annos quicumque pulsantes existunt, et convincerint sibi fuisse pervasum, a convictis duplum terre spatium,
quod pervaserant, cum fructus solutione restituatur; hoc secundum legem novellam.
40.0. Titulus XL. Sine censu vel reliquis conparare nihil posse.
13

