LIBER PAPIANI
Lex Romana Burgundionum
(AD 501-506)
( L.-R.von Salis, Monumenta Germaniae Historica, Leges, 1.2.1, Hannover, 1892).

1.0. Titulus I. De patris vel matris donatione vel munificentia dominorum.
1.1
Donationem, quam pater de rebus propriis in filium filiamve conscripserit et gestis fuerit allegata, si eam pater
probatis apud iudicem lesionum causis non revocaverit, aut ipsa donatio dodrantem, id est novem uncias, non
excedit, secundum legem Theudosiani libro octavo: de removendis donationibus, firmissimam permanere, ad
Philippum praefectum praeturio promulgatam.
1.2
De maternis etiam donationibus hoc totum, quod supra, simili condictione servabitur. Sane si mater, quae
donationem in filium filiamve fecit, ad secundas nuptias transierit, donationem quam fecit nullam habebit
licentiam removendi, secundum legem Theudosiani libro octavo ad Orfitum praefectum urbis.
1.3
De donationibus dominorum proprietas accipientium etiam circa heredes et proheredes lege firmatur, id est ex
corpore Theudosiani libro xi, titulo xx, ad Stradium comitem rei private.
2.0. Titulus II. De homicidiis.
2.1
Homicidam, tam ingenuum quam servum, si extra ecclesiam inveniantur, morte damnari.
2.2
Si vero homicidium casu vel vitande mortis causa forte dicatur admissum, ad principis notitiam per relationem
iudicis est referendum, et eius sententia expectanda, secundum legem ex corpore novellarum Theudosii et
Valentiniani ad Maximum patricium datam.
2.3
Si vero ad ecclesiam servus homicidii reus forte confugerit, quia lex Theudosiani libro nono ad Antiochum data
ab ecclesia nullum inermem permittit abduci, indulta vita, pro eo, quem occidit, ipse deserviat.
2.4
Qui vero armatus se intra ecclesiam tueri temptaverit, secundum legem ipsam cum conscientia episcopi
abstrahatur.
2.5
De ingenuo vero homicida intra ecclesiam posito de interempti precio principis est expectanda sententia; et quia
de preciis occisorum nihil evidenter lex Romana constituit, dominus noster statuit observandum: ut si ingenuus
ab ingenuo fuerit interemptus, et homicida ad ecclesiam confugerit, is ipse, qui homicidium admisit, cum
medietate bonorum suorum occisi heredibus serviturus addicatur; reliqua medietas facultatis eius homicidiae
heredibus derelinquatur.
2.6
Si vero servus cuiuscumque occisus fuerit ab ingenuo, et ipse homicida ad ecclesiam convolaverit, secundum
servi qualitatem infra scripta domino eius precia cogatur exsolvere, hoc est: pro actore C solidi, pro ministeriale
LX solidi, pro aratore aut porcario XXX, pro aurifice electo C, pro fabro ferrario L, pro carpentario XL solidi
inferantur. Hoc ex praecepto domini regis convenit observari.
3.0. Titulus III. De libertatibus.

1

