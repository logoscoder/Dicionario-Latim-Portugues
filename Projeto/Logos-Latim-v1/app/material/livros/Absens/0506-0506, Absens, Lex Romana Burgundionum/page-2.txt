3.1
Libertates servorum propriorum, qui cives Romani efficiuntur, eas esse servandas, quae aut testamento legitimo
aut tabulis in ecclesia recitatis secundum mandatum manumissoris subscriptis a sacerdotibus, id est aut episcopo
cum presbyteris, aut presbytero cum diaconibus subscribentibus, firmitatis robor accipiat, secundum legem
Theudosiani a Constantino principe latam, quae est sub titulo: de manumissionibus in ecclesia, ad Osium
episcopum datam.
3.2
De libertis principis. Liberti Romani natione, a principe manumissi, hac ratione de bonis suis testentur, ut fisco
debita medietas reservetur; in cuius hereditate nepotes ex filia succedere non iubentur, secundum Gregoriani
leges a Gordiano principe ad Trophimum libertum et Calpurnium militem latas.
4.0. Titulus IV. De sollicitationibus et furtis.
4.1
Si quis in plagii scelere fuerit deprehensus atque convictus, ut aut ingenuum aut servum sollicitare praesumat aut
vendere, capite puniatur, secundum legem Theudosiani libro IX, datam sub titulo: ad legem Fabiam, ad
domicium Celsum vicarium Africae.
4.2
Quod si ad ecclesiam reus ipse confugerit, quid domino aut parentibus pro facti ipsius crimine satisfieri debeat,
principis est expectanda sententia.
4.3
De furtis etiam obiectis et probatis haec forma servabitur, ut ingenuus furto ablata quadrupla solutione dissolvat,
servus vero pro furti crimine aut a domino ad vindictam tradatur, aut res perditae ei, qui damnum pertulit, cum
vindicta a servi domino reformentur, secundum sententiam pauli sub titulo: de furtis, emissam.
4.4
Quod si caballum aut duos boves vel duas equas furto ingenuus aut servus abstulerit, morte damnetur.
5.0. Titulus V. De iniuriis aut caedibus admissis.
5.1
Si quid forte ita temerarie admittitur, ut vulnus aut fractura ossuum infligatur, aut in conviciis atrocibus forte
proruperit, solutio vel vindicta facti ipsius pro qualitate personae in iudicis arbitrio estimatione consistit.
Secundum regulam Gai sub titulo: de iniuriarum actione, iniuria enim gravis est, quae in publico vel in foro ab
humiliore persona honestiori infertur.
5.2
Si vero servus in his criminibus reus agnoscitur, caesus sub poena vinculorum temporalium domino restituatur,
secundum Sententiam Pauli libro V, sub titulo: de iniuriis.
6.0. Titulus VI. De fugitivis inquirendis vel discutiendis.
6.1
Ubicumque persona huiusmodi inventa fuerit, seu ingenuum dicat se esse seu servum, locorum iudicibus aut a
domino si ad eius notitiam pervenerit, aut ab actore, qui possessioni ipsius praeest, discutiendus intra annum
debeat praesentari, ita ut iudices personam ipsam propter ingenuitatis nomen sine dubietate discutiant.
6.2
Quod si dominus servum aut colonum alienum, regionis dumtaxat nostrae, sciens in domo vel in agro suo
consistentem iudicibus non praesentat, aut admonitus a fugitivi domino eum adsignare dissimulat, multam
retemptatoris incurrat, sicut ultima Theudosiani lege: de fugitivis et colonis, inquilinis et servis, legitur
constitutum, ad Florencium comitem sacrarum largitionum data.
6.3
Quod si mulierem eius, cuius ager est, aut habit aut sibi forte, domino vel actore nesciente, coniunxerit, vicariam
eiusdem meriti fugitivi dominus dare debebit.
6.4
2

