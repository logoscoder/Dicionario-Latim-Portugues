9.1
Raptorum probata crimina taliter punienda, ut, si quis puellam, cum parentibus nihil ante depectus, rapuerit aut
volentem abduxerit, una cum facinoris ipsius intercurrentibus vel admissoribus puniantur.
9.2
Nec parentibus liceat de hoc crimine cum raptore sub qualibet pactione conponere. Quod si facere
praesumpserint, interfecto raptore conpositores ipsius criminis in exilio deputentur quoniam tali se conditione
iungentibus parentum successio denegatur.
9.3
Cuius admissi persecutio intra quinquennium exercenda; post quinquennium vero actio persequendi criminis
denegatur, secundum legem Theudosiani libro nono ad populum datam.
9.4
Quod si devotam deo puellam raptor abduxerit, et de coniunctione viri illa consenserit, filii ex tali conditione
nati, punitis his secundum legem Theudosiani ad Secundum praefectum praetorio datam, qui se taliter
coniunxerint, in hereditatem non veniant; quibus etiam si principali beneficio praestatur vita, filios legitimos in
potestate habere non possunt, nec eorum hereditatem quoquo modo vindicare; sed facultas ipsa proximis
parentibus adquirenda.
10.0. Titulus X. De successionibus diversis.
10.1
Secundum gai regulam patri matrive intestatis filii filiaeve aequo iure succedant. Quod si filius habens filios
forte decesserit, in loco patris nepotis neptisque ex filio nati eandem, quam pater eorum accepturus erat, capiant
portionem.
10.2
Si vero filia superstitibus parentibus obierit, tertiam de portione matris filii eius perdant et in bisse materne
portionis succedant. Trians vero ille avunculis sive materteris, id est: matris fratribus vel sororibus adquiratur,
secundum legem Theudosiani libro V, sub titulo: de legitimis hereditatibus, ad Constantinum praefectum
praetorio Galliarum promulgatam.
10.3
Quod si defunctus ipse filios non habeat vel nepotes ex filio et nepotes tantum ex filia relinquat, in dodrante, id
est: in tribus hereditatis portionibus avo avieque succedant; quarta vero, id est falcidia, ad agnatos defuncti
eiusque filio, nepoti ac pronepoti per virilem sexum descendentibus deferatur.
10.4
Si vero nepotibus conpetens portio ab avis, id est quarta portionis paterne aut materne, non dimittitur, de
inofficioso eandem, quae filiis conpetit, contra heredes institutos moveant actionem, quod in supra scripta lege
tenetur insertum.
10.5
De successione vero matrum vel patruorum, qualiter filio defuncto succedant, evidenter exprimitur, ut de
hereditate defuncti filii mater tertiam, bisse patruus vel, si plures fuerint, patrui consequantur; quam et in
portionem filius patrui et nepos per virilem sexum agnationis iure veniens debet succedere, secundum legem
Theudosiani, titulo supra scripto ad Bassum praefectum Urbis datam.
10.6
Quod si defunctus nec matrem habuerit nec filios nec nepotes, avus ei paternus aviaque paterna succedant.
10.7
Quae persone si defuerint, pronepos proneptisque ad hereditatem eius veniant; quibus etiam non extantibus,
proavo et proavie locus successionis aperitur.
10.8
De successionibus vero a latere venientibus fratri vel sorori intestatis frater ac soror consanguinei vel germani
aequo iure succedant. Si ei, qui defunctus erat, sit frater aut soror et alterius fratris vel sororis filii, frater vel
soror heres erit, qui secundo gradu constitutus est, non alterius fratris vel sororis filii, quia tertio gradu constituti
sunt. Quod si fratres non sint, et sint fratrum filii, in capita inter eos hereditas dividatur, ita ut quanti fuerint
fratrum filii, singulas et aequales portiones tollant.
10.9
Sciendum tamen est, agnatos etiam longiori gradu positos cognatis proximioribus anteferri. Agnati enim sunt per
virilem sexum venientes, cognati, qui per feminas veniunt; quia si in propinquitate intervenerit femina, soluta
agnatione fit cognatio. Quod si agnati defuerint, cognatus gradu proximus ad successionem ceteris cognatis
anteponetur.
4

