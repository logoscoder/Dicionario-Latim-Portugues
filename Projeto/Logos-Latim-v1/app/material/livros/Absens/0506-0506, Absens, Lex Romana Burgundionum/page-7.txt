17.1
Viam publicam vel inter agros communiter dimissam nec possideri nec interclaudi nec exarari posse; quod si
factum fuerit, auctorem facti ad eius munitionem solum conpelli. Et ad munitionem viarum pro modo patrimonii
nullum penitus excusari hoc etiam et de pontium reparatione servandum.
17.2
Aquae cursum et adquiri biennio et amitti biennio constat.
17.3
Viam, iter, actum, hoc est: ubi carpenta vel carra conversari possunt, similiter biennio et adquiri et amitti posse.
17.4
Agri quoque communis nullis terminis delimitati exaequationem inter consortes nullo tempore denegandam.
17.5
Silvarum, montium et pascui ius, ut unicuique pro rata possessionis subpetit, esse commune.
17.6
De servitute luminis vel aeris similiter constitutum: ut inter privatorum fabricas decem pedes, inter publicas
quindecim dimittantur, secundum legem Theudosiani libri iv, sub titulo: de edificiis privatis et publicis.
18.0. Titulus XVIII. De superventoribus et effractoribus.
18.1
Si quis supervento, sive diurno sive nocturno, quemquam fuerit adgressus, et domus alienas expugnaverit,
effregerit aut expilaverit, capite puniatur, cum quolibet genere armorum fuerit deprehensus; receptores etiam
adgressorum vel latronum eadem poena plectantur.
18.2
Hi vero, qui per incendium voluntarie immissum quibuscumque rebus damnum intulerint, capite puniantur.
18.3
Qui vero inimicitiarum causa incendium probatus fuerit immisisse, honestiores exilio, viliores metallo
deportantur.
18.4
Si quis autem tali loco focum fecerit, et exinde ignis ad areas aut tecta arboresque fructiferas forte perveniat,
damnum quod evenerit ab eo, qui focum fecit, estimatione sarciatur.
18.5
Quod si fructiferas arbores nocturnis aut diurnis oris quolibet tempore ingenuus abscidisse probatur, infamis
effectus damnum estimatione iudicis sarcire cogatur. Quod si vilior persona fuerit, ad tempus in exilium
relegatur; in servo, restituta re a domino, digno supplicio vindicetur.
19.0. Titulus XIX. De corruptis mulieribus.
19.1
Si quis mulierem ingenuam vel virginem per vim stupraverit, hoc est corruperit, occidatur.
19.2
Quod si ancillam corruperit inlata violentia, quicumque ingenuus hoc fecisse probatur, iuxta poenam legis
Aquiliae alterius mancipii restitutione teneatur obnoxius.
19.3
Quod si forte servus hoc fecerit, pro ingenua occidatur, pro ancilla vero vindicante iudice fustuario supplicio
subiacebit, secundum speciem Pauli Sententiarum.
19.4
Coniunctio vero iudei cum christiana legibus inhibetur, ut nec iudeus christianam, nec christianus iudeam
accipiat. Quod si factum fuerit, vicem adulterii vindicetur, iuxta lege Theudosiani libri IX, sub titulo: de
adulteriis.
20.0. Titulus XX. De his, qui hominem inlicite aut sine causa ligaverit.

7

