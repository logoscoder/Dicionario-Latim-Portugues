Quod si actor nesciente domino fugitivum suscipere aut tenere praesumpserit, aut iudici praesentare distulerit,
factum eius fustuario supplicio a iudicibus vindicetur, et fugitivi dominus servum suum cum peculio, quod habet,
et exacta operarum solutione recipiat,
6.5
Si vero in fisci prediis inventi fuerint, advocatus fisci vel procuratores conditione simili teneantur, si ea, quae
supra scripta sunt, implere neglexerint.
7.0. Titulus VII. De obiectione criminum vel inscriptionibus ingenuorum sive servorum.
7.1
Si quis ingenuus ingenuo crimen intendens, quod obiecit, se scripserit probaturum, si probatio defuerit,
inscribendi se cum eo, quem accusat, corporali supplicio licentia non negetur, ita ut aut caput aut facultatem
suam obliget, sicut lex Theudosiani libro nono sub titulo primo designat, quae ad Marinianum vicarium Spanie
data est.
7.2
Si vero ingenuus servum cuiuscumque putaverit inscribendum, aut caput suum aut facultatem integram noverit
obligari, quam non probato crimine domino servus adquirat.
7.3
Si vero servus alium servum alterius domini crediderit inculpandum, citra inscriptione dominorum iudicis
examinatio, si ita necessitas exegerit, etiam adhibitis suppliciis ordinem veritatis inquirat.
7.4
Quicumque vero calumniam criminis probatus fuerit obiecisse, si obiecta non convicerit, poena simili subiacebit,
secundum legem Theudosiani libro nono, quo supra, ad consules, praetores, tribunos plebis et senatum latam.
7.5
Accusandi vero permissum quae persona non habeat, legibus designatur, hoc est: ne servus dominum vel
patronum libertus seu familiaris praeter solum crimen maiestatis accuset.
7.6
Crimina vero maiestatis haec sunt, quae legibus designantur, id est: salus principis, traditio regionis aut adeptio
tyrannidis.
8.0. Titulus VIII. De violentiis.
8.1
Si quis violentiam ita convincitur admisisse, ut collectis turbis per vim inruens deiciat possidentem, nec eum
civili, ut legum est, actione pulsaverit, capitali sententia feriatur; si tamen rem, de qua possidentem depulit, sui
iuris debere esse non convicerit, tum demum est, ut poena supra scripta damnetur.
8.2
Quod si suam quidem proprietatem esse convicerit, medietas eius rei in eius proprietate permaneat, alia medietas
propter admissam violentiam fisci viribus societur, secundum legem Theudosiani libro nono sub titulo: de vi
publica et privata, ad Bassum praefectum Urbis datam.
8.3
Si vero servi inscio domino violentiam huiusmodi, quae supra scripta est, intulerint, morti subdantur. Quod si per
discussionem iudicis conscio domino violentia probatur admissa, domini pronunciantur infames, servi metallis
deputantur.
8.4
De his vero, quibus sine tumulto solum occupate aut pervase rei actio intenditur, et convictus fuerit rem indebite
tenuisse, post conventionem duplus fructus cum rei ipsius restitutione dissolvat. Si vero simpliciter rem possedit,
usque ad conventionis tempus simplus fructus dissolvat, post conventionem duplus, ut dictum est, inferat
repetenti.
8.5
Quod si res mobiles vel sese moventes per vim quisque rapuerit, intra annum quadrupli solutione multabitur,
post annum vero simpli satisfactione solvatur.
9.0. Titulus IX. De raptibus virginum et viduarum.
3

