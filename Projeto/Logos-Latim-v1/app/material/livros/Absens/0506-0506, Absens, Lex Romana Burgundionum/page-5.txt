11.0. Titulus XI. De commotione litium.
11.1
Is, qui petitor est, litem et genus actionis sue edere debet: quod nisi intra triduum fecerit, causam perdit. Edere
autem hoc est: ut manu sua, quid repetat quidve obiciat, scriptum ei, quem pulsat, ante iudicem det.
11.2
Sciendum est, in omnibus negotiis aut per se causas suas unumquemque dicere debere, aut certe mandatum
gestis allegatum in personam quam voluerit legitimum esse faciendum, quia nec femine nec infamia notato nec
minori actio ulla mandatur.
11.3
Quod si mandare voluerit, is, qui actionem suscepit, fideiussorem idoneum det, qui quod fuerit iudicatum se
promittat implere. Aliter quicumque alienae cause se miscuerit, pro calumniatore damnetur, hoc est: ut infamis
de iudicio expellatur in exilio deportandus.
11.4
Criminalis vero actionis nullatenus posse mandari, nisi ab episcopis aut presbyteris, ad quos tamen mandati
exitus revertetur.
11.5
Messinis vero feriis et vindimialibus, paschalibus etiam xv diebus et natalis domini septem, dominicis etiam
diebus ceterisque epiphaniae et quinquagissime nulla prorsus sunt litigia commovenda. Quod si factum fuerit,
erit severissime a iudicibus vindicandum.
11.6
Fiscalia vero negotia dici etiam feriacitis diebus licebit.
12.0. Titulus XII. De inquirendis animalibus et rebus.
12.1
Si quis ingenuus querentem animalia aut res suas, domum ad inquirendum intrantem prohibuerit, pro fure
teneatur, ita ut rem, quae requiritur, quadruplum solvat, ea tamen ratione, ut cum tribus ingenuis testibus, ubi
suspicionem inveniendi furti habet, ingrediatur.
12.2
Quod si aut colonus aut servus taliter querentem prohibuerit, fustuario supplicio a iudicibus eius praesumptio
vindicetur, et ab his res perdite simplo solvantur, secundum speciem Gai, qui hoc de prohibitis statuit.
13.0. Titulus XIII. De damnis animalium, vel si quid per ea casu evenerit.
13.1
Si animal cuiuscumque damnum intulerit, aut estimationem damni dominus solvat, aut animal cedat; quod etiam
de cane et bipede placuit, observari, secundum speciem Pauli Sententiarum libro primo sub titulo: si quadrupes
pauperiem fecerit.
13.2
De cane etiam sub eodem titulo conprehensum, ut, si quis saevum canem habens in plateis vel in viis publicis in
legamen diurnis oris non redegerit, quidquid damni fecerit, a domino solvatur.
13.3
His illud adiectum, ut si quis cavallum quod vel alium animal habens scabidum, ita ambulare permiserit, ut
vicinorum gregibus permixtus proprium inferat morbum, quidquid damni per eum datum fuerat, similiter a
domino sarciatur.
13.4
Incendii etiam vel naufragii casibus ac ruinae, si per eum casum res quae commodantur perietint, is, cui
commodata res est, ad solutionem rei teneri non potest, nisi forte suam rem liberasse probatur, cum de eodem
casu rem commodatam eripere potuisset, secundum Sententiam Pauli libro secundo, sub titulo: de commodato et
deposito, pignore et fiducia.

5

