fidelissimorum et optimorum subditorum huius regni cuiuscunque ordinis, in quorum venulis sanguinis corrupti
aut infecti ne guttula quidem inerat. Et ne quid sceleri conficiendo deesset, ut nulli omnino parceretur, illis
inquam perinde ac triumviris Romanus visum erat tutissimum sanguinem etiam suum una mittere, nullo
cognatorum, agnatorum aut necessariorum discrimine, ne uno melioris notae ex catalogo coniuratorum omisso.
sed successum animadvertite: ut Leo enim ad Mauritium scribit, in victoria veritatis soli veritatis inimici
perierunt. Quicunque enim in aquas contradictionis ut urinatores immergere gaudent, quibus proprium est, ut
eruditus inter patres notat, potius vorare quam portare, frustra expectent ut Christi dextra quae Petrum in sua
fide sustentavit ipsos in fraude sublevaret. Inter verum enim et falsum tam differentiae quam gradus sunt
infinitae.
[161] Ad sanguinolentam hanc machinationem promovendam consultissimum et usui inprimis habebatur, ut
nonnullis ipsorum qui crudelitate et effera immanitate ante alios lectissimi, facultas concederetur alios adiutores
et confoederatos admittendi, qui non propter eximias virtutes

sed qui pares negotiis erant nec supererant,

quique cum ipsorum res esset extenuata, ad onera levanda et desideria explenda sumptus ferre et expensas facere
optime poterant. Sed ad caussam nihil commodi accesit ex quopiam per hanc transennam admisso, quocunque
erat animo affectus. Franciscus enim Treshamus qui ita admissus multa voluit, sed supplendo parum praestitit.
Hoc autem tantum adnoto, quod cum primum coram consiliariis regiis conveniretur, ex verbis et passionibus tam
expressa vestigia antrorsum et retrorsum reliquit, ut quamvis leporem subterfugientem clare prospicere non
poteramus, facile tamen conspeximus qua cursum deflexit, et inde sagaciter odorati pleno clamore illum iam
traiicere acclerantem persequutui sumus.
[162] Nemo diffiteri potest quin Robertus Catesbeius, perniciem principi et regiae soboli ahelans, ex fraude
totus fuerit compositus, cum intimorum amicorum Rookwoodi, Granti etc. fidem et fortunas creditoribus suis,
importunis flagitatoribus, arctissimis obligationibus astrinxerit priusquam mysterium machinationibus suae
impertierit, ad veritatem persuasus pro periculi magnitudine ipsis ex eius ruina impendentis lubentiores omnibus
periculis se exposituros, et potius cum illo una morituros (si ad extrema adigantur) quam illo sublato ostiatim
victum quaerere. Cum interea tam blandientis spei signum illis ob oculos erat propositum, scilicet quod summa
scelera incipiuntur cum periculo, peraguntur cum praemio.

Verum ut necessitudo inter pravos (ex doctrina

ethica) potius confoederatio quam amicitia habetur, quia nihil nisi metum et noxam conscientiae pro foedere
habent. Itidem in hac caussa idem erat successus. Alter enim alterum quasi concatenatione in doli mali
praemium pertraxerunt. Praefidentia erat decipula, spes fallax esca, et fructus omnis quam astutiis et versutiis
expectare poterant, eiusdem qualitatis cum uvis et malis granatis quae Sodomae enata, civitate eversa, ut apud
Originem legitur, hoc est, odore sulphurea, quanquam visu pulcherrima. Et quemadmodum illa primo contactu in
cinerem, ita haec primo examine in pulverem fulminalem erant evanida.
142

