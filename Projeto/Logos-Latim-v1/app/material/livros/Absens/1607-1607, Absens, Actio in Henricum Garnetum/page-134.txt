dispensare noluit, sed permisit consilium liberrimae gratiae, aeternae providentiae rotis ad praefixam suae
misericordiae periodum provehi. Atrocia Davidis prophetae et posterorum eius peccata divinam iram iure et
merito excitarunt, ut germina et radix omni gratia et misericordia exciderent, pro eo tamen quod longe ante
iuravit haeredem ex lumbis eius throno non defuturum, ut fidem promissam liberaret, offensam omnino remittere
visum fuit.
[137] Maxima spes quae Dei populo a Samuele propheta affulsit cum eius opem in rebus adversis imploraret
haec fuit, quod Deus iureiurando interposito populum illum quem sibi selegerat et in suum ascripserat nec tutela
sua excluderet, nec hostium furori relinqueret.
[138] Divinae directionis stricta est regula, si quis votum Deo fecerit et iuramento ad praestandum <se>
obstrinxerit,

non amplius in sua erat potestate fidem datam violare, sed plane praestabit quod deliberate

promisit. Qui sanius sapiunt exploratum habent quid lex de votis redimendis iusta de causa, praesente sacerdote,
praescribit, idque pro ratione facultatum voventis. Praeterea omnes norunt vota et iuramenta iniusta (cuiusmodi
fuerunt Iepthis, Herodis, et aliorum id genus) conscientiam neutiquam constringere. Cum autem deliberate et
sponte iuxta cautiones lege divina praescriptas in veritate sicilet iudicio et iustitia iuramus, etiamsi ex officii
ratione principi impio, Exechiel tamen spiritu sancto authore nos docebit quod Deus trabali clavo periuri capiti
infigit iusiurandum illud quod perfide conculcavit.
[139] Ex argumento illo quod Gregorius Papa in authoritatem arripit solvendi subditos a sacramento quod
Henrico Quarto iuraverant. Ananias propheta et ex summis illa vice sacerdotibus perinde cum sacramentis quae
populus Dei Nabuchodonosori principi infideli et idolatriae iuraverat dispensare poterat. Sed Deus ipse
sacerdotes et prophetas condemnat, qui onus populo impositum spe fallaci proposita ante tempus iniunctae
poenitentiae allevare voluerunt. Et illis sane Ananiae diebus pseudoprophetae ob assentationem excisi fuere.
Quamobrem ut audacia et confidentia proiecta est in homine quocunque ita in recondita providentiae mysteria
penetrare, ut iudicet quo tempore, in qua persona, qua lege, aut qua authoritate peccator peccatorem a
sacramento absolvere possit, itidem diploma illud quo theologi scholastici ad hanc authoritatem asserendam
obtendunt exile proculdubio et ieiunum sit, quandocunque sine certa divinae voluntatis revelatae authoritate
conscientiam eius liberare velint qui vel electionis iure vel solemni formula sit obligatus. Theologi illi scholastici
nunquam comprobare potuerunt ex aliquo utriusque testamenti fundamento, aut primorum conciliorum canone,
aut patris alicuius authoritate qui magis sudo et sereno caelo quam hoc nostro vixit (quomodocunque
distinctiones subinde excudunt potius ad fidem implicandam quam explicandam) hanc doctrinam principes
leviculis de causis anathematizandi, aut sacramenta fidei solvendi, aut magistratus abdicandi, cum illis
obedientiae et patientiae praeceptis convenire quae Servator noster apostolis, et illi haereditaria serie suis
successoribus reliquerunt. Si ex Sancto Matthaeo certum sit pacem nostram ad nos reversuram esse, cum illi
134

