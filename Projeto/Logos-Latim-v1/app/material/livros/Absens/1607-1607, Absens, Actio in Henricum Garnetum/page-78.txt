in vitam reginae et ex suis virtutibus et beatissimo partu celeberrimae, in vitam principis quem sine assentationis
suspitione suavissimum et venustissimum flosculum qui vel ex albo vel rubeo Angliae roseto unquam
progerminavit ausim nominare. Lex divina hominem qui multos et hilares dies videre velit, matrem cum filiis
etiam in illis creaturis quae divinitatis non sunt typi, tollere vetat. At tu, Garnete, ex inuncta superabundantis
gratiae influentia viribus quam poteras maximis requietum huius regii et sublime volantis generis ovum, si fieri
poterat, conatus es conterere. Proceres, praesules, equites, cives, iudices, advocati, et administri omnis generis
rescripto illo corpus cum caussa ad festivum hoc incendium, ut luculentius exarderet, allecti erant. Crucifixus,
quem signo tau comparatis, non amuletum fuisset vestrae religionis professoribus, si qui adfuissent, quamvis et
illud Romae consecratum. Nullae reliquiae (in loco funiculi coccinei qui Rehab et familiae in signum parat
protectionis) Protestantem a Catholico distinguere potuissent, cum Guido Fawkes fomitem igniarium in manu
teneret, non benedicta grana vel ponderi scrupulum addissent in cuiusquam Romanensis bonum postquam
Greenwelli dextra sententiam Hebraicae vocis thecell scripsisset, id est, appensi in statera inventi sunt minus
habentes. Vobis propositum erat, ut opinor, quod Stoici olim sunt minati, hunc mundum igne purgare, vel cum
Democrito novum mundum quovis modo ex atomis creare, vel quia Catesbeio quod Thomas Percius ultro obtulit
minimi erat momenti, tollere unum, vobis in votis erat semel simulque non hominem sed humanitatem, non
unum sed unitatem tollere. Quod Livius prodidit de senatu Romano uno momento tollendo, quod Carthagini
cogitatum fuit universam factionem uno impetu excindere, coniuratio Bruti et Cassii de Caesare in senatu
trucidando, consilium maximam cardinalium partem uno in conclavi extinguendo, Siculae vespertinae, et
Parienses matutinae, imo quod Nero optavit ut populus Romanus unum tantum caput haberet quod uno ictu
praecideret, nefariae huic molitioni quae nec aetati , nec sexui, nec ordini pepercerat, longo intervallo sunt
postponenda. Agnosco itaque si Catesbeius e tua schola discipulus superesset, et hoc et sine ulla exceptione
gloriaretur, quod Catelinam in sceleris sui machinatione longe superasse. Sed hoc ex Tertulliano edocti sumus
quod favos etiam vespae non minus quam apes faciunt, etsi nos in loco mellis pulverem invenimus fulminalem.
[7] Verumenimvero hic non ille ignis erat qui Moysi de medio rubi ardentis apparuit, non ille ignis erat qui
Levi filios purgaret, quamvis Levitae vestri ita esse voluerunt, non ille ignis erat quem Christus in mundum ut
combureret iniecit, non ille ignis erat per quem illi servabuntur qui vero fidei fundamento minime superstruunt,
ad fallacem autem illum ignem proxime accedit qui scintillare incepit post commotionem, quando in commotione
non erat Dominus. Illi igni alieno persimilis est quem Nadab et Abihu contra Domino zelo praepostero erant
oblaturi. Qualitatem illam vastatricem habet ignis illius qui ex rhamno erumpens celsas Libani cedros erat
vastaturus. Imo ut magis apposite loquar, et ad naturam consumentis et voracis huius ignis propius accedam,
quem tu, Garnete, tuique discipuli omni spe ignem de coelo deducendi deposita (quia vos non praeterit eiusmodi

78

