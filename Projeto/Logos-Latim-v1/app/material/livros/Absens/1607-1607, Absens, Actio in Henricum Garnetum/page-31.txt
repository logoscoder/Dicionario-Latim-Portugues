animos in amore et obsequio erga regem contineret, se regis verba molliori accentu et mitiori loquendi formula
impertiisse quam ex veritate debuerat, quoniam noverat alios perinde ac remiges in hanc partem spectare, et in
alteram remos impellere. Ut rex hanc simulatam hypocrisim et alia graviora laesae maiestatis crimina sibi
condonaret humillime petiit, et tam horrendi criminis sui quam falsi rumoris desseminati poenitere visus est.
[11] Quod vero Percius impoenitens, quantum nos norimus, et tacitus in particularibus obierit, non impedit
quo minus ille perditissimus in hac incendiariorum colluvie huius rumoris fuerit author. Quamvis enim minime
novum sit eiusmodi perduellem tam pernitiosam calumniam ex malignitate sua excogitare, qui omnes nervos ut
rex e medio tolleretur, et omnia obstacula contra fulmineam illam machinationem submoverentur, obnixe
contendit. Quanto maius odium regi apud Catholicos male sanos conflaret, et quanto asperius Catholicos illos ad
vindictam suscitaret tanto spes eius erat excitatior cum scelus peractum esset, ut laudaretur et comprobaretur.
Sed ut quod res sit vere dicam, multorum testimoniis confirmetur hunc perduellem Percium post primum et
secundum e Scotia reditum nullam spei vel solatii scintillulam Catholicis retulisse, cuius non alio opus est
argumento quam quod Guido Fawkes et alii transmissi erant in Hispaniam et exteras regiones ad renovandum
interim facinus intermissum et occultatum post Percii reditum, quod, ut verisimile est, neutiquam factum fuisset,
si

ille

cum

olivae

fronde

rediisset,

aut

aliquod

signum

bene

sperandi

sustulisset.

[12] Itaque necessarium duxi huc usque progredi ad eluendas illas maculas quae a perditissimis illis scelerum
machinatoribus aspersae erant. Nunc superest ut apud Deum intercedam, ut vere in hac vita ad multorum
satisfactionem poeniteas, et remissionem peccatorum in altera vita ad animae salutem consequaris, cum ex
singulari regis gratia tantum temporis ad vitae rationem subducendam concessum fuerit priusquam pro tribunali
summi iudicis sistaris.
H. NORTHAMPTON

|
AEC oratione habita, comes Salisburiensis verba fecit ad illud quod Everardus Digby urgebat de promisso a
regia maiestate recusantibus facto et violato, quasi inde in societatem tam horrendae proditionis pertractus esset.
Agnovit ille Everardum Digby affinitate sibi coniunctum, et religiose protestatus se nihil nisi candide et vere
dicturum esse. Paucis autem et perspicue regio honori in hoc patrocinatus est, et regem ab omni aspersione et
scandalo desultoriae levitatis in religione liberavit, uti etiam, quod ne pertenuem spem, multo minus promissum
de religione toleranda fecisset. Et hanc ad rem declaravit tantum abesse ut rex eiusmodi promissi vel spem
faceret priusquam hoc regnum adeptus erat, et iam inde, ut semper professus fuerit se vel ne audire hoc a
quocunque aequo animo potuisse.

31

