metu opportunitatem oblatam omnino neglexerunt. Deus ipse unionem inter regna Israel et Iuda (eadem ratione
qua nostra multis seculis separata) conciliavit, et hoc quasi beneficium maximum et aeternae benignitatis suae
argumentum expressissimum quod utrique regno deferre poterat, esse voluit ut esset rex unus omnibus imperans,
it non esset ultra duae gentes, nec dividerentur amplius in duo regna.
[186] Multa argumenta ut animos huc inducerent proposita fuerunt, multae rationes quae aemulationem
tollerent exhibitae, multa instrumenta pulcherrimae occasionis superioribus temporibus admota, sed irrito labore,
quamdiu prudentia haec disceptaverit potius quam iustitia determinaverit. Porro nondum tempus erat a somno
surgere, sed hoc nostrum seculum plenitudo est temporis, in quo tot efficientes caussae et rationes ad unam
aequatae foelicitatis in utroque regno conclusionem concurrunt, ut nisi nos imminuerimus quod maiores nostri
cum minori opportunitate amplificarunt, nisi extenuaverimus quod illi sunt admirati, nisi reiecerimus quod illi
approbarunt, et quodammodo divini numinis gratiam quae pro foribus adstat repulerimus, nobis agnoscendum
est non fecisse Deum taliter omni nationi.

Rex enim noster pacificus, delitiae gentis Britannicae, noster leo

rubens (qui iuxta Merlini vaticinium dextra novae Troiae propugnacula, sinistra sylvam Calidoniam gestaret,
quod in alium Britanniae principem non poterat hactenus convenire) Deo optima maximo auspice tam Angliae,
Scotiae, et Hiberniae membra in imperii corpore quam stemmata Eadgari, Fergusii, Conquestoris, Murchardi, et
Cadwalladri in uno coniunctionis centro adunavit, et inde quasi ex multis aquis margaritam pretiosam composuit,
quam ut comparemus, potius quam e manibus elaberetur, grandi pretio emere debemus, ut providus ille mercator
cuius meminit S. Lucas, qui inventa una pretiosa margarita abiit, et vendidit omnia quae habuit ut emeret eam.
[187] Consilium illud divinum regis nostri (qui subditorum suorum animos, voluntates, et conatus nodo
indissolubili coniunxit) margaritae potius quam alteri quantivis pretii gemmae assimilo, quia nomen illi erat
Margareta per quam eius regia maiestas recta serie iusto titulo genus suum ab Anglo-Saxonum regibus deducit,
quia etiam illi nomen erat Margareta quae regis Henrici Septimi filia natu maxima in stirpem charissimi regis
nostri Iacobi ius certissimum, et ut ita dicam, radicale illustrissimarum familiarum Eboracensis et Lancastrensis
foelicissime inseruit. In quo ex abundante observemus quod periodo unius seculi confecta a quo illustrissima illa
princeps foelicissimo matrimonio in bonum huius insulae Iacobo Quarto regi Scotorum coniuncta fuerit, Iacobus
Sextus princeps incomparabilis, pronepos laetisono iubileo horum regnorum possessionem auspicatissime est
ingressus. Libens lubensque in privatum meum solatium et gratiam officii mei memoriam erga benignissimam
huius regiae propaginis munificentiam (si corpus opacum tot et tam lucidis syderibus intermiscere fas sit) vel
verbo recordari, et quasi per transennam varias vices et revolutiones familiae meae intueri velim. Nam ut dux
Norfolciae paratissimus erat serenissimae illi principi rege iubente administer constitutus ad has nuptias plene
conficiendas, sic eius pronepos ex iniqua dimissi animi interpretationi, subdola versutia et tenui suspicione tum
vita tum dignitate fuit spoliatus, quia intentis oculis in orientis huius gloriae radios nimis intueretur. Et rex noster
151

