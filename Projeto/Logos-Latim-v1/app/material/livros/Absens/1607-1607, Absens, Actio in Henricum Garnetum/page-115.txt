relationem, vel certa experientiae documenta) quibus pontifices ascenderunt, nonnunquam caute, aliquando
perfidenter, sed translato in orientem imperio plerumque potenter ad hoc excelsum authoritatis culmen, qua
praemuniti (quod de Davide in sacris literis dicitur) cum leonibus tanquam agnis luderent, et super aspidem et
basiliscum ambularent.
[88] Quicquid Soto, Sylvester, Symancha, Navarrus, vel Bellarminus aut opinentur aut distinctionibus illis
quasi chymice extractis directe et indirecte, proprie et improprie, simpliciter et secundum quid, absolute et
tantummodo in ordine ad spiritualia in lucem protrudunt, quia in hoc mandata Dei propter suam traditionem
transiliunt, perinde ac oviculae sua ipsarum umbra territae sepimenta trepide et confertim transiliunt, nihil de
subiecta ex altera parte fossa suspicantes, nihil ad propositum firmandum e sacris literis proferentes, nihil quod
antiquitate venerandum spectantes, nec ullam rationem alicuius momenti de suo adiungentes, scholas
vociferationibus, ecclesiam erroribus, et rempublicam Christianum traegoediis complerunt. Ad illas distinctiones
profligandas quae nihil aliud sunt quam peripheriae et anguli obtusi ex scholasticis idaeis efficti, non ex limati
iudicii fundamentis quae modo dixi extructae, eruditissimorum episcoporum cohortem producam quos
scholastici illi veros at absolute perfectos Catholicos habuerunt (quosque recta serie rectos Christi haeredes
agnoscunt et tanquam apostolorum successores observant), qui in gravissimo servitutis tempore privativis et
peremptoriis pontificum contra suos dominos censuris suffragari noluerunt. Fidem principibus datam
observarunt illi ex conscientia, absolutione canonica postposita, et nunquam, minis vel terroribus Romae
intonantibus, vel tantillum e legibus sancitis vel ipsorum erga patriam officio recesserunt. Illos minime latuit
summum sacerdotem sub lege infirmitate fuisse circundatum, et lege astrictum tam pro suis ipsius peccatis quam
populi sacrificium offerre. Legerunt illi B. Petrum ecclesiae

fundatorem Satanum vocatum fuisse

quod

Servatori nostro minus sane consuluisset postquam Servator praerogativae titulos quos urgent illi contulisset.
Norunt improperatum illi a S. Pauli fuisse, idque coram, quia arctiorem fidei propagandae rationem inierat. Ab
apostolo edidicerunt eousque alios imitare quousque illi Christum imitati erant. Audiverant plures pontifices
plenius edoctos priores censuras revocasse, atque Alexandrum Tertium archiepiscopo Ravennati indulsisse
quominus suis praescriptis satisfaceret, ea tamen conditione ut rationem etiam redderet cur non satisfaceret,
Adrianum etiam obedientiam manente dubio urgere noluisse. Valde commoti erant exemplo illorum
religiosorum et fidelium auditorum Thessalonicae qui sacrarum literarum locos a S. Paulo citatos scrutati erant
ad examen an doctrina ita se haberet. Postremo quia deprehenderunt privilegium illud Papam non posse errare
ab ipsis scholasticis theologis circumscriptum fuisse quoad fidem, non politiam, et cathedralem potius esse quam
personalem apud plures gravissimos eius seculi episcopos usu receptum erat, ut papales censuras tam ad divini
verbi stateram quam ad consistorii trutinam examinarent, et eousque insurgenti iurisdictioni viam sternerent ut
cum ad supremam horam venissent non illis in cordis singultum cederet quod de curriculo deflexissent. Si quis
115

