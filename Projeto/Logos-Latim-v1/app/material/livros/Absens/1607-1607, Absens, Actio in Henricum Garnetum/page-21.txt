ibidem non esse, vel aerem non infici, seque per privatam aliquam urbis plateam propere equitasse pro certo
habens, se Londino non venisse liquido tutissime iurare potest. Principali enim et finali propositae quaestionis
scopo scilicet, an sic venit ut civitatis pestem afferret, responsum dedit, licet immediatus quaestionis sensus fuit
utrum Londino profectus est an non cognoscere. Istum (si libro fidem adhibeamus) ipsum naturae lumen periurio
liberet. Si quis in eundem modum in episcopi consistorio in ius vocatus, quoniam coniugia per verba de re
praesenti contracta dissolveret. Aliam enim sibi clam prius desponderat, adeo ut illam cum qua per verba de
praesenti contraxisset, uxorem ducere non posset, huic licet affirmare se nunquam cum illa contraxisse per
verba de praesenti, hoc est, non ita contracta esse coniugia ut legitimum esset matrimonium. Huc enim iudicis
quaestio spectavit, viz. cognoscere an legitimum fuit inter illos coniugium. Insignes certe illi martyres,
Cranmerus, Latimerus, Ridleyus eiusmodi strophas nunquam cognoverunt, neque talibus ad vitam servandam uti
voluerunt. Ab hisce quisque sibi caveat maxime, cum nullo fidei vel religionis vinculo teneantur, nec in illis
humanitatis, conscientiae, vel veritatis minima scintillula appareat. Catastrophen igitur cum regio propheta
addam,
[38] Literae S. P. Q. R. legebantur olim pro senatus populusque Romanus, iam vero verissime possint
exprimere stultus populus quaerit Romam. Perapposite etiam et iucundissime hic interpositus apologus, mures a
feli diutius spoliati et in praedam capti, pusilla haec animalia saluti tandem melius consuluerunt et in foraminibus
se continuerunt. Felis, amissa diutius praeda quoniam bene notus erat muribus ut infestus eorum hostis, hanc
tandem technam excogitavit, viz., habitum mutat, cucullum induit, et raso capite, suspenso gradu ante foramina
obambulat. Cum mures etiam aliquantum formidulosos perspiceret, ac si mali quid suspicarentur, illos religioso
gestu sic alloquutus est: Quod fueram non sum, frater, caput aspice tonsum. Hisce rationibus audaces aliquot et
creduli mures persuasi fallaciis eius illaqueati sunt. Cum autem felis rursus suis dolis alliceret ut exirent, hoc
responsum tulit, Cor tibi restat idem, vix tibi praesto fidem. Non ut ores sed ut vores vigilas. Perinde faciunt
etiam et Iesuitae, imo et sacrificuli caudis veluti Sampsonis vulpeculae connectuntur, Ephraim contra Manassen,
Manasses contra Ephraim, uterque vero contra Iuda.
[39] Ultima consideratio est de miranda huius proditionis detectione ab uno eiusdem factionis (qui invitus, ut
dictum est prius, et iuramentum et sacramentum accepit) per subobscuras literas ad Dominum de Monte Aquilae
datas, unde primo regi suboluit haec horrenda proditio. Hactenus de considerationibus, restant observationes
nonnullae in hac sulphurei pulveris proditione animadvertendae, quas breviter attexam.
[40] 1. Nisi crypta conducta fuisset, cuniculis vix aut ne vix inventus fuisset. Cuniculum enim nemo suspicari
poterat priusquam res peracta fuisset, et primarii proditores apprehensi rem ipsam inter examinandum
declarassent.

21

