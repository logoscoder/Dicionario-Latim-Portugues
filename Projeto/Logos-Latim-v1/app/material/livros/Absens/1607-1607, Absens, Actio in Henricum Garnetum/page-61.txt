laqueos declinare, quin de iure, etsi non de facto, communione ecclesiae abscindatur, quanquam et ipsi penitus
habeamus cognitum Papam quotannis solere semel omnes omnium gentium haereticos de facto anathematis sui
fulmine ferire. Ubi vero illorum factum, qui publicos ecclesiae nostrae congressus aversantur, longe petitis
Catholicorum exemplis tueri conatur, ut qui Arrianorum liturgiae ac officiis in templo sacris se noluerint
immiscere, praecipuum (si quis alius) Christianae religionis articulum funditus obtuentium, ad rem haud
quaquam facit. Nec quidquam iis nobiscum obtingit simile, quibus nullam, vel ipsi adversarii tam horrendae
impietatis blasphemiam aspergere possunt, nec vel comminisci quidem. Quod ait Garnetus se probe nosse
quosdam qui, pontificis bulla nondum audita, templa nostra adire noluerunt, suam fortasse obtinet veritatem et
uno et altero, iisdem quibus ipse, pontificiis artibus avocato. Caeterum in eo quod synodus Tridentinae proferat
sententiam, ac si per illam tota controversia esset definita, atque inde concludat ut primum concilium est ad
exitum perductum, singulos Romane Catholicos, Anglicanae ecclesiae precibus pro more interesse protinus
recusasse, perperam hallucinatur. Ultima enim illius concilii sessio anno salutis 1563 habita est, qui Elizabethae
principis numeratur quintus, cum et ipse ante demonstraverim, et firmissimis argumentis probaturum in me
recipio. Nostrates Catholicos, rei divinae celebrandae in templis frequentes interfuisse usque ad annum reginae
Elizabethae decimum novum, qui illo concilio annis aliquot erat posterior.
[36] Ipsius Garneti personam quod spectat, ubi primum respondet coniurationem illam de sulphureo sive
fulminali pulvere auriculari confessione sibi fuisse cognitam, in eiusmodi negotiis locum habet quae non
laudantur nisi peracta. Aliter enim (ut primo occurram) Greenewelli confessio non erat sacramentalis, quia
confitentem non poenituit. Imo ipsius suo chirographo aperte significavit hanc machinationem sibi
communicatam non ut aliquod crimen, quod reprehenderet, sed de exequendi ratione suum consilium adhiberet.
2. Res erat inter deliberandum diu et varie agitata, nec dum peracta. 3. Greenwellus nihil aperuit de seipso
tanquam authore, sed de Guidone Fawkes, Percio, Catesbeio, Wintero, et reliquis, qui cum non essent
confitentes, eos saltem palam detegere ac proferre debuisset. 4. Ad statum reipublicae incolumem servandum, ut
potuit, ita eum oportuit ipsum facinus indicare, etsi nomina silentio praeteriisset. 5. Catesbeius rem ei universam
exposuit extra confessionem, cum diceret sibi pariter

licere regem regno iam eiicere, atque ante exclusisse.

Utcunque demum se res habuit, crimen cum esset laesae maiestatis iure municipali debuit in lucem proferre. Ubi
vero negare non erubescat Garnetus se primarium istius coniurationis extitisse authorem et architectum,
tantumque tale quidpiam fando accepisse, contrarium prorsus meridiano sole clarius est, cum ex sua ipsius
confessione quam prae manibus habemus, agnita, tum ex eo confirmatur quod Catesbeio animum induxerit, et
licitum et meritorium esse, et pro fausto successu apud Deum frequenti voto egerit. Quod profecto aliud et multo
est atrocius, quam si nefarium istud tantummodo iniisset consilium aut assensum praebuisset. Velim praeterea ut
illud in mentem revocet, Qui non prohibet quod prohibere potest, consentire videtur. Potuit Garnetus (quod
61

