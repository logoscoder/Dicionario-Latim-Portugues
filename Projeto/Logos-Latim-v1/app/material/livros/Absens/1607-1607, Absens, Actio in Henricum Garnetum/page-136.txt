petitur, hic ipse Gregorius VII Henricum caussa inaudita condemnavit, ut nonnulli qui tunc vixerunt scriptores
prodiderunt. Illa aequitatis regula quae approbat appellationes a iudicibus male informatis ad iudices qui
sententiam argumentis omni exceptione maioribus suffulciunt in minoris momenti caussis, in quavis republica
semper usu recepta fuit. Lex enim iusto non est posita, et quomodocunque ad ordinem conservandum externae
formulae moderate et reverenter sunt adhibendae, animo tamen conscientia mille testes, vereque Lydius lapis.
Itaque ego illum neutiquam reprehendam qui secreto et sine medici praeiudicio catapotia proiecit, si ex certa
corporis crasi noverit usui sibi minime futura vel ad valetudinem restaurandam aut morbum suspectum
depellendum.
[143] Diutius his immoror ut illi Gregorii loco satisfaciam, quia in omnium iudicum errantium patrocinium
profertur, in eorum fraudem aut saltem terrorem qui saepenumero sunt timidissimi, quia innocentissimi. Interim
observate sanctissimum hunc patrem nullum subditum ab obsequii sacramento relaxasse. Ille nullum principem
in solio regio sedentem anathemate perculit, ille nullam rempublicam ad primatum suum propagandum
labefactavit, sed optime intellexit quam facile ex vehementi animi cogitatione iudices errent, et cum Gad, qui
capita hominum pro umbris montium videbantur, hoc errore decipiantur.
[144] Leodiensis ecclesiae capitulum, cum hanc iurisiurandi et fidei relaxationem penitus reiecerit, multis
rationum momentis induci poterat. Primum quia legitimi iurisiurandi violatio (ut iam antea ostensum) in peccati
rationem cadit. Praeterea quia multi antecessorum suorum in conscientiae pace ad Deum demigraverant qui
iusiurandum ad extremum usque spiritum observarunt, quorum exemplum aspernari minime debuerant. Adhaec
alligarunt, nec iniuria, quod si imperator ille tam impius esset quam sententia in ipsum lata innuit, eos tamen non
magis quam Zedechiam decere (donec correctionis ignis peccati rubiginem absumperat) collum praefidenter a
Nebuchadnezaris iugo subduceret. Hoc autem complicabo exemplo prudentiae regum Angliae superioribus
saeculis, ex vetustissimorum monumentorum sacrariis petito. De obsequio et fide praesulum suorum satisfieri
non poterant donec formulae iuramenti fidei datae haec verba inseruissent, in verba veritatis (quae conscientiam
ligant) in loco verborum superioris aevi, salvo ordine, quae ecclesiasticos suo quodammodo arbitrio reliquerunt.
Liberum enim est (ut habet Ioannes de Parisiis, verus author Catholicus) cuilibet legitimo principi vim gladii
spiritualis repellere quacunque ratione optime poterit, cum deprehenderit eductum esse ad civilem authoritatem
disturbandam, cuius cura incumbit regi, alias enim gladium frustra gestaret.
[145] Nunc autem ut optimus fructus quem haec occasio offert ex pessima caussa quae inter homines
hactenus vel fando audita colligatur, et in conspectum quasi theatro omnibus proponatur , quorum vel capitibus
insunt prudentiae oculi, aut quorum cordibus divini iudicii timor, quam inconsiderata temeritate nostri qui in se
susceperunt clavum cumbae S. Petri tenere in nostro freto (inter quos Garnetus noster e praecipuis fuit nauarchis)
in rebellionis scopulum impegerunt, ne intuentes quidem vel in conscientiae vel fidei directorium. Velim ut
136

