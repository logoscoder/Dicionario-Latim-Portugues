eloquerentur. Hanc solummodo vestra bona cum gratia libertatem efflagitarem, quae in privatorum hominum
causis aequis animi affectibus permittitur, hoc est, ut illius regis exemplar ob oculos observationis suis coloribus
et symetria exhibeam, in nullam partem nimis propendendo (quia iniquus sit dignitatis iudex qui aut invidet aut
nimium favet),

simulque ut ad eluendam iniuriam illi conflatam et penicillis praeiudicii aspersam et

aspergendam, pro officii ratione praeter meriti obligationem, ingenii nervos intendam et viribus quantum possim
maximis contendam ut regis iustissimi et dignissimi furenter et inique impetiti dignitatem studiosissime tuear et
propugnem. Quis cacodaemon, Garnete, te et tuos ad patriam convellendam impulit, quae te suo utero non
concepit ut perinde ac viperarum progenies in vitam cum matris exitio prodires, quae te peperit, fovit, et
enutrivit? Fieri enim non poterat quin respublica in ipsa vindicta libertatis (ut tuo verbo utar) esset peritura,
cum Catesbeius et perditissimorum turba non subigere nostram urbem, ut Atheniensis orator de Philippo dixit,
sed funditus evertere statuerunt, cum illis compertum esset eos qui cladi superfuturi essent servire neque
voluisse neque potuisse. Quae causa subfuit ut cuniculos ageretis in firmissimum vestratium charissimorum
propugnaculum qui integerrimi regis temperamento viventes sub Libra, hoc est sub aurea iustitiae, moderationis,
et gratia catena, aegre diiudicare in animis possint an dies vel noctes illis protrudantur hilariores. Neque enim
fieri potest his diebus ut virgo signum illud sterile vel orbitate vel aetate periculum inferat, neque ut Taurus latera
nostra anticipatione sauciet, neque ut Scorpio aculeo pungat, neque ut Sagitarius renes nobis transfigat, nec Aries
machina Romana infestis cornibus Parlamenti nostri moenia diverberet. Tempus abiit et ecce nova facta sunt
omnia.
[179] Regia maiestas primo in regnum aditu nos diuturni belli inveterato et exulcerato malo laborantes et
admodum extenuatos invenit. At quod remedium adhibitum? Prudentiae radius opportune ex multiplici
prudentissimi regis usu deductus, ut pax cum omnibus nationibus in circuitu

iniretur, ut quilibet subditus

umbraculo suae ficus et fructu suae vitis a Dan ad Beersheba frueretur. Facile credo, Garnete, hanc ineundi pacis
rationem vobis et vestris consiliis minime respondisse, qui maiorem quaestum facere voluistis piscando in aquis
turbidis et expectando cum corvo, qui, quando leo in leopardus in certamen prodierunt classicum sonare coepit,
spe certa concepta cuicunque victoria cederet, ut alter ipsi in praedam cederet. Cumque perditissimorum illa
apud Lucanum colluvie tu precatus es,
Non pacem petimus. Superi, date gentibus iras.
Nos certe interim alio animo et alia spe fuimus, ut vos nostra tranquillitate diutius conficeremus, priusquam in
hanc intemperiem nos impelleretis, quae amicos vestros coniunctissimos et fortunas vestras omnino
deploratissimas effecit. Quibus modeste petentibus cum Paterculo dicam quod tumultuando adipisci petiistis,
quiete obtulisset respublica.

Pax scopus est ad quem spiritus sanctus omnes devotos animi affectus dirigi

praecepit. Novacula est quae iugulum clamantium peccatorum praecidit, angelus ille bonus est qui horrorem ex
148

