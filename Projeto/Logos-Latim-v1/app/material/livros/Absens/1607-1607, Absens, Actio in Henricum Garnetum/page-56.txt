[12] Hic comes Salisburienses. Iam tandem (inquit) necesse habeo in mentem tibi revocare quam parum ad
institutum tuum tua responsa faciant, eo quod machinationes tuas cum Baynhamo eo tegeres velo ut videri velis
te Romam eum misisse ad inhibitionem contra coniurationes procurandam. At tamen tute ipse scis plagam
infligendam esse necessario antequam ad conspectum Papae venire posset (talis erat ad praevertenda mala et
zelus tuus et illius festinatio). Erat enim circiter XX Octobris stylo nostro eum Florentiam, Romam versus,
pertransiret.
[13] Ad haec levem adhibuit Garnetus responsionem. Pergit autem in purgatione sui ipsius, eo quod literas
misisset in quibus illorum quamplurimos commendarat, de quibus prius accusatus fuerat. Itaque fassus est se per
literas suas Guidonem Fawkes commendasse, scilicet ut in Belgio stipendia faceret. Aliud vero quicquam ipsum
conari non praesensit. Quae vero aut Edmundus Bainham aut Catesbeius proponebant, sigillatim non cognovit,
Unicum meminit quod superius contra ipsum prolatum, nimirum Catesbeium, ab ipso in genere quaesivisse
utrum insontes una cum sontibus trucidare liceret. Quam ego quaestionem (inquit Garnetus) primo putavi
otiosam, quanquam postea ipsum aliquod monstri alere revera suspicarer. Atque hinc paucis post diebus
Garnetus literas Roma accepit ad seditiones quascunque a Catholicis conflatas, quae pacem publicam violare
possint, mature prohibendas. Literas hasce Garnetus Catesbeio communicavit, addiditque ipsum si nolente Papa
procederet omnino nihil effecturum. Catesbeius vero abnuit, inquiens se Papae voluntatem ab ipso audire nolle.
Et tamen illas ipsas literas generales quas Roma acceperat Catesbeio ostendit. Hic vero respondit quod et Papae
et Garneto ipsi (modo auscultare vellet) particularem machinationis suae narrationem faceret, quam quidem
postea fecit. Garnetus audire renuit, et semel atque iterum ut de incepto suo Papam certiorem faceret efflagitavit.
[14] Cumque Edmundus Baynham (uti prae se tulit) in Flandriam stipendium meriturus proficisceretur,
visum est Garneto ipsum ad Papae ibidem nuntium mittere, aliisque amicis suis commendare, ut ipsum scilicet
transmitterent ad Papam de Catholicorum in Anglia statu deplorato informandum, eoque magis ut Papa ab
homine laico rerum omnium conditionem intelligeret, atque ut ex altera parte Baynhamus Papam consuleret
quam viam Catholicis in Anglia ineundam censeret, quo sibi suisque commodis providerent. Hoc vero semper
Baynhamo inculcavit Garnetus, ut ad Papae nuntium ea de re nominis suis mentionem omnino faceret nullam.
[15] Tum vero citabantur duo testes fidei uterque imprimis spectatae, qui colloquium Garneti et Halli Iesuitae
clancularum audiverant, nimirum Fawsett vir doctus et eirenarcha, et Lockerson. Fawsett nondum comparens
accersebatur, interea Lockerson, secundum formam coram Garneto iuratus, fide sua data asservit se Garnetum
Hallo hac verba loquentem audivisse. Precationem meam de fortunato successu actionis magnae in initio
Parlamenti mihi obiicient, nec non versus illos in fine precationis additos,
Gentem auferte perfidam
Credentium de finibus,
56

