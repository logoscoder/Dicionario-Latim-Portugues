[18] Hinc primarius Angliae iusticiarius Tu, Garnete (inquit), Iesuitarum superior es designatus. Si quid
vetas, nonne caeteri dicto audientes esse debent? An non, comperta molitione vestra, in aedes Everardi Digbaei
per semihorulae spatium divertit Greenwellus? Nonne quid consilii esset capiendum multo utrinque sermone est
controversum? Nonne tu illum ad Hallum in Abingtoni domo commorantem misisti, ut coniuratis ocius
subveniret, et ad arma capienda animos exacueret? Quorsum ergo istis adeo per se perspicue manifestis
nebulas affundere conaris? Quid frustra quaeris diverticula? Etsi enim in promptu sint et nobis testatissima, tu
tamen dicere audes praeter unum in vivis esse neminem qui te tanti sceleris conscium possit arguere. Probabile
demum est ex iis, qui morte sublati, aliquos potuisse. A tuo latere nunquam discessit Catesbeius (uti palam
confitetur matrona illa quacum iisdem receptus parietibus victitabas). Multis ad haec dilucidis probatur
argumentis te partibus istius coniurationis speciatim singulis adhaesisse, et actoribus ad sua munia ordine et
strenue obeunda affuisse consilio, etiam (ego facile adducor ut credam) te prima iecisse fundamenta.
[19] Minime (inquit Garnetus), honoratissime domine, author haudquaquam fui.
[20] Peropportune tum premebat primarius ille Angliae iusticiarius, literas ab eo fuisse conscriptas in gratiam
Winteri, Wrighti, Fawkes, Bainham, et Catesby, qui perduellionis antesignani extitere. Illum praeterea
meminisse voluit quam perfidiose bullas duas pontificias, ad ius maiestatis regiae intercipiendum et grave
aliquod reipublicae vulnus infligendum privata custodia retinuisset, quas cum regnum haereditario iure debitum
rex omnium applauso nullo tumultuante esset consequutus, omni praeclusa spe in ignem protinus coniecit.
[21] Deinde attornatus regius confessionem Halli (alias Oldcorne) Iesuitae contra ipsum propria exaratam
manu (quam omni exceptioni maiorem esse asseruit) curavit palam recitari, in qua diserte testatur Humfredum
Littledon ei renunciasse Catesbeium et alios pulvere tormentario ex improviso accenso fuisse misere sauciatios,
seque graviter et acerbe ferre insumptam tot dierum operam iam in fumos evanuisse et ad exitum adeo
deplorandum abiisse. Quem Hallus alacriori animo esse iussit, neque caussae aequitatem ex eventu iudicare. Etsi
enim undecim tribus Israeliticae, peculiari etiam praecipientis Dei voce concitatae, semel atque iterum cum
fratribus e tribu Beniamin manus conseruerint, utroque tamen commisso praelio fractae redierunt. Sic S.
Ludovicus rex Gallorum numerosum conflavit exercitum, et in bellum sacrum peregre profectus contra
Saracenos, licet caussa fretus optima, profligato tamen exercitu devictus erat. Christiani itidem Rhodum contra
Turcarum insultus viriliter et animose propugnantes nihilo minus urbem hostibus expugnatam reliquere. Haec
omnia palam est professus ad recentem Catesbei et aliorum coniurationem fuisse applicata, adiecisse etiam si
semel peractum fuisset, etiam laudandum fuisse.
[22] Declaravit etiam attornatus Franciscum Treshamum papicolam proditorem in ipso mortis articulo (quod
vel meminisse horruit) in animae suae salutem protestatum esse totis sedecim annis transactis Garnetum sibi non
conspectum fuisse, cum contra idem Garnetus libere sit confessus hoc temporis spatio illum saepius conspexisse.
73

