generalis, cui illud etiam annexum est, regicidium et reginicidium non a sua quidem doctrina pacitisque
promanare, sed figmentum atque technam solummodo esse politiae nostrae, ut sic Papismus contemptui ac
despicatui foret.
[4] Iam vero ad istos homunciones quod attinet, optem profecto summopere illuminari ipsis animorum oculos,
ut eo pacto luculentis et claris convicti demonstrationibus, cum principe ac patria sua ultro in gratiam redirent.
Primo itaque ad procrastinationem illam quod spectat (etsi verum sit, flagellari eum in corde, qui laudatur in
ore) nequeo tamen isthic dominorum delegatorum et dominorum regiae maiestati a consiliis sanctioribus operam
huic indagandae rei navatam, egregiam sane illam et singularem subiicere. Nimirum primo examinatus Garnet,
proxime elapsi mensis die 13. ad examen post revocatus est atque interrogatus vicenis singillatim vicibus et
pluries, quod inde usque factitatum est ad Martii 26. Codicillus vero ille Parlamentaris erat quidem exhibitus,
nondum apprehenso Garneto. Verum ita regiae maiestati clementissimae visum est ut coniuratorum istorum,
utcunque sine exemplo prorsus ista conspiratio sit, cum eo tamen ex lege iuste et moderate ageretur. De apologiis
autem illis et commentis (uti appellitant) politicis, ubi ad ennarandas Iesuitarum technas et machinationes
devenero, adhibebitur Deo volente responsum, adeoque universo huic amplissimo frequentissimoque conventui
satis, opinor, fiet.
[5] Prius tamen quam ultra pergam, est quod humillime et summopere a dominationibus vestris exorem,
quandoquidem necesse habeo de magnis nominatim principibus verba facere, ea tamen ahibita cautione ut
promittam ac recipiam persancte, nihil in animo sane minus habere, quam illis labem inde ullam aspergere.
Legem in sermone tenendam esse, in hoc genere praesertim, probe novi, nec non cum regibus et principibus
viris, et cum terrarum dominis non nisi summa cum reverentia, honorificeque agi oportere. Quocirca de
mentione quam sum facturus principum exterorum, ista cogitare apud vos et recolere velitis, humillime oro atque
obtestor. Primo, ea regna tunc temporis apertis inimicitiis atque hostili odio dissedisse, quare fieri potuisse ut
quod satis fortasse decorum eo tempore fuit, idem alio non item, ita ut ea tempestate, quantumvis hostilia facta
suam habeant iustam defensionem. Deinde non hoc loquitur attornatus regius, sed Iesuita ista Garnet. Hoc etiam
dictat inexorabilis necessitas, eo quod alioqui neque huius, neque aliorum examinationes vel satis commode
explicari, vel satis opportune contra eos urgeri possit, adeo perdita istorum proditorum impudentia magnatum
nomina confessionibus suis intertexuit, ut nullo modo seiungi possint.
[6] Et consolatione hac fretus claudo tamen hoc prooemium, sperans utique (favente numine) hodiernum opus
iudicio attenti et non iniqui auditoris ad Dei omnipotentis gloriam, religionis nostrae honorem, ad illustrissimae
maiestatis sobolisque regiae incolumitatem, totiusque reipublicae securitatem spectaturum.
[7] In memoriae subsidium, et ut ordine et ratione procedam, quicquid dicturus sim ad haec duo capita referri
possunt. Primo crimina expendam, et et quasdam circumstantias,
38

