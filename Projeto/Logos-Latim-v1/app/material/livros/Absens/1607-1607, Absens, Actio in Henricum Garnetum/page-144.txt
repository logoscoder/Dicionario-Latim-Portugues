desperarunt, singuli autem in hanc sententiam abierunt, quod si Percius eorum emissarius (qui ut corvus emissus
ad explorandum quacunque poterat ratione an aliquid de ipsorum machinatione innotuisset), malus nuntius
rediret navem illico apparandam esse qua ex insula traiicerent.
[167] Deus enim tam spissam erroris et haesitationis nebulam eorum oculis obduxit ut nullam se expediendi
rationem invenire potuerint, et eorum augur Percius reversus dubitationes et scrupulos iniectos tollendo spei
intermorienti animam ita reddidit, ut consilium navis apparandae supine proiiceretur, et illi terrori suo ad poenam
luendam reliquerentur.. Deus etenim, quo primam navem a Noah construi iussit ad octo illas animas fideles,
puras et selectas conservandas, quae mundum desperationis vorticibus per peccatum demersum renovarent,
noluit ut aliqua eiusmodi navis has octo infideles, impuras et execrandas animas conservaret, quae animo
destinaverant hunc microcosmum orbis Anglici funditus subruere, qui toties et tam potenter sub umbra alarum
suarum ille benignissime protexerat.
[168] Ut Ioab osculatus est Abner dum gladiolo transfigeret, Ieasabel ieiunium indixit cum Naabothi
iugulum praecideret, et Iudas Servatorem osculatus cum Phariseis proditurus erat, ita Percius bipedum
nequissimus et scelere ante alios immanior omnes, devote prae se tulit Beatae Virginis imaginem exosculari,
postquam ordines regni in altum efflando, regem sacrum aeterni filii typum e medio tollere fidem coniuratis
obstrinxisset. Deus autem qui voluit universis ob oculos proponere quantum aberat ut mater eius beatissima
faveret et foveret proditores, qui se regi eius vicem gerenti opponendo ab ipso desciscunt, hanc hypocrisim ea
macula inussit quae sit in admonitionem perpetuam apertis et bonis qui ex infirmitate cum res set foedissima,
ementitia pietatis specie saepenumero in fraudem illiciuntur, ut in ipso Beatae Virginis dei festo (cuius imaginem
Percius ita amplexabatur), qui usque ad mundi consummationem celebrabit memoriam incarnationis Christi,
quem per regis latera proditores petebant, sancitum et decretum fuit authoritate Parlamentaria de monstris illis
penitus extinguendis quae sine cuiuspiam ex Parliamentario consessu suffragio universos Parlamenti ordines
simul semelque extinguere decreverant.
[169] Quod ad scopum, Garnete, tuum, qui ad accelerandam plurimorum innocentium stragem, hymnum
illum antiquum in festo omnium Sanctorum cantitari solitum adhibuistis,
Gentem auferte perfidam
Credentium de finibus etc.
Deus ille optimus maximus, qui improborum labores et preces vitio vertit, et infidelium execrationes in eorum
capita qui temere execrantur retorquet, votis tuis satisfecit, etsi contra quam expectaras, cum Catesbeium,
Percium et socios abstulisset, qui suo iure supra omnes omnium seculorum gens perfidissima habeantur, quique
et praeterita et postera secula barbara immanitate longo intervallo superarunt.

144

