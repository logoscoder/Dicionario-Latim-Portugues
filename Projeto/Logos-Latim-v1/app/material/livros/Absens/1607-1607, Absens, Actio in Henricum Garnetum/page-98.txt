quae obliqua sua perversitate et scelere nullum respirandi locum illi concederet. Sin autem tantum sit intervallum
inter doctrinam nonnullorum theologorum e schola nostro aevo et superiores obedientiae et veritatis
demonstrationes, cur non ego conquerar quod nunc desinit esse remedio locus, ubi quae fuerant olim vitia nunc
mores sint. Verum est quod longo post tempore administri Philippi Pulchri regis Galliarum querebantur, idque
iustissime, quod augendo sacerdotum iura, iura regia minuerentur. Verum etiam esse potest quod a nostrate
proditum est, Gregorium Septimum iam extremum spiritum exhalaturum (non sine tacito conscientiae verbere)
agnovisse ex minutione laicorum se sacerdotum promovisse gloriam, quod diversis licet in verbis in idem recidit.
Omnibus episcopis non eadem erat sententia, qui non obliti observationis illius apud Danielem prophetam, aquas
ex fontibus Bethel cum animarum discrimine bibere nihil aliud esse quam sanguinem bibere, tam providi erant
ad dissensionis igniculos ex charitate extinguendo quam alii ad accendendos ex ambitione et fastu inane. Nam in
eiusmodi caussis non est opus saevientis animae, sed medentis studio. Charitas enim mitis et mollis est, nec
inflatur, nec est ambitiosa. Petro sunt duae claves, altera scientiae, potestatis altera, hae itidem ad duas aptantur
seras, indurationis videlicet et ignorantiae, et vix quidem inveniamus sine his vel certo harum usu aliquas seras
firmiores, vel obices unquam fuisse reseratas. Non est igitur cur quispiam dubitet quin inter tot, tantos, tam pios,
graves, et pereruditos episcopos (qui tanquam in acie ordinata confertim semper se stipabunt ad terrendas illas
spei deploratae cohortes e Symanchae castris emissas) hae theses labascant, et nonnulli qui ex animi tumore haud
facile cederent ignavia animum abiicere adigantur.
[55] Qui pie eruditi nunquam fraudulentis et Cyrcaeis illis fascinis aures arrigere vel semel sunt dignati, in
concilio quarto Toletano opinionum suarum fundamentum substernentes, per quod cuiuscunque generis homines
anathemati sine exceptione exponuntur qui fidem regibus suis sacramento promissam observare contemnerent.
In hac prima parte omnes perfidi proditores generatim coarguuntur, sed quod subsequitur Navarram et discipulos
pungit et urit, ut ore simularent iuramenti professionem, cum mente retinerent perfidiae impietatem. Pythagoras
certe nihil magis discipulis inculcavit quam prophanum illum versiculum,
Iura, periura, secretum prodere noli
Ex altera parte satis Epicuro erat modo mentem iniuratam gereret, etiamsi lingua iuraret.

Et tu, Garnete (ut

trigonius eiusmodi conficeretur qui nunquam ad cubum reduceretur), auditoribus enuntias et divulgas (quod
caecutientes illi philosophi extra scholarum spatia profiteri non auderent) licitum esse verba ad animi sensum
detorquere, ut simplici fiduciae oculo erroris nebulam obducas, et in tuam securitatem fucum fratri facias. Hoc
pro explorato habeo eruditos ecclesiae patres nec hanc fallendi rationem novisse, nec eiusmodi deceptione visus
quae ad destructionem animae faciat pericula subterfugere voluisse. Cum in Athanasium apparitor quidam
incidisset et interrogasset, quantum inde abesset Athanasius, quamquam de eius vita iam ageretur in
persecutionis tempore (cuiusmodi et vos hoc tempus habetis), et ille vir multo potior et potentior ad Dei ipsius
98

