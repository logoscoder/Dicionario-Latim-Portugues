[76] Iam explicatum <habetis> quomodo ecclesia Romana et Alexandrina in monarchiae fraudem secularis
potestatis vorticibus fuerint immersae, quanquam spiritualis potestas non ideo praesidet ut terrenae in suo iure
praeiudicium faciat, ut habet eruditus e schola theologus. Sed quam aegre interea civilis authoritas has
prolapsiones tulerit, ediscamus (si aequi rerum aestimatores esse velimus) ex Oreste qui tunc vicarius
imperatoris graviter de nonnullis episcopis conqueritur, quod per eos non nihil de auctoritate eorum detractum
esset, qui ad magistratus gerendos designati essent. Ut ille clarrismus bene mane et quasi diluculo prospexit
quibus gradibus ecclesiasticae ambitionis solertia firmamentum monarchiae subruere coepit, extimuitque (nec
immerito) ne cum principibus qui sua iura revocare vellent ageretur ut castor cum erinaceo egerit. Cum enim ille
spinis noxii hospitis sauciatus quem in specum ut familiarem admiserat, per hospitalia iura rogaret ut discederet,
non aliud responsum tulit quam satis commode cum illo actum esse, si non ita castori visum, ipse sibi aliud
quaereret hospitium. Orestes ex prima hac emergente luce praevidit viscum et hederam arctioribus suis
complexibus vegetativam virtutem a quercus et corni radicibus exugentes necessario floride geminaturas, cum
ipsae

arbores

emarcescerent.

[77] Non me latet civilem iurisdictionem ea proportione qua cum pastorali cura conveniat tantum abesse ut
pietati surgenti officiat (ut nonnulli volunt) ut potius fructibus maturitatem afferat, qui sole longius remoto aut
frigore uruntur aut rubigine corrumpuntur. Adeo ut iuxta illa prophetae Nahum residuum locustae bruchus
devoret. Illos solummodo increpo qui ex ementitis indiciis cum potentibus principibus de imperio decertare, aut
illos solio deturbare proiecte audent, quod beata virgo divinae praerogativae facit particulam. Aliter de omnibus
fidelibus cum Pauli dico, si in illis mundus iudicabitur, indigni sunt qui de minimis iudicent? et alibi, si angelos
iudicent, quanto magis secularia? Epiphanius igitur Cypri episcopus in ecclesiasticis historiis plurimum
celebratur ob suave temperamentum et decorum quod in rebus ecclesiasticis et secularibus administrandis
adhibuit. Consilium Carthagense viam mediam inter extrema apprime novit, superbiaeque fumum eventilando
modestiae nitorem conservare illaesum. Patriarcha autem Constantinopolitanus cum tempora et rerum eventus
perspexisset curiose observando quam admiranda ecclesia Romana confecisset, quamprimum iurisdictionem
patriarchalem provexisset, quousque imperii aemulatio et praerogativa consortis impatiens tolerare poterat, ille
etiam superbiae alis in altum evectus supra omnes sui ordinis sublime evolare ausus est, ut nisi praesumptionis
huius alas B. Gregorius magis argumentorum quam auctoritatis telo precidisset, non est incredible quin partium
studio se similem altissimo praestitisset.
[78] Tam facile est ex multis arenulis, Neptuno auspicante, dorsum immane in oceano erigere, ex multis
Petri denariolis Inae benignitate collatis ingentem pecuniae cumulum coacervare, et ex multis virgultis, curante
Minerva, nidum satis excelsum et amplam componere in quo amplioris alae accipitres pariant ad dimensionem et
rationem sublimitatis eius quam tantopere in votis habuerunt, et omni contentione consectati fuerunt. Huiusmodi
108

