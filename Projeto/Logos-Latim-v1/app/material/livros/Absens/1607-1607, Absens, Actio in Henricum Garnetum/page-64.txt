diversitatem mirantibus (ex suilla quidem carne constare omnia, sed ad speciem varie interpolata), utcunque
artificio velut culinario eadem accuratissime concinnaveris.
[4] Binae illae Papales bullae (quo nomine tauros nostra lingua vocamus) regnante dudum Elizabetha in hanc
insulam transmigrabant, ut mugitu suo vitulos ad unum omnes convocarent, qui, regina ad suam senectutis
appropinquante, iunctis viribus agmen instruerent, tuis, Garnete, pascuis sunt saginati, vel (quod dicam verius)
quia in publicum prodere nec lucem conspicere auderent, etiam te fatente, ad praesepe tuum vescebantur. Igitur,
serve nequam, ex ore tuo te iudico. Et qualem (quaeso) iam meditaris responsionem? Scilicet consilium cum
paucissimis simile communicatum. At tanto sane perniciosius quo enim plures sunt consilii participes, eo latius
subinde serpit et patet. Testis tamen experientia satis sit ipsa locuples, quos haberi tu cupis perpaucissimos,
seditiosorum omnium fuisse primipilos, qui si tranquillius paulo et moderatius tempus expectassent, et homines
nimium efferati se ipsos aliquanto diutius cohibuissent, in nupera hac fulginosae tragoediae catastrophe partes
sibi palmarias vindicassent. Bullas sive tauros illos ais te authore, ut victimas, ad ignem esse immolatos. Non
prius tamen quam bonus ille regis Iacobi genius illis iugula praecidisset, et vis prope maxima earum emortua iam
tandem in fumos abiisset, et praeclusa probabilis de futuro subsidio expectatio spem omnem penitus praecidisset.
Cui enim usui elingues istae belluae vobis esse poterant, ut certissimum et exploratissimum regi titulum
intercluderent, quem coelum multo ante designaverat, orbisque terrarum confirmaverat? At quid istis immoror,
qui caussam ipsam et fundamenta intueor? Ego valde miror quis te instituet moliri iniquissima ut inde bonum
eveniat, interea nihil facientem quid omnia omnium gentium iura et supra omnia, ea potissimum quae domi
nostrae sunt sancita, quid demum universi populi et respublicae de illorum senserint perfidia, qui veteratoriis
hisce instructi artibus id unum meditentur, ut futuras imperiorum successiones haereditario iure debitas
intercidant.
[5] Cum literis illis urgeris, propria conscriptis manu et per Thomam Winter ad patrem Creswel datis, qui ad
expugnandam hanc insulam tum temporis omnem navabat operam instruendo exercitui, et pecuniae in
commeatum et militiam stipendia comparandae, quo magis expedita et fatalis nostro tincta sanguine triumpharet
laniena, refers tu fuisse quidem viros commendatum, non tamen coniurationem.
Spectatum admissi risum teneatis, amici?
Quasi vero aliud internuncius praeter ipsam coniurationem in isto legationis officio sibi habuerit demandatum!
Ac si tu, Garnete, tum magister in Israel et rector chori, aut voluisses profecto, aut quid illi molirentur potuisses
non intelligere, ac si probabile cuiquam esset verum ea authoritate et merito (quali inter ipsos haberis) schedulis
omnino puris tam pueriliter chirographum affigeres, quodque supersit reliquum, hominis tam furiosi animo
inflammato et arbitrio committere. Quasi in ista (quam nunc premo) accusationis particula peculiares aliorum
confessiones (ut tuam tacitus praeteream) vestigia haud leviter impressa, sed ob oculos illustria, non potuerint,
64

