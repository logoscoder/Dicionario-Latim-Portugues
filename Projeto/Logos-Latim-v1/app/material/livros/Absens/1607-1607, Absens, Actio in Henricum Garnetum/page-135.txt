quibus pacem precamur se pace indignos praebeant, proculdubio non minus verum est diras nostras in caput
nostrum (idque nostro merito) resulturas, cum qui sunt in ecclesiae (quae Dei domus est) gremio ita se gerant ut
diris eiusmodi immerito devoveantur. Uti etiam in caussa Balaam recte quaeritur quomodo maledicat ei cui non
maledixit Dominus?, ita tam considerate a B. Gregorio adnotatur quod ligandi et solvendi potestate se privat qui
eam iniuste exercet. Origines praeclare cum causae asperiorum sententiarum sint iniustae, et aequae rationis
examen subire non possunt, qui eiicitur non exit, sed qui manet intus excluditur.
[140] Ex lege Mosaica penes sacerdotem non erat ut leprosum mundaret, sed cum iudicio examinaret

an

mundus fuerit. B. Augustinus itaque maiori cum fiducia ita concludat temerarium iudicium non officere personae
de qua temere iudicatur, sed ei qui temere iudicat. Ratio vero ex alia eiusdem Augustini sententia peti possit,
quia dum volumus per iram aliena coercere, graviora committimus.
[141] Concludo igitur, idque magistraliter (ut scholasticorum verbo utar) ex canonibus ipsis manere Petri
privilegium ubicunque fertur ex ipsius aequitate iudicium. Quod S. Gregorius ex conscientiae scrupulo protulit,
vel iniquam iudicis sententiam timendam, responsum cum ratione ferat, si timorem illum ad eiusmodi modestiam
et animi moderationem stricte revocemus, quae ad suam infirmitatem agnoscendam semper pronior minus
offendit specillo longiori quam breviori peccato explorando, et ex dimissi animi sensu suspicando omnes esse
procliviores ut suis se delectent erroribus quam doctum, prudentem, et religiosum iudicem ad iniquam
sententiam proferendam.
[142] Prudens ut valetudinem curet cum catapotia a medico recepturus, qui corporis sui constitutionem ex
scientia et experientia melius quam ipse cognoscit, primum facile credit aliquem humorem vel quantitate vel
qualitate vitiosum corrigendum esse, quanquam sui sit ille humor ipse minime norit. Postea vero cum accuratius
secum perpenderit appetitum suum esse ordinarium, crasim perfectam, digestionis facultatem vigentem, et
reliqua omnia quae in re medica eruditi respicunt cum integra valetudine convenire, apprehendere incipit
(sensum suum cum medici coniectura conferendo) quod homines alioqui graves et eruditi labantur rudimenta
artis suae minus intelligendo, fallacibus relationibus quae merito erroris perspicillia appellantur plus nimio
credendo. Deus enim solus corda et abstrusos animi recessus scrutatur, et itaque solus vere novit qua inscitia aut
scientia emplastrum adhibetur malo inveterascenti, vel quod ex imprudentia malum inveteratum illis videtur, qui
ut Dei vicarii authoritatem diiudicandi sibi assumunt. Deus ipse enuntiavit quod spiritus hominis ea tantummodo
noverit quae sunt in homine, spiritus autem Dei ea solummodo qui Dei sunt intelligit, itaque de occultis vel
male intellectis spiritus qui in mortalium naribus spirat nec certo discernere nec recte diiudicare poterit. Si quis
obiiciat quod Papae principibus litem intendentes satis validis argumentis se communiant priusquam aliquid in
rei praeiudicium concludunt, respondeo praesumptiones animorum impetu longius abreptas in caussa fuisse,
quod multi Papae contra principes in procedendi formulis aberraverint. Et ne longius aberremus dum exemplum
135

