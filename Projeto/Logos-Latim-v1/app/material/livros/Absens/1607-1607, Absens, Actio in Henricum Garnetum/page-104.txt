[66] Fucum illum donationis quam fecit rex Ioannes, qui necessitate urgente tam animam quam coronam (et
eadem sane lege) in discrimen praecipitaturus erat, facile ex S. Albani monaco qui cum illo superiore de Phoca
ex iure civili consonat abstergere possim, viz., regis non est dare regnum, quod est republica, sine assensu
baronum qui tenentur regnum defendere. Itaque nec portus nec civitates quae totius sunt partes et membra
haudquaquam dare potest. Sed hanc rem arctiore ambitu astringam et <ex> Mathae Parisiensis ore asservabo
quod tantum abfuerit ut parlamentum (regni universitatem ille appellat) detestandae huic obligatione (ut
monachus Westmonasteriensis recte nominat) consensum adhibuerit, ut ipse metropolitanus nomine universitatis
regni palam contradixerit.
[67] Quod Philippus rex Galliae divulgata hac Ioannis regis donatione censuit, ab eius aevi scriptore
celebratur, viz. perniciosum regibus et regnis exemplum futurum. Voluit ille ut homines cum Petri successoribus
de illis qui ad animas spectant agerent, et non de regni, guerris, vel militia, quae ad illos minime pertinent.
Postremo illa reservatio auspicato in hanc donationem fuit inserta, salvis nobis et haeredibus nostris iustitiis,
libertatibus, et regalibus nostris, illam omnino irritam facit, suprema regia praerogativa Deo providente integre
conservata, quam rex alioqui fradulenta et nimis meticulosa facilitate omisisset. Florilegus Westmonasteriensis
testis (ut eum ferebant tempora) optimae notae detestandam illam obligationem igne exustam fuisse dum
pontifex Romanus Lugduni ageret prodit. Eulogii author addit donationem illam cum omni fidelitate et homagio
ipso pontifice iubente parlamentario ordinum Angliae conventui relaxatam et omnino antiquatam fuisse. Thomas
Morus etiam vir ordinis equestris qui vitam pro primatum papali profudit, hac in parte, ut mea fert sententia, fide
prae caeteris est dignissimus, qui asserit primum infirmitatem in rege fuisse quod coronam suam alterius nutui
subiicere voluit, et deinde in ipsa donatione nullitatem inesse. Insuper non solum Morus affirmat vectigal pro
Anglia et Hibernia impositum ex regis concessione nunquam fuisse Papae persolutum. Ex parlamentariis scriniis
anno quinquagesimo regis Edwardi tertii hoc in cumulum accedit, quod cum minae regi intentarentur de illo
Romam citando quia vectigal donatione ista impositum plures annos detinuisset, comitia parlamentaria, totius
scilicet regni conventus, proceres, praesules, et plebs matura deliberatione contradixerunt, et restiterunt viribus
quam poterant maximis. His duobus innixi fundamentis, tum quod donatio ista fuit contra regis iusiurandum
quod in auguratione religiose ipse firmarat, tum etiam sine assensu et consensu ordinum regni confecta.
[68] Cum igitur nec Phocas, Ina, Ioannes, nec Constantinus quaesito illi colori authoritatis illius reges
abdicandi ne minimum quidem addunt, ille qui recte discernit et observat facile diiudicet an pontificum
Romanorum dignitas in maiori erat pretio, dum potius pietate vincere quam impetu evincere, flectere quam
frangere, et temperamentum adhibere quam exulcerare enixe operam navarint.
Religio et humilitas angulares tunc erant lapides in specioso illo frontispicio quod universus terrarum orbis
tantopere in Romana ecclesia olim cum admiratione suspexit, quanquam postea ex episcoporum in illa sede
104

