[40] Inter Iuda et Levi progeniem iuxta legem Mosaiacam, intervallum tantum et tam amplum erat
interpositum ut neuter eorum vel in alium incurreret, vel alterius muneri se intermisceret, vel alterius splendori
officeret. Praeterea observo quod inter omnes conditiones affirmativas et negativas, positivas et privativas,
religiosas et politicas quae regibus prima institutione imponuntur, hoc genus iuris quod ab Aarone et
successoribus ad placitum tenetur, neque in diplomata exprimitur, neque in fimbria intexitur, neque in cathedra
incidur, nisi quis argumentetur reges Iudeae tam obstrictos esse ut sacerdotum nutui sceptrum submitterent,
quam ut ex ipsorum manibus legis librum acciperent, quamvis non minore vi verborum in tribum Iudae
transcriptum videmus, nulla superiori authoritate cuivis relicta. Praeterea pernicies quam Deus ore suo
principibus et hypocritis propter peccata populi immittendam minatur supervacanea esset, si nobis integrum
esset semper in his animadversionibus et asperioribus correctionibus, pontifice opitulante, vel poenitentiam
imminuere vel poenam effugere. Reges castigare divinae authoritatis et praerogativae esse particulam sacris
literis exprimitur et satis comprobatur. Nulla igitur sacerdotalis iurisdictionis pars est quae alio quasi elemento
circumscribitur. Per Deum regnant reges, minime igitur pro pontificum arbitrio. Deo soli diademata et dignitates
accepta ferunt, iure igitur divino non obstricti ut diademata in manus papales tradant prae papalis iudicii metu, ut
nonnulli magis timide quam regie superioribus saeculis factitarunt, cum a Papis in iudicium accerserentur. Ab
ore Dei reges mandatum suum recipiunt, Deo itaque soli et non cuivis alteri villicationis suae rationem reddere
tenentur. A viro illo sancto Iob dicitur Deum reges in suis soliis in perpetuum locare, longe aliter quam infirmis
illis ex scripto, ex arbitrio, vel ex consuetudine tenuris. Esto nihilominus quod reges vehementes et violenti sint,
et sua potentia freti insolescant. Quis in eos cum aliquo eorum maiestatis praeiudicio animadvertat? Non pastor
ex authoritate, sed numen divinum ex praerogativo. Si Danieli prophetae credamus,

regna transferre et

constituere Dei solius est, et nullius plane in orbe terrarum pastoris. In arrogantiae crimen ille vertet si quis
mortalis qui spiritum naribus tenet, et nihil est nisi pulvis, ab illis rationem exigeret quos vicem suam gerere in
terris constituit, ut cuivis subdito princeps terrenus vitio daret, si proregibus a se constitutis repugnaret. Deus in
sua lege praeceptum nullum tradidit ad quod observandum a subordinato aliquo ministro venia esset roganda.
Hoc enim posito, homo in sua electione quam Deus in sua ordinatione liberior esset. Observantia illa quam
Aaron Moysi politici imperii ratione praestitit, omnibus Adami posteris (cuiuscunque sint loci aut dignitatis) qui
sub regio imperio vivunt sit instar normae ad veram pastoralis libertatis latitudinem in hac comparatione
deprehendendam. Nemo enim asservabit Deum principi detulisse imperium (quod ab alio superiore non
dependet) quin etiam ab aliorum authoritate intra sui imperii limites ipsum praestitisse immunem. Si igitur
quaestio ita proponatur, ut certe proponenda est (priusquam effectum quem velitis sortiatur) an imperium
Angliae in alicuius superioris sit clientela annon, si Simancha, Navarus, Silvester, vel alius quispiam e
scholasticorum theologorum collegio vel acta nostra publica examinabunt, vel ad parlamentaria nostra comitia,
91

