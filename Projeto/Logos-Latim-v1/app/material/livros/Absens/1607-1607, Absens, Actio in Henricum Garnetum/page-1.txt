ACTIO IN HENRICUM GARNETUM
SOCIETATIS IESUITICAE IN ANGLIA SUPERIOREM,
ET CAETEROS QUI PRODITIONE LONGE IMMANISSIMA
SERENISSIMUM BRITANNIAE MAGNAE REGEM,
ET REGNI ANGLIAE ORDINES PULVERE FULMINALI
E MEDIO TOLLERE CONIURARUNT
UNA CUM ORATIONIBUS DOMINORUM DELEGATORUM.
ADIECTUM EST SUPPLICIUM DE HENRICO GARNETI
LONDINI SUMPTUM
Omnia ex Anglico a G. Camdeno Latine versa
Londoni
Excudebat Ioannes Norton, serenissimae regiae maiestatis in Latinis,
Graecis, et Hebraicis Typographus
Anno Domini 1607

LECTORI
E horrenda, execranda, et longe immanissima proditione et coniuratione serenissimum Magnae Britanniae
monarcham et universos regni Angliae ordines in comitiis Parlamentariis semel simulque pulvere fulminali e
medio tollendi, aliquid in lucem aedere et minus necessarium et omnino inutile prima fronte videatur. Primum,
cum Iustitia suo munere perfuncta ex singularibus ipsorum proditorum confessionibus (quas plane et publice
quando pro tribunali sisterentur agnoverunt et confirmarunt, maxima hominum multitudine circumfusa) omnem
scrupulum tollat et singulis cumulatissime satisfaciat, maxime cum sententia lata in ipsos suo tempore ex lege
merito sit animadversum. Ut enim lex iustitiae est fundamentum, ita eadem iustitia recte administrata reipublicae
est basis et aurea illa amussis quam ad causas civiles et criminales decidendas Deus ipse adhibendam
praescripsit. Secundo quod hae proditiones sive laesae maiestatis crimina sunt adeo manifesta, testata, et
maioribus quasi theatris proposita, ut plane nemo apud nos eadem ignorare prae se ferre possit. Necessarium
tamen est, et apprime utile erit aliquid de iisdem in publicum dare, tum quod incertae, mendaces, et male
consutae relationes de argumentis et probationibus pro tribunali prolatis per circulos circumferuntur, tum etiam
quod praesentium et posterorum intersit ut ortus et auctus atrocissimae huius et nefandissimae coniurationis
cognoscantur, et quinam in eadem praecipui authores et actores extiterint intelligatur.

1

