quae tuam (ne fraudi nobis esse possit) futilem in comminiscendo vanitatem, vel sibi ipsi varie repugnantem,
apertissime loquantur. Coniurationem fuisse initam, eamque te non latuisse fateris libere, sed non ad
conscribendum exercitum. Tibi dicis compertum quod pecunia sit eroganda, sed quae (ut tu scilicet opinando es
assequutus) sublevandis Catholicis tota insumeretur. Ita Catesbeius, Winterus, caeterique eodem coniurationis
foedere devincti istam necesse est suae reticentiae obtendant rationem, quia tui erga principem Elizabetham
studii et fidelitatis eos persuaserat coniectura. Aliter enim certo sum persuasus ut exequendi modum, ita quem
potissimum spectarent finem tam spei firmamenta quam sociorum nomina eosdem voluisse in perspecta toties
integritate tua non haesitanter deponere, cum praesertim animis secum ipso recolent quam fuerit arduum et
difficile, adeo vastae suae cupiditatis compotes evadere, nisi tu et authoritate et industria tu promovisses.
[6] Aliquanto post Wrightus eodem prorsus modo et pari celeritate, tuis literis in ipsius gratiam conscriptis,
in exteras ablegatur ditiones, qui susceptum prius a Wintero negotium strenue sustineret, quod nunc humi iacere
et animam quasi trahere inceperat (ex quo languidius et remissius Hispanorum ingenium conditiones pacis
contrahendae obtulit) ut nullam temporis iacturam pateretur, nullum non moveret lapidem, qui ictu suo collisam
florentissimam huius politiae concordiam violaret. Quae fuerint huc delata sanciendi foederis postulata singula
ad tui cerebri calculos sunt revocata, literae tuae omnes pervagatae regiones terebantur manibus, tu molitionibus
perditorum civium quibuscunque facem praetulisti, et tuus demum quem hauris spiritus ad seditionum omnium
gubernacula sedit et quasi animam infudit. Quod si obtestationibus tuis frequenti aequivocationum adminiculo
fultis suum pondus et momentum adsit, per longissima temporum intervalla ad hunc usque diem, animus tuus
(qualis bonorum pastorum esse debet) sua se patientia est consolatus ad absorbenda quaevis asperrima
paratissimus, tui affectus admodum sedati et ad obsequium praestandum exquisite compositi, tua consilia
integra, et quodam innocentiae nitore convestita. Caeterum ut imposturas tuas ad vivum resecem,
animadvertendum quod cum Angliam invadendi expectatio frigescere sensim, et ex oblata pace collabi iam
inceperat, vehementissimaeque auxiliorum petitioni facta in Hispania responsio ex animi votis non successerat,
si cui novo sceleri hactenus intentato domi manum admoveras, sine omni ab exteris auxilio aut consilio perfici
debuisset. Eum ipsa malitiosorum invidia ab omni spe derelicta extremum ita spiritum duxerat anhelantem, ut
nec rosa solis iam tum Hispania deserente, neque iscobah, comite Tironio poenas humillime deprecante, neque
intra proprios regni fines subditorum dissidia (extinctus facile contentionum facibus) opere tum aegro et
emorienti vigorem aliquem et animum afferre poterant cum tu (Garnete) perduellis, abstersa omni leprosa
coniurationis anteactae macula, lenitatis mente contrectaveras. Ita (quod cessit in proverbium) canis ad vomitum
es reversus, et quodnam quaeso lavacrum poterat illius hominis sordes eluere, qui (uti recte monet Ecclesiastes)
iterum tangit mortuum? Catesbeius enim opinione fluctuans te ex cuius ore pendebat adiit, ac si Mahometes
suum Sergium (neque enim personas sed rem ipsam nunc perstringo) a quo edoceretur utrum urgente temporum
65

