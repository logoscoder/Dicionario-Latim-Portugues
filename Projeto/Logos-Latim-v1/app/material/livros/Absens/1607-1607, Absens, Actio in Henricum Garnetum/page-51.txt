consignata, post ipsius obitum ad comitem Salisburiensem deferretur. Cum tamen Garnetus ipse sese Hispanicae
coniurationis reum palam ac aperte agnovisset, idemque pro tribunali in medio fateatur, nec non ipse, Vaulx
matrona aliique directe fateantur Garnettum et Treshamum biennio superiori multoties, et ante illud tempus non
raro convenisse. Verum qualis vita, finis ita. Et quidem cum ab ipso Garneto pro tribunali quaesitum esset quid
te tali Francisci Treshami e vita demigratione existimaret, hoc unicum respondit, Ipsum aequivocare voluisse
credo. Ita inquinati sunt in operibus suis, fornicatique sunt in factis suis. Revera igitur gens ista perfida est, et
proinde,
Iurat? Crede minus. Non iurat? Credere noli.
Iurat, non iurat hostis, ab hoste cave.
[36] Quod ad doctrinam attinet de regibus deponendis, Simancha et Philopater dilucide enuntiant (ut et in
priori iudicio fusius declaratum est, et nunc etiam copiose satis praesente Garneto repetitum), si princeps sit
haereticus, tum quidem excommunicatur, anathemati datur, et deponitur, illius liberi omnes successionis iure
privantur, ipse ad dignitatem secularem (imo vel si resipiscat) minime restituendus. Hominem vero haeriticum
illum nominatim et ex professo intelligunt, qui ecclesiae Romanae religionem non colit. Imo hisce omnibus et
facilior multo et expeditior via Christianum principem quemcunque diademate spoliandi excogitatur, videlicet,
princeps indulgendo haereticis amittit regnum. Imo ubi Garnetus in defendenda Romani pontificis authoritate
nequiter usurpata, e decretalibus Nos Sanctorum allegaverit, titulo proxime superiori, aliud est decretum quod
omnia quaecunque demum recitavimus longissime superat, quo ostenditur pontificem Zachariam nullam aliam
ob caussam ibidem expressam Childericum Gallorum regem deposuisse, nisi quod ad regnum inutilis haberetur.
[37] Quod ad subditos ab officio et fide sua detererendos attinet (quod quidem professionis Iesuiticae est inter
articulos) optandum quidem ut in memoriam revocare velint illustrissimos nobilissimosque Angliae reges
pontificum Romanorum bullas (ne quidem in caecissima Papatus caligine) minime formidasse, nempe
Edwardum Confessorem, Henricum Primum, Edwardum Secundum, Richardum Secundum, Henricum Quartum,
Henricum Quintum etc. Quodque ad nos nostraque tempora propius accedit, Henrico VII regnante, ut omnibus
etiam saeculis retroactis Romani pontificis legatum Caletum nunquam pertransisiit, verum ibi haesit, nec in
Anglia pedem fixit, usque dum se nihil ad regni et reipublicae detrimentum machinari velle sacramento
obligaret.
[38] Quod ad personas laesas attinet, hae sunt. Primo, rex, de quo saepe sed nunquam satis dixi, rex antiquis
illustrissimisque regibus oriundus, virtutibus imperio dignissimis, utpote religione, iustitia, clementia, doctrina,
prudentia, memoria, humanitate et caeteris plenissime excultus. Secundo regina, et illa foelici sua foecunditate
grande huius regni solatium, adeo ut illo elogio dignissime celebretur,
Orta magna, viro maior, sed maxima prole.
51

