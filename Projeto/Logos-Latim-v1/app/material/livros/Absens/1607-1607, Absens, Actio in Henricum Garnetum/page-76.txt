[35] Tum attornatus regius ab honoratissimis dominis delegatis obnixe petiit ut in hoc latissimo dicendi
campo si quid praesenti negotio necessarium e memoria excidisset, in memoriam sibi revocare non dedignentur.
Quem hoc praeconio dimisit comes Salisburiensis, munus suum multa cum laude diligenter et erudite obiisse.
[36] Tandem attornatus duodecim iuratos in unum locum seorsim iussit secedere, qui dicto audientes
colloquium privatim iniere, pauloque post reversi Henricum Garnetum una voce reum declarunt.
[37] His peractis Crokus regi ad legem serviens ut sententia pronuntiaretur postulavit.
[38] Waterhouse clericus coronae Garnetum interrogavit si quid superesset quod diceret quo minus sententia
pronuntiaretur.
[39] Garnetus respondit nihil sibi superesse, Dei autem et regis misericordiae se commendatum habuit.
X.
OMES

Northamptoniae deinde hanc habuit orationem, quae consulto multo auctior aedita quod in ea de

authoritate quam pontifices Romani sibi in regibus abdicandis arrogant fusius agitur, et canon ille Nos
Sanctorum, huius coniurationis basis, nervose excutitur.
[2] Etsi Platonici nonnulli, nec illi quidem ex infimo subsellio, potius cogitatione conceperunt quam recto
linearum ductu demonstrarunt nihil esse quod non antea fuerit, si modo fieri possit ut verae observationes ex
veris monumentis desumerentur, omniaque consilia et conatus perinde ac caelorum situs et aspectus ex
conversione ad idem unde semel profecta sunt quasi ex postliminio revolvi, nisi tamen meae me fallant
ephemerides in caelesti schemate de hoc facinore nuperrime suscepto, confirmando, confidenter cum gravi illo
senatore effari licet repertum est hodierno die facinus quod nec poeta fingere, nec histrio sonare, nec mimus
imitare poterit. Tam desperate malignum, tam praeter naturam et intempestive in producendis monstris
foecundum est hoc nostrum aevum, in quo charitatis ardor defervescit, et cacodaemones ex funesto Satanae
satellitio nunc priusquam postremus rerum terrestrium glomus convolvatur, tam furenter sunt violenti in
subtilioribus scelerum et conspirationum filis sub pietatis et zeli integumento contexendis, quod veritatis spiritus
spiritualis nequitiam in coelestibus apposite nominavit.
[3] Hinc ego, Garnete, inducor ad te orationem convertere meam, non tamen aliqua tui dignatione, aut quia te
nostra sperem prece posse moveri (etsi naufragii obedientiae et conscientiae tuae in tam fallaci syrte ex animo
misereor), verum in eorum gratiam qui nondum in Servatore nostro didicerunt homino in uno elemento duobus
dominis servire non posse, et simul regis nostri serenissimi nomine a te (qui tot sectatorum tuorum animos quasi
stipulatione ad vitam facta teneas) rationem accuratam de vitis eorum perditorum exigere, quos vel apud te
perditos invenit, vel per te perdidit. Ita enim vel tu in quem tot vigilantes oculi coniiciuntur, divina gratia cum
piissimis meis votis cooperante, ad deplorandum non adversum successum (hoc enim desperati factitant) sed
76

