[27] A Garneto quaesitum est, en examinationes eiusmodi pro veris agnosceret. Quas ita se habere non
pernegavit. Ipsius deinde examinationes in medium proferuntur, quibus et agnovit palam inter ipsum et
Treshamum veterem intercesisse consuetudinem, et literas de regno invadendo conscriptas in Hispaniam se
transmisisse.
[28] Comes Salisburiensis auditores haec admonuit, quae hactenus de Treshamo et caeteris abunde sunt
disceptata, non ut defunctum lacesserent et invidiosius exagitarent, sed importuna multorum loquacitate se
coactos, eadem clara voce repetendo, oculatis testibus probare, quae male feriatis contradicentium praeiudiciis
ora possent obstruere. Dicebat enim vel etiam tum sparsam per urbem vagari famam de Batesii retractione, quae
propria manu contexta primam Greenwelli accusationem penitus enervasset. Admirandae hae sunt perditorum
hominum imposturae, et in republica libera non perferendae. Caeterum dies, iste dies quam illa sint mendacia
perperam conficta orbi enunciabit, et ipsum te aliis quam tuis ipsius confessionibus et factis convictum teneri.
Ah Garnete, quorsum per diem integrum tantum operis in isto capitis tui negotio poneremus, nisi ut caussa suis
coloribus proposita clarissime dilucescat? Faxit Deus ita sis exemplo ut in huiusmodi coniurationibus actor
ultimus reperiaris.
[29] Garnetum deinde alloquutus summus Angliae thalassarcha, affirmabat illum eodem uno die reipublicae
plus commodi attulisse ex illo suggesto (collocatus enim erat eminentius quasi in suggesto) quam ex ullo alio
suggesto per universum anteactae vitae curriculum.
[30] Examinatio deinceps alia Annae Vaulx recitatur, in qua confessa erat ipsam et Garnetum in Treshami
aedibus in comitatu Northantoniensi aliquandiu egisse.
[31] Iam comes Salisburiensis Garnetum ita est affatus. Garnete, si ad defensionis tuae extrema nondum
perveneris, certiorem te fieri velim maiestatem regiam dedisse in mandatis ut quicquid vel contra te vel pro te
faceret pro tribunali recitaretur. Quid untrinque perinde factum est. Generosam istam foeminam, quae sua
confessione tuam quasi caussam agit, facile adducor ut credam, si quid adiumenti fortunae adeo periclitanti
afferre posset, seipsam voluisse flammis victimam immolari, cui in eadem sorte constitutae et tu parem gratiam
rependere conareris. Quod ergo reliquum est, Garnete, per nos liceat ad extrema usque persequare.
[32] Deinde iuratos appellat Garnetus et obtestatur ut quae vel affirmasset vel negasset, veraciter affirmari et
negari secum reputarent. Quorum autem nulla satis dilucida et ob oculos posita constaret ratio, iis haud temere
fidem

adhiberent,

neve

ex

coniecturis

aliunde

et

leviter

petitis

eum

condemnarent.

[33] Percontatur comes, an ista sint omnia quae velit. Si minus, interpellabit nemo, concessa tibi est
libere verba faciendi potestas.
[34] Ad quem respondit Garnetus se dixisse omnia.

75

