legemque in sermone tenendam. Verum Guido ille Fawkes, Winterus, et reliqui delinquentes qui quae dicta sunt
suis confessionibus ediderunt, itaque qui regi in lege sunt a consiliis tantum quae delinquentes confessi sunt
commemorant, nec alium quempiam in crimen vocant. Illi itidem serenissimum dominum nostrum regem
Iacobum immerito convitiis prosciderunt, quae nos non alio consilio memoramus quam ut delinquentium scelera
et malignitas in medio proponantur. Tertio quid de exteris principibus dicitur, ita horum criminibus quasi
intexitur et implicatur ut seiungi et separari non possit, et itaque nullo modo praetermittendum.
[13] Ut illud per pulverem fuminalem suscepta proditio in se immanis erat et contra naturam, ita eius
conceptio et ortus monstrosissima, utique ex intermortuis proditionum quarundam superiorum cineribus
suscitata, triplici enim innixa erat radica, quae a Iesuitis et Anglis Romane Catholicis consita et rigata. Prima in
Anglia mense Decembri et Martio, secunda in Belgio mense Iunio, tertia in Hispania mense Iulio. In Anglia duo
emisit brachia, alterum mense Decembri anno vertenti antequam regina Elizabetha divae memoriae e vivis
excessit, alterum mense Martio quo excessit.
[14] Anno salutis MDCI mense Decembri Henricus Garnetus superior Iesuiticae societatis in Anglia, Robertus
Tesmond Iesuita, Robertus Catesby, vir subacto et versuto ingenio et profunda perfidia, cum Francisco Tresham
et aliis, nomine et causa Anglorum Romane Catholicorum Thomam Winter pro publico Romane Catholicorum
boni in Hispaniam ablegarunt, illi Garnetus literas commendatitias Creswello Iesuitae in Hispania agenti
perferendas dedit. Wintero Tesmond, alias Greeneway et unus ex coniuratis, comitem se adiungit. Legationis
summa quae Wintero illi imprimis demandata haec erat, ut apud regem Hispaniarum nomine Anglorum
Catholicorum intercederet ut rex exercitu in Angliam submitteret, cui Catholici in Anglia copias suas adiungere
fidelemque illi operam navare praesto adessent. Praeterea cum Hispaniarum rege ageret ut pensiones aliquas
annuas nonnullis Catholicis Anglis maiestati eius devotis assignaret, nec non ut eidem regi innueret plures in
Anglia esse nobiles et viros militares rerum praesentiarum pertaesos, quos sublevando eorum inopiam in suas
partes facile pertraheret. Cumque quotiescunque Anglia invaderetur, maxime difficultas ex equorum
transvectione intervenerit, Catholici Angli certo regi Hispaniarum promitterent se in omnes occasiones MD vel
MM equos instructos qui ipsi militarent educturos. Thomas Winter cum in Hispaniam una cum Tesmundo
Iesuita appulisset, curante Creswello Iesuita convenit Petrum Francescam secundum secretarium cui rem
communicavit, uti etiam Duci Lermae qui asseveravit hoc Hispaniarum regi fore gratissimum, seque ad hoc
promovendum minime defuturum.
[15] De loco in quo Hispaniorum copiae quae Angliam adorientur inter eos convenit, si maiores essent,
Cantium et Essexia oportunissima videbantur (obiter notetis quis tunc Quinque Portubus praefuit); sin autem
copiae minores et Anglorum subsidio confiderent, Milfordum in Wallia portum commodissimum iudicarunt.

11

