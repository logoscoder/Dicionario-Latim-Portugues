Utpote; quae principem enixa est, eorum quos unquam vidit Anglia longe maximum. 3. Princeps nobilissimus,
de quo una cum poeta concinamus,
Quae te tam laeta tulere
Secula, qui tanti talem genuere parentes?
Neque unquam princeps certus imperii haeres talem patrem, neque rex unquam talem filium habuit. Deinde tota
regia proles, domini a consiliis sanctioribus nobilitas, clerus, imo ipsa haec quam profitemur religio, praesertim
vero civitas hae Londinum, divitiarum affluentia celebris, populi multitudini celebrior (ut quae supra 500
capitum millia intra moenia pomaeriaque numeret), immota erga principem fide longe celeberrima, quodque ad
laudis cumulum eminentissime accedit, ob religionis veritatem cultusque divini synceritatem prae cunctis
civitatibus in universo orbis terrarum theatro, supra quam a me dici potest, nobilitata. Caput tuum attolle (civitas
clarissima) et teipsam erige, cuius fronti ne minima quidem labecula aut suspicio perfidiae unquam fuit aspersa.
Vere tu illud prophetae usurpare potes,

Non ponam ante oculos meos rem impiam quam faciam, odi

praevaricationes, neque adhaerebit mihi tale quid. Ideoque in fidelitatis tuae praemium, amplissimo camerae
regiae titulo, quasi firmissimum regum praesidium merito insignata es. Atque ut habeas in quo teipsam soleris, in
quo laeteris hodie, magnus Britanniae monarcha celebri hoc magnoque iudicio honoratam te esse voluit. Post
tristes illos et luctisonos rumores non ita pridem disseminatos, cum pro certo regem esse cognosceretur, tum
certe quidem integerrima huius civitatis fides clare emicuit (cuius et ipse testis oculatus fui). Una voce
conclamaverunt omnes, salva civitas Londinium, salva patria, salva religio, Iacobus rex noster salvus.
[39] Observanda hic sunt multa, summatim tamen et uno verbo perstringenda. Primum est, in Hispanica illa
coniuratione (de qua superius dictum est) et hac nuperrima, ordinem, caussam, finem prorsus eundem fuisse.
Ordo erat, primo machinis clandestinis et proditione, deinde vi et armis rem agere. Causa quam obtenderunt
Romana Catholica religio fuit. Finis vero regiam sobolem radicitus extirpare, imo ipsum regnum occidere, ut
regis regnique memoria una excinderetur.
[40] 2. Notandum, ipsos etiam hostes hanc rempublicam ita firmatam et stabilem agnovisse, ut neque vis
neque stratagemata adversus ipsam tantillum valere possint, nisi suarum partium fautores in Anglia comparentur.
[41] 3. Futurum esse, ut Roma in Angliam bullae pontificiae posthaec non transmittantur, quia verisimile est
partes suas debiliores fore quam ut cum tot leonibus congredi valeant aut audeant.
[42] 4. Omnes ipsorum canones, decreta, nova dogmata haec duo spectare, nimirum secularem pompam aut
fraudem sceleratam, ut pontificis Romani authoritas propagetur, et Iesuitarum, sacerdotum, etc. salus procuretur.
[43] 5. Notandum, Bainhamum hominem secularem ex cohorte execranda (hoc enim nomen sibi ipsi
imposuit) ad Papam tanquam ad principem secularem fuisse missum, ut ipsum de hisce rebus certiorem faceret.
[44] 6. Ipsorum ruinam et ex theologiae et philosophie placitis imminere iam, imo instare video. Circiter 400
52

