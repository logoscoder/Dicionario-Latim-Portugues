[55] Postremo, omnia quae ad bella necessaria, equos scilicet quam plurimos, sulphureum pulverum,
reliquumque bellicum apparatum in amicorum aedibus habuisse, quos quiescere iubebant, et expectare donec
quid ultra audendum esset vel faciendum intelligerent.
[56] Postquam singulorum examinationes, confessiones, et declarationes, tam sui ipsorum quam mortuorum
aliquot coniurationum publice perlecta fuissent, omnes iuratorum sententia laesae maiestatis rei sunt peracti.
Tum rogati singuli quid pro se referre quisque poterat, quo minus mortis sententia in illos non pronuntiaretur,
nemo omnium nisi Rookwoodus erat qui longioris orationis filo aut defensionem aut excusationem ullam
contexere voluit. Thomas Winterus ut pro se et fratre suo suspenderetur tantum deprecabatur. Guido Fawkes cur
non se reum agnosceret rogatus, cum nihil aliud potuit, id tantum respondebat, fuisse quaedam in accusatione
sua de colloquiis nonnullis quae ille plane se nescire affirmabat. Keius fortunas suas eo in loco positas esse
querebatur, ut nunc potius quam alio tempore mors sibi in lucro deputanda esset, et maxime hac in causa. Bates
veniam implorabat, similiter et Robertus Winter. Ioannes Grant diu continuit, tandem vero submissa voce reum
se proditionis intentatae, at non peractae, professus est. Ambrosius Rookwood eo solum animo accusationem
suam se negasse affirmabat, ut vitam per alios potius amitteret quam ipse proiiceret. Iamque videre se principis
quidem procerumque totius patriae odium acerbissimum suo scelere meruisse, nec posse tamen de principis
clementissimi et mitissimi clementia et misericordia penitus desperare. Quamvis enim peccatum tantum esset ut
excusari non posset, in eo tamen extenuari posse, quod ipse nec author nec actor huius tragoediae esset, sed
tantum Catesbeii consiliis impulsus, quem supra mortales omnes amore complexus est. Seque hoc nec malitia
erga regis personam aut rempublicam, nec ex privata ambitione celasse, sed ex syncero, fido, ac intimo amoris
affectu quo amicissimum Catesbeium coluit, quem ita charum sibi affirmavit, ut omnia prae illius amicitia
posthabuerit. Hanc igitur commiserationem non mortis formidine exoptavit, sed animi dolore, quod mors tam
ignominiosa labem perpetuam, maculamque in omnia secula suo nomini ac familiae inustura esset. Utcunque
tamen hoc primum delictum fuerit submisissime semet regis misericordiae prostravit, regemque hac in re Deum
aemulari efflagitavit, qui corporaliter non mortaliter poenam nonnunquam infligit.
[57] Tum relatum est quod Robertus Winter die Veneris ante hanc accusationem, opportunitatem propter
vicinitatem cubiculorum nactus, cum Guidone Fawkes in arce colluctus, haec Guidoni Fawkes (ex ipsorum
confessione) diceret, se et Catesbeium filiolos habere, illos posse et adolescere et ultores fore, imo, quod Deus
filios Abrahae ex lapidibus suscitaret.

Hoc quoque se aegre ferre, neminem apologiam actionis quam

susceperant edidisse. Attamen sese in extremo supplicio caussae non defuturos.
[58] Hoc etiam in loco Roberti Winteri somnium ante pulveris sufflatum in Littletoni aedibus relatum est,
quodque ille ipse confessus est, ac primus significavit, viz., templorum pyramides incurvatas, inque templis illis
25

