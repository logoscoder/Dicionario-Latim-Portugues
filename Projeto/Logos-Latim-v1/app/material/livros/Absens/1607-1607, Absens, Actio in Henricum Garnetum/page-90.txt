[37] Nunc reliquum est quo promissi fides liberetur, et curiositati satisfaciat, ut ex clarissimis indiciis,
syncerissimis et minime corruptis testimoniis, et compendio quod in tam vasto oceano index meus admittere
potest brevissimo, dilucide demonstrem nullum patriarchum ante legem, nullum Levitarum et prophetarum sub
lege, neque Christum vel apostolos, neque aliquem sanctorum episcoporum qui annos mille ecclesiae Dei in
auditu novo praefuerunt, unquam id genus iurisdictionis vel aliquam eius particulam quae pertinet ad reges suo
iure expoliandos, a suo imperio suspendendos, vel e suo solio submovendos exercuisse, approbasse, vel sibi
arrogasse. Hic pyrobolus ille est qui tantas clades tantamque perniciem monarchis accendendo, inflammando, et
comburendo accumulavit.
[38] Ante legem quamvis divino numini visum fuerit ob mandatum violatum Adamum e paradiso (quae
ecclesiae typus est) exturbare, ut in poenam culpae sudore vulto laborem pro eo subiret quod antea beneficio
creatoris sponte provenerat, illi tamen universi orbis terrarum monachiam reliquit. Haec alia erat procedendi
formula ab illa quam plurimum Romanorum pastorum, qui sibi claves S. Petri vendicantes κατ ᾿ ἐξοχλούς, vi et
virtute putativae authoritatis illius ex offensa, et nonnunquam caussa inaudita, principes non solum ex gratiae
statu deiicere, verumetiam saepenumero maiestatis insignibus exuere desudarunt.
[39] In submovendo impium illum Cain a Dei facie

(quae eadem est censura qua ecclesia hodie utitur

tradendo Satanae, quia hi duo non una sede morantur) non legimus quod statim ac sententia lata fuerit
gravissimum hunc peccatorem in scandali signum fuisset propositum, ad quod vel iustitia dirigat vel error
collineet, quemadmodum rex serenissimus noster, in quem tela et hastae amentatae nuper fuerunt evibratae.
Tantum enim a divina providentia aberat ut aliquam creaturam vel minimo damno exponeret, multo minus ut
Cainum haereditate exturbaret. Quod autem ad vitam, securae tutelae in eo signum posuit, ut omnis qui eum e
medio tolleret septuplum puniretur,

et amplum illi haeredium reliquit in quo per universum fere orbem

terrarum ambularet. His duobus tertium adiungam, Esaum videlicet filium illum perditum, quem (licet coelesti
illa benedictione fuerit deprivatus, qua beati seminis merito et facto sancto foedere in plenitudine temporis
coelitus praefiniti omnes nationes Deo reconciliarentur), terresti tamen possessione locupletatum, quoad
personam securitate praemunitum, et posteritate sua longe lateque diffusa adauctum novimus. Imo quod ad
empiricorum nostrorum temeritatem magis imminuendam et coarguendam facit, quibus non alia medendi
occurrit ratio quam sanguinis missio, urgeo et certo sane fundamento innixus, quod Iacob frater Esau natu minor,
sed divina misericordia verus et certus divinae promissionis haeres, et post Esau reiectum inter Dei sanctos
principes, brevi interiecto tempore non solum illum dominum vocavit (quam titulum spiritus sanctus plenum esse
potestatis edocet ex eodem titulo quem Sara marito detulit), sed ad eius pedes demisse prostratus cum oratione
amoris et obsequii plena vere et peramanter observavit. Nondum enim venerat hora, nec post plura annorum
millia qua excommunicati imperio ex consequente erant deprivandi, potius quam divinae castigationi reliquendi.
90

