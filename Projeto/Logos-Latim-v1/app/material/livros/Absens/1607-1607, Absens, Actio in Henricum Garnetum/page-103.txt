potius quam ambitionis lineam examinare gaudent. Nihilominus ut plus tyranno deferam quam deferendum
conscientia dictat, dignatus brevi responso proiectam eius umbram submovere, primum infero quod diplomata ex
dolo malo concesso et factiosa consilio facinus solvendi quod fraude susceptum, vel ab ipso poterat revocari, vel
ab eius successoribus antiquari. Addo etiam idque ex iuris Caesarei consultissimorum iudicio quod nullius
principis rescriptum sine publico assensu appobandum, iuxta illud, quod omnes tangit, ab omnibus approbare
debet.
[64] Postremo asseveranter dico quod haec Phocae transcriptio (sit licet illa solida et absoluta) patriae
nostrae fraudi esse non poterat, quoniam nos a Romani imperii cura et tutela CC plus minus annis exempti
fuimus priusquam Phocas cruentatam dextram imperii clavo admoverat. Postquam enim Aetius Galliarum sub
Romano imperatore vicarius tantum miseris Britannis praescripserit quo modo acies instruerent et praelia inirent,
cum hoc demisissimis ipsorum litteris responso, ne amplius a Romano imperio subsidium expectarent, quod tunc
temporis ab externis hostibus et internis dissidiis convulsum ita elanguit ut vix se sustinere potuisset. Britanni
cum iam derelicti essent (et igitur ab omni obsequio et clientela iure gentium liberi et soluti) post multa
asperrima contra Scotos et Pictos sub suis regulis praelia in Saxonum potestatem devenerunt, qui tanquam alter
Pharaeo qui nunquam Iosephum aut eius patris familiam noverat, gloriosam erexerunt monarchiam (quanquam et
inter ipsos aliquandiu in partes fuerit distracta), eamque in absoluta authoritate conservarunt, nullum superiorem
agnoscentes donec tandem variante subinde fortuna Normanno victori in praedam cesserit. Quare Phocas cum
Britanniam tanto tempore vel ex negligentia vel ex necessitate derelictam non possederit, nec in eandem ius
habuerit, in ecclesiam non plus transcribere poterat quam vel ipse habuit aut habere debuit, quod nil aliud erat
quam accidens sine subiecto, individuum vagum, aut hoc nihil indeclinable. Donationi illi quos Petri donatio
vocant, ab Ina rege Romano pontifici concessi in Saxonicis historiis Koninges almeson vel regis eleemosyna, in
Canuti legibus larga regis benignitas, et in compendio decretorum Edwardi Confessoris et Guilielmo
Conquestoris quae supersunt plane regis eleemosyna appellantur, non ex debito sed ex charitate, ut vis verbi
innuit, promanavit, et quoad temporalem aliquam praerogativam qui est tonus et sonus ambitiosi huius arrepti et
usurpati iuris, potius comprobant pontificem qui tunc sedit fuisse regis Inae beneficiarium quam regem Inam
tunc regnantem fuisse pontificis Romani clientem fiduciarium.
[65] Hic memorare poteram mansionem quandam Anglis peregrinis qui Romam de suis rebus confluxerant,
quae eo nomine hodie nota, pro singulari Anglo-Saxonicorum regum in sedem Romanam pietate et beneficentia
assignatam fuisse, quae cum rationem naturalis illius contractus do ut des, de quo apud iurisprudentes copiose
agitur cadat, et collata cum denariorum illorum contributione, potius permutationem quam vectigalis
impositionem comprobare possit.

103

