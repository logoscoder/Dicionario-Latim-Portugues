externa accidentia internas qualitates immutare, sed sine absoluta ipsius speciei transmutatione substantias non
immutant. Gregorium itaque Septimum et Bonifacium Octavum demiror, quod ut cauti gladiatores duos gladios
in una vagina sibi arrogare ausi fuerint, ex sacris literis misere distortis, ad geminam iurisdictionem asserendam
cuius executio cum plurimorum exitio coniuncta fuit et erit, priusquam sententia iudicis (in hac quae agitur
caussa) in rem iudicatam transeat. Hoc tamen pro certo mihi compertum, quod Christus legislator ipsos in
procinctu destituit, cum ad arma conclamaverint, et pro belli classico ad suos exclamati cur non potius patimini?
Cum verissimum sit quod in patientia possidentur animae, axioma magis sanum, salutare, et honestum quam
illud theologorum scholasticorum, censuras emittendo et bella conflanda praecipitentur principes. Ex sacri
Christi consistorio peremptoria emittitur prohibitio quod discipuli eius non dominarentur sicut reges gentium.
Sin autem pontifices illi (qui fucatum et ementitum ius regis abdicandi a Christi potestate repetunt) in actione
quam instituunt caussam obtinerentur, dominarentur plusquam reges, cum supra regis in rebus secularibus se
exerendo, tum audendo per censuras eos regnis spoliare, quod nemo expectare, multo minus ab aliis exigere,
poterat (principibus illis exceptis qui fiduciario iure a superioribus tenent), neque illi tam graviter illis
principibus insultarunt, quam Papa Alexander Tertius Frederico imperatori prostrato pedibus conculcavit. Cum
Christus non solum iusserit Petrum gladium maiore cum zelo <ex> quodam animi impetu quam matura
deliberatione eductum recondere, verumetiam comminationem generatim addiderit, omnes qui gladium
acceperint gladio peribunt. Anne probabile est illi in animo fuisse manus discipulis constrinxisse, et animorum
impetus liberrimos et laxissimos eorum successoribus reliquisse? Christus denarium census tam pro Petro quam
seipso Caesare persolvit, quasi typo proposito ad quem se ecclesia conformaret, inde proposita et mensura et
proportione ad quas ecclesia se conformaret. Novum enim esset ut haeres succedens in defuncti locum ex lege
ulla plus praestare valeret quam ipse testator, vel delegatus quam qui delegavit. Nunquam fallit illa regula, quod
discipulus non sit supra magistrum, quia nunquam falli potest qui regulam illam praescripsit, et si quis accurate
observet quid intersit inter Christi functionem, quae erit magisterium, et scopum qui nunc propositus, quod est
imperium, maius esset quam quod maximum intervallum et discrepantia. Servator noster coram Pilato agnovit
authoritatem quam habuit et exercuit non terrenam nec temporariam, sed desuper fuisse. Cui doctrinae nihil
magis ex diametro repugnat quam theologorum e schola somnium, ut principes nostri qui hodie iurisdictionem
cum pietate coniunctam habent consimilem illi quam Caesar cum fastu exercuit, quoad regna et maiestatem
censurae discipulorum ipsius subiicerentur (qui dum in terris agerent) praerogativam illam ut ab officii sui scopo
et ratione omnino alienam recusaverit. Ut Servator enim noster alio in loco a minori probat, quod discipuli sui
suos invicem pedes lavarent, quoniam ille qui magister erat ipsorum pedes qua fuit ille humilitate lavare non
est dedignatus, ex consequenti probo quod cuicunque profitetur se esse Petri imitatorem (ut Petrus fuit imitator
Christi) a violenta intrusione ex hoc indebito iure praerogativae plusquam Caesareae abstinere debet, quae neque
94

