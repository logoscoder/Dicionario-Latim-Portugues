[16] Hoc tempore regna hostili inter se erant animo, et rex Hispaniarum lubens libensque hanc Catholicorum
legationem audivit utique quod sibi pergratum, et Angliae Catholicos non minus quam suos Castilianos sibi
curae esse respondit. Sed ad plenius responsum Winterus iussus erat aulam regiam aestivo tempore comitari,
demumque comes Mirandae respondit regem 100000 aureos expensurum, quorum altera pars eodem anno, altera
vere subsequente persolveretur, simulque postulavit ut Angli fidem non fallerent, vere enim ineunte in Anglia
excensionem facere statuit. Postremo regis nomine Winterum rogavit ut ab eo per literas intelligeret si interiecto
tempore Elizabetha regina fatis concederet. Thomas Winter hac spe plenus et tumidus in Angliam mense
Novembri rediit, remque totam Henrico Garnet, Roberto Catesby, et Francisco Tresham explicavit. Paulo post
splendidum Britanniae sydus regina Elizabetha occasum subiit.
Mira cano, sol occubuit, nox nulla sequuta est.
[17] Illico Christopherus Wright ab Henrico Garnet (qui itidem per eum ad rem accelerandam ad Creswellum
literas dederat) a Catesbeio et Treshamo ex parte Anglorum Romane Catholicorum submissus erat, tum ut
reginae obitum significaret, tum ut negotium de Anglia invadenda et pensionibus urgeret. Uno et altero mense
post adventum Christopheri Wrighti in Hispaniam, eo etiam accessit Guido Fawks qui XXII Iunii ex Bruxellis
Brabantiae missus erat a Guilielmo Stanley (qui se plurimis proditionibus multos iam annos intermiscuerat) et
Baldwino Iesuitico in Belgio legato ordinario, qui etiam Guidoni literas ad Creswellum ut rem studiose
diligenterque curaret perferendas dedit.
[18] Guidoni Fawkes impositum erat ut Hispaniarum regi significaret regem Angliae asperius cum Catholicis
acturum, et eandem quam regina Elizabetha rationem initurum, nec non ut obsecraret regem copias in Angliam
ad Milfordum portum submittere, ubi Catholici praesto illis adessent, eodemque tempore cohortes quae a Belgio
Spinolae triremibus transvehendae erant, ubi poterant commodissime terram conscenderent. Haec Christopherus
Wright et Guido Fawkes seorsim Hispaniarum regi exposuerunt, quibus ille regie respondit se amplius eius modi
postulatis aures adhibere nolle, utique qui legatum in Angliam de pace tractanda iampridem miserat. Cum itaque
haec ratio de copiis externis contrahendis neutiquam Catholicis succederet, consilium de pulvere fulminali
agitarunt, cui Catesbeius et Treshamus intererant, uti etiam comitis Essexiae rebellioni, in Watsoni et Clerici
sacerdotum et hac Iesuitarum proditione eousque inflammato studio patriae perniciem anhelarunt.
[19] Quae deinceps regius attornatus prosequutus in tres partes ipse divisit, scilicet in considerationes huius
criminis laesae maiestatis, in observationes de eodem, et in collationem proditionis Iesuitarum cum illa
sacerdotum, et altera illa Walteri Rawley et reliquorum.

12

