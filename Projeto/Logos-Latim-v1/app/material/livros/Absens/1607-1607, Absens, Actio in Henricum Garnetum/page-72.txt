[11] Respondit Garnetus illum dixisse omnem (quantum eniti posset) operam in eo positurum.
[12] Quem ita comes intercepit. Id verisimile non esse, nam ubi primum Catesbeius et Percius ad arma
confugissent, Garneti nuncius Greenwellus eos accedit, inde ad Hallum in Abingtoni aedibus se confert,
ardentissimisque precibus efflagitavit ut periclantibus sociis opportune adessent. Hinc, inquit mihi illustre
suppetit argumentum Greenwellum tibi extra confessionem rem indicasse ubi nulla reticendi necessitas, aut si
inter confitendum poenitentiam non erat ille professus, illum itaque absolvere non potueras. Quibus adiecit
comes unum hoc caussae caput esse, et saepe in mentem revocandum, nec ullo obtegi posse quaesito verborum
fuco. Quod cum Greenwellus tibi particulatim disseruisset quid Catesbeius animo secum agitaret, tibique etiam
venisset in mentem quid ante Catesbeius paulo obscurius declaverat, nisi optatissimus tibi fuisset coniurationis
exitus, ex iisdem quae te docuit Catesbeius in lucem proferre potuisses. Verumenimvero cum vellet Catesbeius
illa tibi esse penitus perspecta quae ante Greenwello exposuerat, ex eo audire abnuisti ne verbis mentem temere
proderes.
[13] Admodum ieiune respondit Garnetus se scilicet in id unum totis incubuisse viribus, ut ab incepto
dissuaderet, et in comitatum Warwicensem iter fecisse ut Catesbeium illuc perventurum a proposito revocaret.
Quod

Greenwellus

patrem

Hallum

ad

arma

excitaverit,

gravissime

in

eo

pecasse.

[14] Interpellabat comes, primum responsionis partem esse perridicule absurdam, cum ipsi explanatum esset
Catesbeium non ante sextum diem Novembris, postridie scilicet post cladem inflictam in comitatum
Warwicensem non profecturum, Garnetus autem relicta urbe ante diem decimum rus profectus est. Ex altera
parte aiebat se laetari quod orbi Christiano iam planissime constaret perduellionem et perduelles ab ipsis
perduellibus e suis quasi umbraculis in apertum solem eductos, Iesuitas ab ipsis Iesuitis esse damnatos, imo
Iesuitas ab eo Iesuita qui Iesuitas in hoc regno omnes sua coercet potestate, cuius unius nutum singuli in Anglia
Iesuitae observarunt.
[15] Hic Garnetus (quod verisimile), atrocitate sceleris ob oculos proposita, laesae conscientiae perfossus
stimulo Deum et regem supplex oravit ne cum Catholicorum reliquis suam unius ob noxam asperius ageretur.
[16] Eum deinde comes sic affatur: An non vehementer deplorandum est, si Papa vel Claudius Aquaviva, aut
ipse tu, Garnete, Catholicis vestro iugo misere subactis quicquam in mandatis dederitis, cum corporis imo et
animarum dispendio, nihil secius teneri confestim assurgere obsequentissimos? Quod si vos huiusmodi
doctrinae patronos haberi non erubescitis, quo tamen pacto sua maiestati regiae vita a periculis conservetur?
Nonne regi igitur et reipublicae a vobis mature est cavendum, qui in hoc regno bonas horas ita male collocatis?
[17] Garnetus vehementius hic commotus ait, Utinam (honoratissime domine) coniurationis illius fulminalis
negotium mihi nunquam innotuisset.

72

