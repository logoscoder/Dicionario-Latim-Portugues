in quibus eiusdem generis caussae disceptari debeant, quia iuxta theologorum omnium regulas religio civilis
imperii rationes non immutat, vel Paparum scrinia evolvunt, proculdubio idem responsum referent quod Papae
superiori aevo retulerant, idque tam prompte et expedite quam maiores nostri in hac caussa olim consultissimum
existimarunt.
[41] Si singularis illa observantia quam erga reges Israel et Iudeae sacerdotes sub lege adhibuerunt, cum in
illis rebus peccassent, quae nunc intra censurae ecclesiasticae cancellos vocantur, accurate perpendatur, liquido
constabit quod in quinque libris Moysis, in omnibus regum historiis ne unum quidem decretum, ratio aut
exemplum legentibus occurrat ad formalem processum asserendum, quem paucis ante seculis Papae ex quadam
contumaciae suppositione contra reges et imperatores temere exercuerunt. Quamvis enim plures illorum errasse,
et in iisdem gradibus, non defiteor. Nec unus tamen coronae ipsorum flosculus fuit delibatus, nec unus capitis
pilus suo ordine emotus, nec unus regiae maiestati scrupulus detractus. Minime dubito quin si pro multis
sacerdotibus sub lege per reges inunctos, eosque melioris notae, videlicet Davidem, Salomonem, Ioam,
Ezechiam, et Iosiam deprivatis, vel unum exemplum de rege abdicato per inunctum sacerdotem Leviticum
depromi posset, hoc omnibus Italiae scholis et suggestis reboarent. Sed percommode accidit ut quod praecepto
non iubetur, exemplo caret.
[42] Subdifficile esset gravius peccatum in primam tabulam invenire cuius Saul devergente aetate non erat
reus: de divina protectione desperavit, Satanae administros consuluit, prophetas e medio sustulit. Perspicuum
tamen est quod ex solo indelebili unctionis charactere adeo immunis erat tam contra civilia consilia quam
Levitica decreta, ut David ipse illum christe domini, id est, inunctum a domini, dixerit (quod mirum videatur
cum Deus ipsum Davidem Sauli loco inungendum iusssisset). Idemque rex et propheta semel atque iterum
oblatas in illum occasiones arripere noluit quas iure divino et humano legitimo magistratui contra iniuste
usurpantem libere, nullo impediente, arripere licuit.
[43] Verumenimvero hoc unum prae ceteris ipsi contradictioni obstruit, et implicatissimos nodos quos nostri
saeculi Gordii tam tenui et subtili filo constringunt explicare potest. Deus enim ipse expresso suo ipsius mandato
suis ipsius electis imperat, sine ullo aequivocationis anfractu vel oppositione, in afflictissimo tempore dum super
flumina Babylonis flentes sederunt, et organa salicibus suspenderunt, non solum quaerere pacem illius civitatis
quae ipsis ex divina providentia sedes erat exilii, sed (quod magis in rem praesentem facit) ut pro pace illius
civitatis orarent, et in pace illius civitatis suam pacem stabilirent. Tantae molis est humanae solertiae aut
hominum studio vel contendere vel dispensare contra quam Deus praescripsit. Tantumque abest a divino consilio
et providentia, ut imperii habenas praecipiti audaciae laxissimas remitteret.
[44] Nunc, Garnete, an tibi propositum fuerit pro pace et prosperitate regiae maiestatis orare (quae necessario
Babylonis privilegio gaudeat si pro Babylone haberi velis) ad tuam ipsius cauteriatam conscientiam non provoco,
92

