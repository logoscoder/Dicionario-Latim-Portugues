dicit fidem ullam fuisse datam aut dandam esse, quod si uxores a viris suis (bonis scilicet Protestantibus) ductas
ante nuptias Catholicas fuisse constaret, dignissimos viros esse qui stultitiae suae pretium persolverent, ut qui
tanti emerunt. Volenti enim et scienti non fit iniuria. Quod uxor quae prius reformatam professa religionem
superstitiosa est facta, Romanis sacrificulis et Papistis in domum receptis, seducta et abducta, aequum est ut
maritus ille sive sit Pontificius vel e Protestantibus negligentiam suam hac in parte gravius lueret.
[62] 4. Quod ad petitiones pro uxore, filio, sororibus, mirari satis non potuisse unde haec tanta pietas tam
subito pro domesticis suisque rebus privatis et miseratio singularis oborta esset. In cruenta autem caede regi,
reginae, tenellis principibus, proceribus, patriaeque intenta quonam illa abiisset? Nihil de humanitate, nihil de
pietate, nihil de rebus divinis humanisve vel per somnium ei in mentem antea venisse, atque haec omnia ardore
nescio quo in re religionis, studioque sceleris tam atrocis elevandi tunc fieri.
[63] Everardus Digby ad haec attornatum interpellavit, seque tantum abesse aiebat ut factum probaret, ut
exquisitissimo potius supplicio se dignum censeret. Se itaque iustitiam non tolli, sed molliorem fieri voluisse.
Cui regius attornatus respondebat non fuisse expectandum ut rex illum qui in regem tam ferus honore in morte
afficeret. Quid enim honorem aut humanitatem in morte expectaret, qui dum viveret utramque contemneret?
Quin vehementer potius laudandam fore mirandamque sibi videri principis in scelere tam inaudito et singulari
inauditam et singularem sine exemplo clementiam. Quis enim huic tam atroci crudelitati supplicium si non
aequale, quod fieri nunquam poterat, at quantum poterat par aliquid saltem excogitaret? Ubi vero uxorem,
liberos, posteros, sua denique omnia omnino perire pro causa Catholica tantopere exoptaret, nihil impedire quin
optatum ferret, ut est in Psalmis,

Fiat uxor eius vidua, nutantes transferantur filii eius et mendicent, et

eiiciantur de habitationibus suis. Fiant nati eius in interitum, generatione una deleatur nomen eius. Pro
creditoribus aequum fuisse quod postulabat, se vero non mediocriter vereri plus regi, cui tantum mali parabat,
deberi, quam omnia eius bona rependere potuissent. Haec tamen regis prudentiae, legibus, iustitiaeque esse
permittenda.
[64] Iam comes Northamptoniae conversus ad Everardum Digby in haec fere verba locutus est.

IV. ORATIO COMITIS NORTHAMPTONIAE EX IPSIUS ORE EXCEPTA
ON est cur miraris, Everarde Digby, si ego hoc tempore pro officii, conscientiae, et veritatis ratione quae mihi
incumbit non permittam te sine contradictione in labyrintho vani tui ingenii liberius exspatiari, ut alios ex falsis
fundamentis seducas, quemadmodum ipse seductus fueris, vel calumniandi fascino, errorum nebulis, aut
aequivocationis nuper natae versutiis te ex angustiis illis evolvere, quibus res tuae modo florentes sunt
infoelicissime involutae, sed tamen iam furore praecipitis ingenii tui non immerito oppressae. Si in hoc crimine
27

