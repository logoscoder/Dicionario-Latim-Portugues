pectatissimae, inquit, foeminae labes immerito aspersa est, quia vulgo perhibetur me illam in uxorem duxisse,
vel quod peius. Ego autem contra protestor, foemina est virtute praedita et, quod a me, virgo intacta. De
brevibus illis papalibus, Edmundi Baynham in exteras regiones profectione, et de machinatione illa cum pulvere
fulminali se ad actionem in ipsum habitam et suas ipsius confessiones retulit, quia quicquid sub manu ipsius in
confessionibus extat verum esse agnovit.
[4] Ad mortem iam se accingens, ad scalam qua in patibulum ascendendum erat in genua procubuit, et
percunctatus est an sibi liceret orare, et quamdiu. Responsum erat sibi tempus ipse praescriberet, et quod nemo
interturbaret. Videbatur non potuisse constanter et devote orare mortis terrore vel veniae expectatione distractus.
Inter orandum enim subinde intermisit, circumspexit, et respondit si quid inaudiret dum orare videbatur. Cum
iam surrexisset, recordator ex gestu observans illum veniae expectatione quasi torqueri, monuit ne ipse sibi et
animae suae fraudem faceret, cum iam ad mortem adductus esset, et ipsi moriendum. Simulque postulavit ne
supremum iam spiritum aediturus aequivocaret: sin aliquid quod regi aut regno fraudi esset noverit, enuntiaret.
Garnetus respondit Non hoc tempus est aequivocandi. Quousque aequivocare licitum, et quando, iam alibi
sententiam explicavi meam. Nunc autem minime aequivoco, et plura quam confessus sum haudquaquam novi.
Cum scalam ascenderet, petiit ut admoneretur priusquam scala submoveretur. Responsum est nihil aliud quam
mortem expectandum esse. Iam ad patibulum huiusmodi verbis usus est: Omnibus bonis Catholicis me
commendatum habeo, Deum comprecor ut regiam maiestatem, reginam, regiam subolem, et dominos a sanctiori
consilio tueatur, quos quam officiosissime saluto, et quibuscum simulate me egisse male me habet. Verum non
putaram illos ea contra me indicia et argumenta habuisse, donec coram produxissent. Tunc enim maiori honori
mihi duxi confiteri quam antea meipsum subaccusasse. Quod ad fratrem meum Grenwellum, in votis habeo ut
veritas elucescat. Falsi enim rumores illi maiora quam admisit crimina affingunt. Ego illum in crimen
neutiquam vocaveram, nisi illum iam extra periculum esse existimassem. Faxit Deus ne gravius cum Catholicis
meo nomine agatur, eosque adhortor ne eiusmodi proditionibus et rebellionibus contra regem se immiscerant.
Simulque orare coepit, et cruce se signans dixit, In nomine patris et filii et spiritus sancti. Maria mater gratiae,
Maria mater misericordiae, tu me a malo protege et hora mortis suscipe. In manus tuas, domine, commendo
spiritum. Iterum se signans, Per crucis hoc signum fugiat procul omne malignum. Infige crucem tuam in corde
meo, domine. Fac ut semper crucis meminerim. Et denuo incoepit, Maria mater gratiae. Tunc scala submota
suspendio vitam terminavit.

Finis

156

