quaedam observationes memoria consignentur, ut monumenta divinae potentiae olim inter Israelitas tanquam
signa praedicantia sint malesanis et vertiginosis temporibus futuris, qui alioqui ex eiusmodi sceleris
inductionibus in eiusmodi immanitatis formas transmuterentur. Angelus enim dixit Tobiae mirabilia Dei opera
enarrare esse laudabile.
[146] Minime me praeterit miranda saepenumero fortuito accidere (quoad nos pro captus nostri imbecillitate
pertingere possumus), quanquam ipsa veritas nos doceat ne passerem quidem sine divina providentia in terram
cadere. Et Pericles recte fortunam nihil aliud esse facit quam verae caussae ignorationem. Attamen ubi aper
sylvestris runcando in terra fortuito non unicam literam A efformat, sed totidem literas sua serie quot legendam
oculis integram dictionem Agamemnon exhibent, ubi aliquis non tres quaterniones tribus aleis, sed tria millia
quaternionum totidem alearum millibus iacit, et ubi ordo qui a ratione et electione progreditur in cohaerentibus
formis observatur, casus, ex philosophiae rudimentis, vim omnino habet nullam. Quamobrem nemo dixerit an
aliqui ex his coniuratis superstitibus (nullos superesse haud ausim dicere), cum quasi e littore respexerint quos
scopulos et quas syrtes in hoc turbine praetervecti essent cum ad rationes revocaverint adversum successum non
unius aut alterius, sed plurimorum consiliorum et machinationum in hac actione inauspicatissima (non
immemores observationis inter Galeni sectatores, quando simplicia medicamenta contra suam naturam vires
exercent, medendi rationem esse deploratam), cum invenerint Hierosolymam nostram aedifactam ut civitatem
cuius participatio in idipsum, cum observaverint regem nostrum serenissimum, iustissimum, et optime meritum
a Dei angelis sustentatum (qui sunt spiritus administratorii missi propter eos qui capiunt haereditatem salutis)
habitare in adiutorio altissimi, et irritum esse aliquid contra monarchiam cuius cor est unum, et anima una,
moliri, in eam sententiam (qua persistere iure divino et patriae suae legibus tenentur) redibunt, pastoris sui voci
auscultabunt, et demisse cum Iacob agnoscent quod dominus erat in loco isto, et ipsi nesciebant.
[147] Primum itaque observo quod cum tu, Garnete, et machinantes tui discipuli coniurationem de regno
invadendo contra reginam Elizabetham modo defunctam in postremo vitae suae actu iniissetis, spe certa
concepta principum propaginem irruente perditissimorum ardelionum torrente obruendi (quod spero in hoc regno
nunquam fieri potest cum nostra monarchiae ratione), Deus heroinam illam exacta iam aetate venerande
canescentem quasi flosculis amygdalinis ex hac vita evocavit ut Iosiam ne videret mala quae eventura erant, et
proculdubio evenissent (cum homines certa veri successoris notitia essent exclusiâ€š si bonus genius charissimi
domini nostri, intermediis rationibus et instrumentis adhibitis, hoc regnum in plena perpetuae securitatis
fruitione, superna aspirante gratia, non constabilisset.
[148] Bullae quae, te authore cum tuo Catelina, qui tibi alter idem, et boatu suo instar taurorum homines male
sanos in aciem contra regem evocaturae erant primo regni diluculo ad olivae germina decerpenda quibus regnum

137

