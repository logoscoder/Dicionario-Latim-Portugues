interpretaris, nec medicis egent, nec metuunt medicinam. Obtusae sunt eorum aures, et ad musicam ineptae, qui
cum fortuna modulatur, et omnis generis instrumenta ad plenam harmoniam conficiendam uno tenore
disponuntur, numeros observare non possunt. Galina foeta et glociens pullos suos congregando fovet quamdiu
pro suis habet, at quam primum a tutela suarum alarum abscedunt, milvo ad praedam relinquit. In hac caussa non
ulterius investigabo quousque principes aequo animo ferrent, si modo perinde furenter ac rex noster serenissimus
exagitati fuerint, quam observando quodnam obsequii genus nonnulli regii ordinis praestiterunt, cum eodem telo
sauciati essent. Multi etenim in furibus qui aliena furantur persequendis sunt admodum tardi, qui cum res suae
aguntur sunt aquilis velociores, et hic si fuerint, aliter sentirent. Atque in consimilibus caussis prudentes
experentia duce ad similia remedia se recipiunt.
[30] Quod si in vestro pharmacopolio nulla sunt medicamenta ad acrem illum humorem purgandum qui tot
ardentium febrium et tantae intemperiae in hoc regno caussa fuit, quam vestrum diacatholicon ingenue dicam,
quod regis stomacho tantum adversatur, et in naturam tanta cum violentia et nausea vires exercet, ut maluerit
dolorem perferre quam illum boletum deglutire, et quaevis potius perpeti quam illo remedio uti. Dum res ita se
habet, suis ipsius pharmacis quae tempus et usus familiaria reddidit ille utetur, ut caeteris principibus pro suo
arbitrio (quod omnia pharmaca ad sua palata sicut manna faciat) quicquid suo ipsorum appetitui inserviat,
recipere liceat. Principes nunquam nimis suspicaces esse possunt cum ipsorum vita petatur, nec subditi nimis
solliciti cum respublica incendatur. Memini cum Iosuah unicum hominem qui ex Iericho venerat cum gladio
stricto adstantem vidisset, illico interrogavit, noster es an adversariorum? quasi ad amussim nos qui ad hanc
caussam cognoscendam authoritate regia delegati sumus dirigeret qua ratione et qua cautione te et Hallum (nam
Greenwellus iam effugit) examinaremus. Vos etenim non unum gladium ut ille alter, sed binos simul distrinxistis
gladios (spiritualem scilicet et secularum contra regem nostrum serenissimum), et simul inquireremus quo
tempore, quo in loco et quomodo tu et subordinati coniuratores arrepta occasione regi nostro vulnus infligatis.
[31] Cum etenim videamus usu receptum esse etiam inter privatos ut praediis litigiosis quae intercipi possint
secure utantur fruantur, ut clientium, famulorum, et beneficiariorum suorum animos et studia dum in metu
versantur, vel ex suspicione doli mali rimentur, multo magis oportet principes magnos (a quibus respublica et
successiones dependent) cum summa rerum in summum vocetur discrimen, subditorum animos et studia quam
possunt arctissime sibi conciliare, ne si accidat cum periclitandum sit ut non sint nostri sed adversariorum, et ita
pro adversa parte gladios stringant, spem in illorum fide positam fallant, nos cum Rache plorare filios nostros
quia non sunt

possimus, et sero opem implorare cum destructio pro foribus desolationis adstiterit.

[32] Haec doctrina, Garnete, non ex putidis vasculis, ut aliqui vocitant, nec e foeculentia proxime
superiorum temporum quae tibi suspectiora hauritur, nec minimum quidem praeiudicii vel inveteratae suspitionis
gustum ex particularibus prae se fert. Nullum vel nominis vel imputationis discrimen inter Catholicos et
86

