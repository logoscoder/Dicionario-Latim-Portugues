sed ad hymnum illum Gentem auferto perfidam misere et perperam ex vindice at vesano tuo furore detorta.
[45] Quod ad secundum, an vos pacem professionis vestrae in pace civitatis posuistis, fulminalia illa vestra
molimina loquantur. Ut semel dicam, rationes et exempla ex lege Moysis deprompta clarissime docent quousque
Levitae in regum criminibus coarguendis se interponerent, cum ipsorum officium omnino in humilitate et pietate
consisteret. Quamvis etenim non inficior illo aevo vim principibus fuisse illatam, nonnunquam expresso Dei
iussu (quod nostro aevo desiit), nonnunquam etiam subdolis proditorum artibus, quae quidem non meliore iure
nituntur quam latrocinia quae in Ciliciae angustiis exercentur, satis tamen superque nobis sit quod in sacris literis
nulla eiusmodi proponatur doctrina, ideoque nulla respublica eiusmodi interpretationem fallacibus fundamentis
substratam, vel novam variationem in prisca integritate, vel arbitrariam ad aliorum palatum atque aures, tolerare
debet. Hoc certo scio quamvis Moyses virga tantummodo semel in serpentem fuerit ad terrorum conversa,
Aaronis tamen virga non in campo Martio sed in testimonii tabernaculo germinans et turgentibus gemmis
foliisque dilatatis florens semper fuit conservata.
[46] Sed ut propius ad succum et sanguinem eius disciplinae accedamus, quae inter Christianos suo iure
regularis habenda ad fundamenta examinanda, et ut in Christi scholam suo ordine ingrediamur. Memoria tibi,
Garnete, redintegranda admonendo Servatorem nostrum (qui imitationis vestrae summum et supremum debeat
esse exemplar) reipublicae legibus in qua natus obsequium praestitisse, quamvis illae Pharisaicis
constructionibus et glossematibus detortae fuerint in sensum reprobum et ex diametro oppositum illi
reformationis scopo ad quem solummodo collineavit, nec se cum tumultuantibus contra Romanam tyrannidem,
vel ad magistratus submovendos vel rempublicam convellendam intermiscuit. Discipulos iussit reddere Caesar
quae sunt Caesaris, reservando Deo quae sunt Dei. Christus secularem haereditatem, quanquam etiam atque
etiam ad hoc rogatus fuerit, dividere abnuit, multo minus fieri poterat ut ex animi impetu vel monarchas
deturbare, vel monarchias immutare voluerit.
[47] Ad comprobandum etiam regnum suum non esse de hoc mundo, argumentatur a consequente, scilicet
quod discipuli et sectatores eius non ad arma concurrerint ad eum defendendum, quod proculdubio fecissent si
regnum eius ad normam humanarum affectionum et studiorum efformatum fuisset. Quamvis hoc nostro tempore
facile fuit elusum, et ille defectus potenter fuisse suppletus ab aliis id genus hominibus qui praesidia dissolvere
vel vetare in ecclesiasticae libertatis fraudem esse clamitant. Certum est accidentium mutationem posse tam in
ecclesiasticis quam in naturalibus corporibus crasim immutare. Ecclesia etenim uno tempore possit esse magis
sedata, secura, et secunda, perinde ac nos vel melius vel gravius affici, et bene aut minus belle valere uno
tempore quam alio possimus. Verum quemadmodum admirandum esset paroxysmi genus quod hominem cum
Apuleio in asinum transformaret, ita non minus mira esset variatio in magnetico, ut ita dicam, ecclesiae indice,
patientiam in potentiam, spritum in carnem, et humilitatem in crudelitatem immutare. Philosophia enim docet
93

