serenissimus certus et indubitatus haeres pretiosissimae illius Margaretae (cui dux ille operam tunc dedit)
divinitus est reservatus ad intercidentis huius familiae honorem restaurandum, quam contumeliarum nube fuit
ducta, et quasi ad exuccae huius arboris radicem repastinandam, cuius folia deciderant et pulcherrimi rami
emarcuerant. De me, quem pro regia benignitate munificentissimus meus dominus et rex colendissimus
maioribus beneficiis cumulate ornavit, quam ego vel sub spe promereri, aut in re effari possim, hoc solum et
beneficientiam agnosco et singularem favorem cum admiratione suscipiendo usurpabo:
Ultimus hic ego sum qui quam bene, quam male, nolo
Dicere. Qui me iudicet alter erit.
[188] Margareta etiam nominata fuit comitissa illa Lenoxiae, ex qua, utique filia Margaretae reginae Scotiae,
ex secundis nuptiis cum comite Angusiae, altera regia huius prosapiae stirps in personam regis nostri ex parte
paterna insita fuit, ad unionem, si fieri possit, et sanguinis et iuris duplici regiae familiae ornamento solidius
consolidandum. Non erat illa Margareta, fateor, verum Maria illustrissima, quae postremo fermentum acceptum
quod haereditario iure in tria regnum accepit, ut prudens mulier apud euangelistam in tres massas distribuit,
donec filius eius auspicatissimus, perpetuae pacis nostrae fundator, omnes plene et perfecte fermentaret.
[189] Nunc, ut ad metam perveniam, et rerum summam quod unicum huius unionis et terminorum
adunatorum vinculum, regem scilicet nostrum dignissimum, cui comprecamur,
De nostris annis sibi Iupiter augeat annos,
quem tu et asseclae tui, Garnete, in tantorum erga hanc insulam meritorum praemium tantopere accelerastis
vestris fulminalibus machinationibus in altiorem regionem quam qua Deus ipse thronum eius constituit sufflare
et tollere, una cum parietibus et aedificiis quae ex antiqua fide inveni a S. Edwardo Confessore, e cuius familia
rex genus ducit, constructa fuisse, ut rex alter sepeliretur, et alter ex eius prosapia potentissimus intra unius
momenti ambitum funditus deleretur. Utcunque lubuit Garneto oblivisci hunc locum canonum authoritate in
perfugium et asylum miseris fuisse consecratum, Deus tamen Iudah in Davidis servi sui gratiam perdere noluit.
Divino eius consilio itidem visum est pietatem sanctissimi illius regis in hac pulcherrima eius propagine
perpetuare. Iustitia etenim divina quae pro atheismo habuit margaritas porcis aut sanctum canibus proiicere,
perditissimorum horum malitiam in tantas angustias compegit, ut illi sancti Confessoris aedificia sanguine
polluere, et iam sub professionis S. Edwardi larva posteritatem S. Edwardi radicitus extirpare non valuerint. Ex
Proverbiis certo edocti sumus domus iustorum permanebit. Sed commodiori consequentia factum est ut perfidi
Percii cranium procubitoris instar in specula sublime staret, ubi nuper suffossorum fuit praefectus, et Lambetha
esset Catesbei horizon, quae modo fuit eius armamentarium. Et eorum malesana capita relinquerentur tanquam
malus navis (ut cum propheta loquar), ut viatores admoneant quam iusto fato praedatorii illi pyratae extremum
vitae diem concluserint, dum vellus aureum non Iasonis virtute sed Medeae venificio investigarent.
152

