stemmatum seriem evolverem, tum pro temporis ratione protinus nimius forem, tum (ut se habet vernaculum
adagium) aurum viderer inaurare, verbo rem expediam. Regium stemma recta linea a sancta illa Margareta filia
Edwardi, cui pater Edmundus nepos magni illius Edgari Britanniae monarchae. Quae Margarita, unica regum
Anglo-Saxonum haeres, in matrimonium data est Malcolmo Scotorum regi, qui ex ea filium suscepit Davidem
Sanctum Scotorum regem,

ad quem hodierno die stirps regia stemma suum refert, et Matildam Bonam

coniugem primi et eruditi Henrici Anglorum regis, a qua recta linea originem deducit, de qua illius saeculi poeta,
Nec decor effecit fragilem, nec sceptra superbam,
Sola potens humilis, sola pudica decens.
[18] Denique ex Margareta oriundus est filia Henrici Septimi natu maxima, quae ex celebri illa duarum
rosarum albae et rubrae Lancastrensis et Eborancensis unione nata est, cuius unionis nodus Angliae multo
sanguine constitit, praeter octogina plus minus stirpis regiae. Insignior tamen unio singulari numinis indulgentia
in rege nostro coaluit, leonum scilicet, cum duo regna tum antiquitate tum nominis celebritate illustrissima non
tantum sine caede et sanguine, sed etiam concordi omnium consensu et applausu cuiuscunque ordinis et
conditionis una voce approbantium coierunt, quale nunquam fuit ante aut fando auditum, aut literarum
monumentis proditum. Idcirco illustrissime rex (ad illum enim nostra se convertit oratio),
Cum triplici fulvum coniunge leone leonem,
Ut varias atavus iunxerat ante rosas,
Maius opus varios sine pugna unire leones,
Sanguine quam varias consociasse rosas.
Quatuor hi nobiles et magnanimi leones, tam certo et indissolubili nexu constricti, facile et nullo negotio omnes
bullas discerpent et dilaniabunt, quae aut iam missae sunt aut mittentur dehinc in Angliam.
[19] Quod ad tempus attinet, meminerimus bullas has statim insecutas Winteri in Hispaniam traiectum, quo
tempore aut paulo post traiicendus fuit in Angliam exercitus, qui eam expugnaret, et omnia haec tum fieri
oportuit, quandocunque contingeret miseram illam foeminam (sic Romano sacerdoti placuit reginam
Elizabetham nominare) ex hac vita excedere. Ergone misera regina Elizabetha? Miseriam constare aiunt ex
duobus contrariis, copia et inopia. Ex copia tribulationis, et inopia consolationis. Illane inquam misera, quam
praepotens Deus et a sagitta interdiu volante, hoc est ab ingenti illo exercitu, et a peste in caligine grassante,
hoc est, ab occultis eorundem subdolisque insidiis, toties idque non sine miraculo propugnavit? Quae suum
debellavit potentissimum hostem, quae in regno suo regem adorta est, quae nationibus quasi dea tutelaris fuit,
miserisque ac iam tum perituris populis opem et suppetias tulit, quae subditos suos Halcyonia pace, et rerum
copia beavit, atque subditorum suorum omnium, saltem optimorum animos et voluntates sibi devinxerat? Cui

43

