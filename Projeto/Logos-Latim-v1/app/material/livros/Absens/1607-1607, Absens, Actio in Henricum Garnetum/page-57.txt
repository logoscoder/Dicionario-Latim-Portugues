Ut Christo laudes debitas
Persolvamus alacriter.
Verum quidem est (inquit Garnetus) me de prospero magnae illius actionis eventu preces obtulisse, dicam tamen
eo animo sensuque nos fecisse, quod severiores quasdam leges contra Catholicos eo tempore prumulgandas
subvererer. Atque haec responsio commodissime satisfaciet.
[16] Garnetus retulit nolle se duos illos viros claros qui colloquium subaudiverunt periurii insimulare, quod
viros probos esse agnosceret. Existimavit tamen nonnulla aliter ac prolata fuerint auditu accepisse, tametsi rem
ipsam ultro citro ipsorum relationem veram fateretur. Agnovit praeterea se de summa machinatione a
Greenwello omnia speciatim audivisse. Greenwellus enim animo perturbato avidoque aliquid detegendi quod
Catesbeius una cum aliis moliretur, ad ipsum venerat. Huic respondit Garnetus se quidem ab illo quid rei esset
libenter accepturum, verum ea lege, ut neque Catesbeius neque quisquam alius se consiliorum participem esse
factum agnosceret. Placuit conditio, atque pater Greenwellus machinationem integram in particulari ei aperuit,
quam cum audiverat, seipsum gravissime fuisse discruciatum, noctes insomnes duxisse, ut successu careret
subinde precibus apud Deum egisse constantissime affirmavit.
[17] Ad hoc comes Salisburiensis Operaepretium (inquit futurum) est si Garnetus devotionem ea in re
perspicue dilucideque demonstraret suam. Quod si secus fecerit, illud in mentem ipsius necessario redigendum
esse, ipsum coram dominis delegatis confessum fuisse se de machinatione illa impedienda sacrificia Deo
obtulisse, cum hac tamen cautione (nisi ad Catholicorum caussam valde faceret). Neque hercle alio nomine
(inquit comes) haec respublica tibi missas et oblationes tuas acceptas debuit. Addidit porro se mirari cur ad
ipsius generalem Aquavivam tam de illa coniuratione in particulari quam de rerum leviorum prohibitione non
scripserat.
[18] Garnetus languide respondit sibi non licere ista alicui revelare. Arcanum enim erat confessionis, et quam
plurimos in extremum capitis discrimen adduceret.
[19] Ad hoc comes Northamptoniae, Illam ipsam, inquit, confessionis materiam quam non ita pridem ad
aliorum vitam servandam revelare noluit, nunc denuo revelat ut in periculum praecipitet suam, et proinde
priorem ipsius responsum futilem fuisse et frivolam.
[20] Tum vero Garnetus dominis delegatis affirmavit se quidem Greenwello in mandatis dedisse ut
Catesbeium ab incepto dissuaderet, quod et factum esse arbitratus est. Quod si die festa omnium Sanctorum
Catesbeius ad ipsum venisset, se tantum apud illum authoritate valere putavit, ut persuasus ab incepto destitisset.
[21] Qui fit, inquit comes Salisburiensis, ut Catesbeium singulas coniurationis particulas narrare cupientem
audire nolueris, si illam praevertere volueris?

57

