Gentem auferte perfidam
Credentium de finibus,
Ut Christo laudes debitas
Persolvamus alacriter.
[30] Interea hae literae ad Dominum de Monte Aquilae sive Monteagle pervenerant, cuius memoria die 4.
Novembris celebrabitur, et omnipotentis Dei providentia paucis ante destinatum agendi tempus horis plane
pleneque integumentis suis evoluta apparuit proditio. Die quinto Novembris ipso temporis articulo quo
expectabant proditores infandum hoc scelus perpetratum iri, conveneriunt in oppido

cui nomen Dunechurch

quasi venatum profecturi, in gratiam Everardi Digby, vir magnae eo loco existimationis et authoritatis, opinantes
hoc modo copiis contractis vires suas ad arma contra regem sumenda confirmare. Confluente enim undique
multitudine, tumultu subito excitato, omnes aut saltem plerosque meliorem fortunam amplecti velle, at nullo
negotio adduci ut a se starent. Praeterea dominam Elizabetham regis filiolam in eorum potestatem facile posse
redigi, cum in vicinia ageret in aedibus Baronis Harrington.
[31] Die sexto Novembris Catesby aliique coniurati Thomam Bates propere miserunt ad Garnetum, qui
(quod probe norant) praesto fuit in vico Coughton non longe ab iis dissito, eius opem et operam obnixe
implorantes ad Walliam concitandam, et quamplurimos ad arma contra regem palam capienda instigandos. Quo
tempore Garnetus et Greenwellus (qui tum ex composito apud Garnetum commorabatur) cum compertum
haberent artes suas patere, cumque sibi conscii essent se authores et antesignanos huius proditionis esse, certum
exitium toti Iesuitarum ordini imminere trepidi denuntiabant, timere secum confitentes ne huius horrendi sceleris
infoelix successus totam Iesuitarum societatem dissolveret prorsus et everteret. Verum Greenwell Iesuita animo
magis inflammato exaestuans, huc et illuc quanta potuit celeritate circumcursitabat, quoscunque potuit ad arma
induenda concitaturus. Et in domo Abingtoni, Hallum alterum Iesuitam conveniens suadet ut sine mora
quamplurimos ad seditionem incitaret. Dum Hallus haesitabat et secum rem diutius perpendere videbatur, sive
infoelicem expectans iam temerariae rebellionis exitum, sive timens ne ipse simul comprehenderetur,
Tesmondus Hallum improperando phlegmaticum vocitat et addit hinc plane perspici, homo homini quid intersit,
scilicet inter phlegmaticum (qualem Hallum putabat) et cholericum, qualem se affirmabat, quinetiam ait se
secum decrevisse olim operam quantum posset maximam ad conflandam seditionem navaturum sub hoc
praetextu, quasi iam exploratum esset omnes in Anglia Catholicos iugulandos, spe certa se hinc complures
concitaturum ad bellum, pro salute sucipiendum, et blandiente hac opinione tumidus in comitatum
Lancastrensem se proripuit. Postea Hallus alias Oldcorne Iesuita cum Humpfredus Littleton ex infausto successu
horrendae istius proditionis numen ipsum iratum iis esse diceret, et tam cruentis et plusquam barbaris conatibus
non obscure adversari. Cum iam oportuit eum summa cum animi deiectione iustitiam Dei agnoscere, argutis
48

