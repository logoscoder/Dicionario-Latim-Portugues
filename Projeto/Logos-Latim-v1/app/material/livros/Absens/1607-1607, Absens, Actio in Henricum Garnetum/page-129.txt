quod cum quam accuratissime utrumque testamentum perlustrassent, in nullum huiusmodi praecepti apostolici
exemplum se incidere potuisse. Provida certe haec cautio ne faciles simus in diffidendo relationibus et
testimoniis eorum qui turbulento isto tempore perturbationibus vacui, modestia temperati, sacris literis et iure
pereruditi, pacis et tranquillitatis ecclesiae magis quam partium studio adducti affirmant solide ex scientia, et
confidenter ex sua fide, hunc Septimum Gregorium primum fuisse Papam qui principem potestate clavium S.
Petri deposuit, vel ut cum ipsis loquar, qui sacerdotalem lanceam contra Caesareum gladium vibravit, ne semel
somniantes de superiori aliqua actione a Zacharia Papa contra regem Childericum intentata.
[124] Ipse imperialis diadematis circulus (quousque aliquod in hac sublunari regione pertingere possit)
motus continuationem innuit. Secundum enim mathematicorum theoremata, ut ab omni parte similiter incipit, ita
in seipso desinit sine ullo aliquo termino ad quem se moveat. Quod vero Papa nonnunquam imperiale diadema
Caesarum capitibus imposuerit ex quo Pipinus (qui fuit primus, nisi me fallo) a Papa inauguratus, non inde
colligatur illi licere coronas principum hinc inde quasi ludens instar pilarum agitare, iactare, et retorquere. Haec
enim compendiaria esset ratio signis substantiam subruendi, formalitatem necessitati, et occasionem institutioni
ex diametro obiiciendi. Cuiuslibet regni primas et metropolitanus tantum in forma potest, non conferendo ius sed
implendo iustitiam, ut accommodate ab earum partium studioso dicitur. Quamvis enim Papa supremam
authoritatem Romae coronandi imperatorem electum retinuerit, et assentatores nonnulli inde ex necessario
inferant imperatores Romae confirmandos esse et constabiliendos, imperatorum tamen multi seculis
superioribus, et Carolus Quintus nostra, parati fuerunt etiam gladiis strictis (cum obsequio tamen et reverentia
qua filios erga matrem ecclesiae decuit) authoritatem suam absolutam asserere, etsi illa ceremonia et relativa
formula non adhibeatur. Hanc de Childerico rege quaestionem concludam argumento irrefragibili, modo testibus
sua constet authoritas. Soto etenim, ex fratrum ordine et in scholastica theologia diu multumque versatus,
affirmat quod extra caussas fidei ipsi pontifices nunquam ausi sunt reges deponere. Childericus autem in caussa
fidei non erat depositus sed, ut Papa Gelasius ad Anastasium scribit, quia nulli erat usui ecclesiae, itaque fieri
non potest ut Childericus a Zacharia Papa deponeretur. Quae et quantae exclamationes et querela contra iura
religionis coloribus obumbrata olim intonuerunt, nihil explicatius loquitur quam obfirmata illa oppositio contra
Pelagium Papae legatum in terra sancta, cum ille, capta opulenta urbe Damiaeta, omnes manubias et praedam in
ecclesiae usum pertraheret eiusmodi partitione quae inter leonem et bestias reliquas facta, quas in venationis
societatem vocaverat. Certum etenim est, quod primum dimirabantur et postea conquerebantur, quod eius
minister cuius erat ipsos consilio adiuvare et confirmare, nimia habendi cupiditate animos minueret et infirmaret.
[125] Quod ad exemplum illud a Gregorio Septimo de Alexandro Primo prolatum (qui alter habitus
praedecessor) absolvendi Christianos a sacramento fidei erga principes, male feriati esset vel responso dignari,
cum neque in sensu communi neque in antiquitatis fumdamento verisimile sit. Mille enim annis post
129

