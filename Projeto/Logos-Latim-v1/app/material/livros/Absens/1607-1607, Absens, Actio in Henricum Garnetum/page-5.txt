sigillatim communicarunt, et ab iisdem petierunt ut semet Henrico illi Garnet, Oswaldo Tesmond, Ioanni
Gerrard, Thomae Winter, Guidoni Fawkes, Roberto Keyes, Thomae Bates, nec non Roberto Catesby, Thomae
Percy, Ioanni Wright, Christophero Wright in consceleratis illis machinationibus consociarent, et equos, arma,
aliaque necessaria ad scelera perpetranda appararent. Cui nefariae petitioni Robertus ille Winter, Ioannes Grant,
Ambrosius Rookwood, et Franciscus Tresham assensum et consensum adhibuerunt, et proditorie iisdem semet
consociarunt et adhaeserunt. Itaque eo consilio iusiurandum quod modo diximus iurarunt, et Eucharistiam,
Iesuitis illis ministrantibus, sumpserunt, equos, arma, et alia necessaria, ut proditorie efficerent quod susceperant,
appararunt. Postea proditores illi decem alios pulveris fulminalis cados compararunt, et in cryptam intulerunt
male metuentes ne pulvis ille iam antea ibi suppositus humesceret, magnamque illam vim pulveris fulminalis
lignorum strue, ne forte conspiceretur, clandestino et perfide obtexerunt et occultarunt. Paucisque interpositis
diebus, proditores illi quatuor dolia pulvere fulminali oppleta procurarunt et in cryptam intulerunt, quibus et
reliquis cadis ferramenta et faxa imposuerunt, nec non lignorum strue occultarunt. Postea Guido Fawkes ad
nefaria illa consilia et machinationes exequenda, Henrico Garnet, Oswaldo Tesmond, Ioanne Gerrard, aliisque
Iesuitis, nec non Roberto Winter, Thoma Winter, Roberto Keyes, Thoma Bates, Ioanne Grant, et Ambrosio
Rookwood, una cum Roberto Catesby, Thoma Percy, Ioanne Wright, Christophero Wright, et Francisco Tresham
instigantibus, sibi comperaverat et penes se habuerat fomitem igniarium ad pulverum illum fulminalem
inflammandum ut horrenda haec proditio perficeretur. Porro postquam execrandum hoc scelus divina benignitate
et misericordia non sine miraculo pauculis horis antequam perficiendum erat detectum fuerat, Henricus ille
Garnet, Oswaldus Tesmond, Ioannes Gerrard, Robertus Winter, Thomas Winter, Robertus Keyes, Thomas Bates,
Ioannes Grant, et Ambrosius Rookwood, nec non Robertus Catesby, Thomas Percy, Ioannes Wright, et
Christopherus Wright fuga se subduxerunt, eo animo ut papistas quos poterant ad tumultum et in actualem et
publicam rebellionem contra serenissimum regem dominum nostrum concitarent, variosque fictos et falsos
rumores passim disseminarunt quasi papistis iugula tunc peterentur, unde papistarum nonnulli arma induerunt et
in actualem et publicam rebellionem contra serenissimum regem dominum nostrum in diversis regni Angliae
partibus perfide proruerunt.
[2] Horum criminum postulati, singuli responderunt se minime reos esse, Deoque et patriae caussam suam
commiserunt.

II. EDWARDUS PHILIPS, VIR ORDINIS EQUESTRIS, REGIUS AD LEGEM ADMINISTER SIVE
SERVIENS ACCUSATIONIS CAPITA IN HANC SENTENTIAM EXPLICAVIT

5

