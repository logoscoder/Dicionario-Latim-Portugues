scilicet ne corona Angliae quae semper libera fuit et nullum superiorem agnovit, ex improviso servitutis iugo
opprimeretur. Et hinc gravissimum crimen quod exaggeratum ad Richardum Secundum regno abdicandum fuit
quod papales bullas admittendo coronam Angliae, quae immunis a Papa et exteris principibus quibuscunque
fuerat, in servitutem coniecerat.
[100] Pontificum Romanorum in rebus Anglicis ignorantia impulit prudentes regni Angliae sub illo rege et
successoribus ut damnarent, infirmarent, refigerent, et reiicerent omnes bullas vel brevia Roma emissa quae ad
Papae directionem fide et testimonio alicuius episcopi in Anglia non muniretur, illique episcopi (ut ex historiis et
archivis deprehendimus) minori pretio sunt habiti apud principem et populum qui Romam ad externum
subsidium sibi comparandum advolarunt, cum sibi melius consuluissent se ad domestica oracula et non ad
transmarina iudicia, quod Consilio Carthaginiensi fuerit inhibitum.
[101] Qui velint sigillatim edoceri quam male cesserit nonnullis episcopis qui ad papalia decreta exequenda,
licentia a rege non impetrata, proiectiores fuerunt, inveniant episcopi Eliensis et Norwicensis temporalia in
fiscum redacta quod bullam contra Hugonem comitem Cestriae promulgaverint. Observent etiam episcopum
Elisensem pro tribunali regis a quaesitoribus iuratis feloniae damnatum fuisse quanquam audenter exclamaverit
se unctum esse domini et fratrem Papae. Episcopus Carleonensis itidem licet etiam ille unctus regnante Henrico
Quarto pro tribunale laesae maiestatis damnatus fuit (nec in Papae quidem caussa), idque non immerito.
Quanquam enim Solomon ex speciali gratia et erga religionem observantia vitae Abiathar pepercerit quia
portavit arcam domini, quod tamen virum mortis vocaverit recte inferam quod secundum iustitiam de eius vita
agere poterat, de eius tamen abdicatione ipsae sacrae literae clare loquuntur.
[102] Huic exemplo grave iudicium Baptistae Biardi iuris prudentissimi adiungo, quod episcopus in crimine
laesae maiestatis ratione muneris a iudicio mere seculari eximi non possit. Ad quod confirmandum nemo verius
testimonium perhibere potest quam Philippus Comineus, quam facili responso rex Galliae importunam Papae
per nuntium intercessionem ad cardinalem melioris notae et maioris dignitatis e carcere liberandum elusit.
[103] In ipsa Hispania quae hoc nostro saeculo nihil antiquius, nihil charius habet quam quae ecclesiae
libertas vocatur (licet illa nec suis limitibus circumscribatur, nec ab ullo utrius iuris doctore hactenus definiatur),
Hispani scriptores asserunt episcopum Conimbricensem a regni ordinibus coactum fuisse revocare sententiam
contra regem quam ipse Papa comprobaverat et iustam pronuntiaverat. Petrus rex Aragoniae in contumeliam
papalis mandati sub poena censurae ne ulterius titulo regis Aragoniae uteretur, quem ille ex sua gratia alteri
contulerat, illico se imperatorem maris et regnorum dominum in titulo appelavit, ut potius in titulis altius
ascenderet quam per Papae gradus de suo descenderet.
[104] Si vacaret, plures Hispaniae reges enumerarem qui peremptoriis ecclesiae Romanae censuris nunc ex
collationibus, transpositionibus, investituris fere ad deliquium animae
120

obstiterunt in suis praerogativis

