solertia in constituendo septemviros Germaniae ad imperatorem eligendum, ne illi saepius Romam commeando
ad regustandum vetitum fructum in horti medio novo appetitu excitarentur, et inde arborem cognitionis boni et
mali assequuti, authoritatem suam limitationis foliis iam diu obtectam restabilirent; pontificum cautela in
reservando sibi tanquam in deposito ius peculiare inaugurandi et confirmandi imperatores in urbe Roma, etiam
postquam fuerant electi et inaugurati in Germania, quamvis cum hoc expeterent raro impetrarunt;

pontificum

vigilantia in retinendo et conservando regalia illa iura in manibus electorum et aliorum principum quae ad
tempus superiores imperatores alienaverant, ne confusae plumae aquilae cum durioribus hisque pennis ad
summum Capitoli fastigium iterum se veherent; diuturna illa et strenue contentiosa factio Guelphorum et
Gibillinorum; firmissima illa inter pontificem et reges Galliorum confoederatio, qui ramos sacrosanctae
potestatis tanquam plantae ex suiipsius solertia enatae contra omnes irruentes turbines et tempestates tueri
semper contenderunt; providentia quam pontifices prudenter <observabant>, ne simultates aut inimicitias cum
aliquo potentiore Europae principe gererent, priusquam principem alium ex parte opposita sibi adiunxissent ut
vel adequare vel superare possent; arctissima necessitudo quae inter pontificem et omnes ecclesiasticos in
omnibus regnis Romane Catholicis intercedit; exercendo ius investiendi et confirmandi episcopos qui summae
rerum in ecclesia praesunt, et quasi recta obsequii linea laicorum conscientias et devotas animas ad suum nutum
secum trahunt. Recepta pontificum consuetudo seligendi cardinales et ecclesiae administros ex eiusmodi
potentissimis et honoratissimis familiis, ut et ipsos et omnes ipsorum necessarios summo officio et summa
observantia in perpetuum devincere possent; reservatio in casibus quibusdam ad quos audiendum et
terminandum ipse Papa seipsum quasi diplomate delegatum constituit, qua et ipsos gregum duces sine expressa
aliqua relaxione ab ipso ore apostolico se in personis sistere adegit; consilium amandandi principes in bellum
sacrum quamprimum lites ecclesiae Romanae intendere coeperunt, vel eorum absentia maiori usui esse poterat;
locales interdictiones pontificum mandato ne sacerdotes sacra celebrarent, quod (quantum ego legendo
observavi) primum inter Angliae episcopos praecipiente Papa Alexandro Tertio circa annum salutis MCLXX in
usu fuit, verum minus foeliciter illis qui pontificis mandata strictius observando quam regni iura permiserint in
facultatum et libertatum discrimen devenerunt. Postremo praesidia et munimenta ad S. Patri patrimonium
propugnandum posita, ut semel dicam, sublimes fuere gradus per quos pontifices ascenderunt ad illud culmen ex
quo principes in civili sua authoritate proculcarent, quod multi conqueruntur, alii tolerant, sed certissime cum
ipsorum res agatur ne unus quidem approbat.
[85] Quamdiu (ut gravis, eruditus, et Romane Catholicus prodidit) pontifices in ea quae ad animas
spectarunt solummodo fuerunt attenti, in primis votis habuerunt sub civilis authoritatis ala et umbra protegi sed
imperio citius quam surrexerat collabente, pontifices imperatorum et arma at amorem negligere coeperunt. Tunc
scribendo et argumentando defensarunt ecclesiae esse potius leges imperio praescribere quam ab imperatore
112

