simplicitatem revocare conantur. Illa Uriae ratio qui indecorum censuit in domo cedrina cubare, cum arca Dei
esset sub pellibus me pertraxit ut multo pluris vascula illa quae ad tam sublime mysterium spectant aestimarem.
Certo enim scio valorem contenti infinitis gradibus superare continens, et in adiaphoris decori regula nobis est
sequenda.
[72] Nihil aliud mihi hic in animo est quam perstringendo observare pietatis declinationem, quae uno
eodemque fere tempore accidit quo metallorum multiplicatio et eorum munerum ambitus quae, nulla habita
conscientiae ratione, sint emolumento, cumque immodicas illas in manu viva elargitiones circumscribere
coeperint quas maiores nostri in manu mortua circumscripserunt, nec non cum internae pietatis ad externam
pompam conformationem proposuerint, quamvis potius esset ut nobis superflua deessent quam necessaria
modestia abesset. Chrysostomus enim in saginanda ecclesia usque ad eam satietatem ut revomat duo absurda
adnotat, alterum quod laici bene faciendi occasione privantur, alterum quid ipsi pastores officii gravitatem et
dignitatem praetermittunt, dum rationales et collectores fiant. Haec nulla est ratio ad ecclesiam expilandam, cui,
ut nunc se habent tempora, largitore hilari quam interprete maledico opus est, sed ad comprobandam quod
argumenta contra immoderatos excessus sunt firmissima praesidia et solidissima stabilitatis sustentacula. Nam in
se magna ruunt, summisque negatum est stare diu.
[73] Ut Ammianus Marcellinus a partium studio vel ignorantia in hoc defendatur, quod de matronis loquitur,
Valentiniani, Valentis, et Gratiani principum piorum, non sanguinariorum, rescriptum produco, ne ecclesia aut
ecclesiastici quicquid ex matronarum liberalitate adipiscantur, et hoc ab ipso Damaso ad quem ab imperatoribus
datum erat publice in ecclesia Romana fuit perlectum, quod Ammonianum de caussis dissensionis et
oppositionis non temere iudicasse evincit.
[74] Ad maiorem rei perspicuitatem si cuipiam scrupulus iniiciatur, ex B. Hieronymo ediscat aliquem
eiusmodi excessum (vel saltem incuriam) eo tempore censuram subiisse, ubi non tam aegre fert eiusmodi legem
iuste latum fuisse, quam avaritiam legi caussam praebuisse. Nostri itaque Angliae episcopi, Edwardo Tertio
regnante, cum reipublicae necessitas intercederet, consenserunt ut reditus ecclesiastici definerentur. Nec ipse
Papa S. Ludovico Galliae regi succensuit cum plura praedia aut reditus deinceps se inscio ecclesiis conferri
prohiberet.
[75] Huius providae cautionis et moderationis ratio, ut mihi videtur, ex eo emanavit quod Moyses tam in
publicum prudens quam numini devotis piis populi oblationibus finem imposuerit, postquam ad tabernaculum in
quo Deus adorandus satis fuisset collatum. Minimus enim excessus (in rebus alioqui cum moderatione
laudandis) facile in vitium deflectit, et quod supra nutrimenti modum in humorem convertitur. Ex Genesi facile
edoceamur quod illi qui intra iustas altitudinis metas consistere non poterant, dum minantia coelo fastigia
substruerent misera confusione ex sua ipsorum vanitate fuerint involuti.
107

