CAPITULUM IV
QUALITER AD CULPAS AUDIENDAS IN CAPITULO QUOTIDIANO PROCEDATUR
26. In proclamationibus autem culparum hunc modum servari volumus. Ut cum alius alium proclamat vel ei
recordatur, ambo stare debeant, et non loquantur mutuo, ne forte, quod absit, contentiones in Capitulo oriantur.
Sed in prima aut tertia persona loquantur. In prima, scilicet: ego dico omnipotenti Deo meam culpam, et vobis,
quia tale quid dixi vel egi. In tertia autem persona proclamans sic: recordetur Frater N. quod tale quid dixit vel
fecit. Et ad Priorem uterque dirigat sermonem suum, qui eis pro culpis suis de quibus confessi fuerint vel
convicti, secundum statuta Ordinis, poenam imponat.
27. In Capitulo nullus sine licentia loquatur, nisi duabus de causis, scilicet, culpas suas vel alterius dicendo, et
Priori suo ad interrogata respondendo.
28. Et si ullius culpa talis fuerit, quod disciplina sit digna, Prior solus det illam.
29. Quod si quis forsitan superbia ductus, culpas suas confiteri vel pro eis disciplinam Ordinis subire noluerit,
Prior non statim sententiam ferat in illum, nisi forsitan talis sit casus cuius correctio ullo modo absque gravi
periculo differri non possit, ut puta, quando, si incorrectus recederet, Ordini fortasse scandalum generaretur: et
tunc Prior mittat ad eum de senioribus, qui blandis sermonibus et piis exhortationibus ad satisfactionem illum
inducant. Si autem ipse, quod Deus avertat, expectatus per diem et noctem, et exhortatus videlicet semel,
secundo et tertio a duobus, vel tribus de senioribus, alternatim vel simul, obstinati cordis extiterit, satisfacere
nolens, ex tunc Prior secundum Constitutiones Ordinis nostri procedat in ipsum, non obstante etiam si ad
Superiorem appellaverit, cum a correptione nulli liceat appellare. Si vero culpa huius delicti in Constitutionibus
non fuerit taxata, habito seniorum de loco consilio, Prior secundum suum discretum arbitrium ut per Regulam
beati Patris nostri Augustini Praeposito est indultum, procedat in illum.
[VERODUN., ...cum a correptione iura cuique non indulgeant appellare. Si vero culpa...]
30. Ex sola suspicione aliquis aliquem non accuset; et si contra fecerit, accusans sustinere cogatur poenam quam
accusatus, si fuisset de obiecta sibi culpa convictus, portare debuisset. Eandem poenam sustineat, qui in
probatione defecerit alicuius accusationis. [P. 39]
31. Rursus, si quis alicui crimen obiecerit, quod ipse tanquam sciens eum commisisse, illud etiam iuramento se
ingerat affirmare, ut pote, quia ipsius criminis particeps vel conscius fuit, non admittatur contra eum, cui crimen
obiecit, cum ipse turpitudinem suam allegare non possit: sed idem, sicut reus culpae, quam se commisisse ex ore
suo convictus est, publice puniatur. Quod si is, qui obiecit crimen, usque tunc vitae laudabilis et sanctae
conversationis extiterit, et de eo cui crimen obiicitur, quod illud vel simile alias commiserit apud graves personas
nostri Ordinis, inter quas conversatus est, sit opinio laesa, licet contra eum non procedatur ad poenam, quae tali
culpae debetur, eo quod non sit legitimus aecusator et sufficiens testimonium non apparet, nihilominus de
Provincia, vel saltem de loco, ubi id ipsum dicitur commisisse, removeatur, et in loco alio collocetur. Sed si non
est auditus huiusmodi sermo de illo, ipse accusatus, cuiuscumque meriti sit accusans, ob id gravari in aliquo non
debebit.
CAPITULUM V
QUALITER FRATRES SE HABEANT QUANDO AD HORAS, CAPITULUM, COLLATIONEM,
REFECTIONEM TARDE CONTIGERIT EOS VENIRE
32. Quisquis ad Matutinum, vel ad alias Horas tarde venerit, intrans Ecclesiam, more solito ante maius altare
inclinet profunde et reverenter, et erectus stet inmobilis, donec ad suum locum vadat, si signum fuerit ei factum a
Priore: qui, audito signo, iterum ante altare inclinet, ut supra, et sic ad locum suum vadat.
33. Ad Capitulum vero seu ad Collationem, vel ad refectionem tarde veniens, simili modo coram Priore inclinet,
et erectus similiter stet, quousque ad locum suum Prior innuerit ire: qui inclinans eodem modo, in loco suo stabit,
salvo quod si quis sic tarde ad refectionem vel Collationem veniat, ut iam Fratres sedeant in locis suis, ei nullus
cedet, sed in ultimo loco sedebit.
34. Ad Horas illum intelligimus tarde venire, qui ad inchoationem Horae in choro non fuerit. Idcirco stricte
inhibemus, ut pulsato secundo signo ad Horas, extra chorum cum aliquo, sine speciali licentia Maioris, nullus
audeat remanere, nisi forsitan cum venerabilibus personis, nec in choro existens, sine speciali licentia Maioris, ab
Officio recedat. Ad refectionem, qui benedictioni mensae; et ad collationem, qui benedictioni potus non
interfuerit; et ad Capitulum, cum Pretiosa incipitur.
35. Qui iustam non habens causam tarde venire in usum [P. 40] duxerit, diutius stare erectus, ut erubescat,
cogendus est vel poena alia, sicut censuerit provida Prioris discretio, puniendus. Et si forte quisquam alta
sapiens, licet tarde veniat, in locis praedictis se habere, sicut ex ordine mandatur ei, contempserit, si monitus
semel et secundo non se correxerit, tanquam inobediens, ne morbo suo inficiat humiles, puniatur.
CAPITULUM VI
QUOMODO MISSAE A FRATRIBUS AUDIANTUR, ET PRO BENEFACTORIBUS VIVIS ATQUE
DEFUNCTIS, ET FRATRIBUS DECEDENTIBUS DEBEANT CELEBRARI
36. Missam Conventus omnes Fratres simul audiant, nec foris quisquam remaneat, nisi sit infirmus, aut communi
negotio occupatus quod commode dimitti non possit, vel de Prioris licentia speciali. Et si aliqui, communibus
15

