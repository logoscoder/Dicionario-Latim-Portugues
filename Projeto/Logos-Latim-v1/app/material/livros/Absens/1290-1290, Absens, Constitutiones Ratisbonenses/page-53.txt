excommunicationis sententiam ipso facto incurrat, ipse et omnes qui ad hoc faciendum praestiterint licentiam aut
consensum, et nihilominus per Provincialem ad restitutionem valoris librorum vel redituum distractorum de
rebus personalibus solvere compellatur.
[VERODUN., è omesso].
CAPITULUM XXXVIII
DE FORMA CELEBRATIONIS CAPITULI GENERALIS
375. Generale Capitulum de triennio in triennium fieri volumus et mandamus loco et die determinatis per
Definitores praecedentis Capituli generalis.
376. Statuimus ut si Capitulum ipsum generale fieri debeat die Dominico, vel in aliquo solemni festo duplici vel
semiduplici, quod omnes Fratres qui venire debent iuxta Ordinis instituta, sexta feria vel die praecedenti
vigiliam, simul debeant ad locum Capituli, communis omnium Fratrum procurandae salutis causa, congregari ad
dictum Capitulum celebrandum. Et sequenti die, dicta Prima summo mane, Missa de Spiritu Sancto celebretur.
Qua celebrata, ad signum quod Prior Generalis fieri mandabit, omnes Fratres conveniant ad Capitulum et, ibidem
devote stantes, primo invocent Spiritum Sanctum cantantes Hymnum Veni, Creator Spiritus, genibus flexis ad
illas tres dictiones, Priore vel alio cui innuerit inchoante et ceteris prosequentibus, cum finali versu Sit laus
Patri. Emitte. Spiritum. Et renovabis. Deinde dicat Prior: Domine, exaudi. Dominus vobiscum. Oremus. Oratio.
Deus, qui corda fidelium Sancti Spiritus illustratione docuisti, da nobis in eodem Spiritu recta sapere et de eius
semper consolatione gaudere. Actiones nostras, quaesumus, Domine, aspirando praeveni et adiuvando
prosequere, ut cuncta nostra oratio et operatio a te semper incipiat, et per te coepta finiatur. Per Christum
Dominum nostrum. [P. 125]
377. Post haec, sedentibus omnibus, Priore primo et ceteris post eum, et Definitoribus hinc inde iuxta eum, dicat
Prior: Benedicite. Dominine. Et Prior: Dominus nos benedicat, etc. Statim fiat sermo in communi, quem faciet
ipse Prior vel alius de mandato eius suscepta benedictione prius ab eodem, nisi ibi fuerit Praelatus aliquis maior
eo. Finito quoque sermone, obitus Fratrum, et familiarium propinquorum et benefactorum Ordinis nostri
defunctorum in ipso triennio recitetur.
[VERODUN., ...dicat Prior: Benedicite. Et responso ab omnibus Domine, fiat sermo in communi...]
378. Inde dicat Prior: Pro fidelibus defunctis dicamus: Psalmus. De profundis cum Requiem aeternam. Pater
noster. Et ne nos. A porta. Requiescant. Domine, exaudi. Dominus vobiscum. Oremus. Absolve, quaesumus, etc.
[VERODUN., Et ex tunc Fratres surgentes dicant Psalmum De profundis... Oremus. Absolve, quaesumus,
Domine, animas Fratrum, familiarum, propinquorum et benefactorum nostrorum ab omni macula delictorum, ut
in resurrectionis gloria inter sanctos et electos resuscitati respirent. Fidelium. Qui vivis, etcetera.]
379. Quibus sic gestis, sedeant omnes de corpore Capituli, aliis omnibus quibuscumque egressis. Et ante omnia
Generalis Prior, cuius vita esse debet aliis in exemplum, ne de ambitione et concupiscentia praelationis notari
possit, quod in religioso est detestabile cogitare et detestabilius opere adimplere, sigillum generalatus officii
Definitoribus ipsis resignet, et ab ipsis instanter gratiam et misericordiam absolutionis ab officio petat.
[VERODUN., Et ante omnia Generalis Prior sigillum generalatus officii Definitoribus resignet, si ipsa cessionis
receptio eis fuerit ab Apostolica Sede commissa. Alioquin in manu alicuius cedet, cui Summus Pontifex duxerit
committendum.]
380. Facta itaque sigilli resignatione et absolutionis gratia et misericordia postulata, coram Definitoribus et
Discretis se prosternat, et erectus ad vocem antiquioris Definitoris, [P. 126] humiliter et simpliciter confiteatur
culpas suas. Et si aliquis eum proclamaverit, cum omni mansuetudine et humilitate illum audiat. Completa
quoque sua culpa exeat Capitulum, et ipsi Definitores et Discreti, eo egresso de Capitulo, diligenter et solicite
vitam et merita ipsius inquirant, considerent et discutiant, et si eum dignum, et sifficientem, se promptum,
solicitum et fidelem invenerint ad omnia et singula, quae ad vitam et bonum regimen totius Ordinis requiruntur,
et alia in eo non inveniantur, propter quod sit secundum Constitutiones Ordinis absolvendus, gratias Deo
referentes, poterunt ipsum laudabilius in regimine officii retinere, quam ad novam electionem faciendam
procedere.
[VERODUN., Facta igitur cessione coram Definitoribus et Discretis, se prosternet et, erectus ad vocem illius
Definitoris qui in Ordine fuerit primus, humiliter et simpliciter confiteatur culpas suas. Et si aliquis vel aliqui
eum proclamaverint, cum omni mansuetudine et humilitate audiat illum vel illos; vel usque ad capitulum de
culpis eius culpa differatur, in toto vel in parte, si Definitoribus videbitur expedire. Completa culpa sua, exeat
Capitulum, et ipsi Definitores et Discreti celebrent electionem de Generali Priore, ipso mane, ante cibum,
secundum formam infrascriptam in sequenti capitulo.]
381. Si ergo, secundum ea quae dicta sunt, talis inveniatur, quod expediat Ordini ipsum in officio remanere, ad
aliam electionem de eo faciendam non procedatur, sed ipse ut prius suum officium prosequatur, nam prima
electio, non obstante resignatione sigilli, in sua firmitate manet, donec officio renuntiaverit, et Definitores vel
maior et sanior pars eorum, eius renuntiationem acceptaverint.
[VERODUN., è omesso].
53

