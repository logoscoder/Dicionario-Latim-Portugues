[VERODUN., è omesso].
342. Alii qui de gratia ad talia Studia admittuntur, nihil aliud quam communem vitam refectorii ab ipso
Conventu recipiant.
[VERODUN., è omesso].
343. Praefati vero loci in electionibus tam Studentes Provinciarum quam ii qui de gratia sunt vocem nullam
habeant.
344. Statuimus quod pro Lectore principali in Studio generali nullus ponatur, nisi prius legerit ad minus tribus
annis omnes libros Sententiarum in Scholis, post reversionem de Parisius, [P. 114] exceptis Baccalariis
parisiensibus si contingat eos redire, qui sub hac regula non includantur.
[VERODUN., è omesso].
345. Prior autem ipsius loci, sicut honorem et statum Ordinis diligit, sic Studium solicite et ardenter foveat, et
Studentibus pius et favorabilis semper assistat, et ad hoc suos conventuales inducat et adstringat. Studium sane
eorum obedientia aliqua, nisi invitus et quasi inevitabili necessitate compulsus, non impediat. Ad praedicandum
tamen, si opus fuerit, pro honore Ordinis, eos quandoque mittat, et si copia eleemosynariorum in loco interdum
non sit, Studens, pro pane bis vel ter in mense, ire, ad mandatum Prioris, non renuat; et pro quaesta musti, ubi
opus erit, vadat.
[VERODUN., è omesso].
346. Primis siquidem Missis conventualibus, Vesperis et Completoriis semper intersint. Matutinum autem diebus
Dominicis, et festis semiduplicibus, et aliis maioribus, semper cum aliis Fratribus in choro cantent. Aliis vero
diebus Matutinum, et alias Horas canonicas in Capitulo seu in Scholis diligenter et solicite dicant.
[VERODUN., è omesso].
347. Lectores namque unum ex ipsis Studentibus melioris vitae et famae atque opinionis aliis Studentibus
praeponant, ad cuius mandatum omnes ad Matutinum et ad alias Horas canonicas surgant et conveniant, et in
studio vigilent, et ad dormiendum intrent. Et iste, qui sic praepositus fuerit, alios continue solicitet ad
insistendum studio, et ad reddendum canonicas Horas Deo, et reverenter Priori in his quae pertinent ad honorem
Ordinis et ad bonum statum loci, in quibus tanto fortius debent esse soliciti, quanto diligentius Ordinem appetunt
honorare.
[VERODUN., è omesso].
348. In examinatione porro et approbatione Studentis, qui stetit in huiusmodi Studio, servetur in omnibus modus
supra, eodem capitulo, descriptus.
[VERODUN., è omesso].
349. Sedes Lectorum in quibus legunt in Scholis habeant altitudinem duorum pedum et dimidii tantum et non
ultra, ubi pedes tenent.
[VERODUN., è omesso].
350. Lector sane a consueto principio Studii usque ad festum sancti Petri continue legat, et sermocinetur et
praedicet tempore opportuno. Et eum Prior omni die, exceptis secundis, quartis et sextis feriis, in quibus erit cum
Priore et Fratribus assiduus in Conventu, secundum possibilitatem loci, extra refectorium cum omni caritate et
discretione pertractet. Et eidem de uno vestimento, scilicet, cuculla vel tunica et scapulari, si indiguerit, et in
calceamentis, et lumine ac infirmitate diligenter provideat. Et ipse Lector de sic sibi administratis eleemosynis
sit, tanquam divinae legis amator et instructor, contentus. [P. 115]
351. Lectores vero qui, secundum tenorem praefactae Constitutionis, non legerint et alia non observaverint, omni
provisione, eis per dictam Constitutionem concessa, priventur et in ceteris aliis habeantur sicut unus ex Fratribus
de Conventu.
[VERODUN., Lectores vero, qui, secundum tenorem praefatae Constitutionis, quantum in eis est, se non
habuerint, omni provisione eis per praedictam Constitutionem concessa...]
352. Si enim alicui loco fuerit per generale Capitulum de aliquo Lectore provisum, Lector idem in ipso loco
maneat, donec fuerit de eodem per Generalem amotus.
353. Lectores namque, qui esse debent aliis in exemplum, ad Vigilias, et Horas nocturnas et diurnas solicite
vadant, nisi quando forte, propter sermones, et praedicationes et etiam varias lectiones legendas, ex hoc eorum
studium impediretur.
354. Tempore autem studii venire ad Capitulum non graventur, nisi secunda vel sexta feria, in qua Capitulum
intrent, de his in quibus se reos cognoverint humiliter accusantes, nisi forte aliquis casus superveniret, propter
quem, si vocati fuerint, ire teneantur.
355. Nullus vero Lectorum ad prioratum alicuius Conventus assumatur, sine Prioris Generalis licentia speciali.
356. Ad Capitula vero provincialia ire possunt cum aliis Fratribus, qui pro suis Capitulis sunt electi, et sicut
Discreti vocem habeant in eisdem.
[VERODUN., Ad Capitula vero provincialia ire possunt, sicut alii Fratres qui pro suis Capitulis in Discretos sunt
electi, et per eundem modum vocem habeant in eisdem.]
357. Studia vero Lectorum et cellae sint in dormitoriis, sicut convenientius fieri possunt ad studendum.
48

