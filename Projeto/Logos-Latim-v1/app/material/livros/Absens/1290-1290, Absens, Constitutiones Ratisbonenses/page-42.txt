Item Vicarii Capitulorum provincialium non se intromittant de casibus, qui Priori Generali in Constitutionibus
reservantur.
CAPITULUM XXXIII
DE OFFICIO ET AUCTORITATE PROVINCIALIS, ET PRO QUIBUS CASIBUS ABSOLVATUR
280. Priori Provinciali, salvo semper mandato et reverentia Patris nostri Generalis, Fratres de Provincia tanquam
patri et pastori omnes obediant, et debitam subiectionem et reverentiam eidem cum devotione ubique locorum
exhibeant.
281. Ad officium autem eius pertinet: loca suae Provinciae omnia, saltem semel in anno, personaliter visitare, et
ultra etiam, quoties sibi opus esse videbitur, et in eis corrigere et reformare, quae secundum statuta Ordinis
invenerit corrigenda.
[VERODUN., Officium autem eius est: loca suae Provinciae, quotiescumque opus sibi esse videbitur,
personaliter visitare, et in eis corrigere et reformare, quae secundum statuta Ordinis invenerit corrigenda].
282. Ad eum namque pertinet Priores locorum suae Provinciae canonice electos seu institutos confirmare, et ab
officio absolvere si secundum instituta Ordinis casus emerserit absolvendi.
283. Et si Visitatores Provinciae ante tempus suae visitationis, unus vel ambo decesserint, seu aliquo iusto et
rationabili impedimento impediti visitare non poterunt, Provincialis [P. 101] et Definitores praecedentis Capituli
alium vel alios loco eorum constituant.
284. Et si, quod Deus avertat, Frater Fratrem leviter percusserit, poterit eos a vinculo excommunicationis, non
autem irregularitatis, absolvere.
285. Novitii quoque, qui secundum instituta Ordinis idonei ad recipiendum ad Ordinem fuerint inventi, de
expressa licentia Provincialis, et non aliter, sunt recipiendi. Illud idem fieri volumus de Conversis.
286. Volumus etiam ut Fratres qui sunt ad sacros Ordines secundum instituta Ordinis promovendi, ut de expressa
licentia Provincialis ordinentur. Et si promotus distincte Psalterium legere nesciverit et Missale, qui eum
promoveri fecerit, inde a die promotionis huiusmodi usque ad annum, sextas ferias solum in pane et aqua ieiunet.
Quod si sextas ferias, secundum quod dictum est, non ieiunaverit, per triennium ad omne officium cum cura
animarum ineligibilis, sine dispensatione aliqua, permanebit, et voce in omnibus careat, donec praedictam
poenitentiam, sine diminutione, compleverit.
287. Si vero Fratrem aliquem in Priorem alicuius loci confirmaverit, qui nesciat legere distincte Breviarium et
Missale, aut promoverit seu promoveri fecerit ad dictum officium, vel permiserit scienter, ex nunc promotionem
huiusmodi viribus vacuamus et ipse, ipso facto, usque ad provinciale Capitulum sextas ferias in pane et aqua
debeat ieiunare. Deinde, usque ad quinquennium, ad omnem curam animarum ineligibilis permanebit.
288. Apostatas vero alterius Provinciae aut Fratrem alium, non recipiat nec teneat, sine Prioris Generalis licentia
speciali. Provincialis autem citramontanus infra tres menses a die commissae apostasiae recipere poterit suos
apostatas, salva Ordinis disciplina. Utramontanus autem Provincialis suos tantum apostatas, salva Ordinis
disciplina, recipere poterit infra annum.
289. Fratres namque de loco ad locum mutare aut mittere non debet, sine magna et evidenti necessitate, infra
annum. Qui si contra fecerit, sex dies in pane et aqua, infra mensem, a die mutationis seu missionis praedictae,
sine dispensatione ieiunet. Et, si dictos sex dies, sicut dictum est, non ieiunaverit, a proximo sequenti provinciali
Capitulo usque ad aliud sequens provinciale Capitulum, ad omnem curam animarum ineligibilis permanebit. [P.
102]
[VERODUN., Fratres vero de loco ad locum mutare aut mittere, nisi pro manifesta et evidenti necessitate, non
debet. Quod si contra fecerit...].
290. Facta quoque visitatione omnium locorum de Provincia, in aliquo loco non erit assiduus, ne toedio et
frequentia Fratrum ad eum recurrentium efficiatur alicui Conventui onerosus.
291. Salarium quidem a Provincia non recipiat, sed sibi ad victum necessaria, de eleemosynis et paupertate ipsius
Provinciae, cum omni caritate Priores et Fratres locorum, ad quae declinaverit, administrent.
292. De uno vero vestimento, scilicet, cappa vel tunica, secundum quod eorum altero magis indiguerit, et de
calceamentis et scapulari, si necessitas id exposcat, et in cartis et cera, sibi Procuratores Provinciae providebunt.
293. Locum quidem proprium non habebit Provincialis, nec conventualis Prior simul erit.
294. Quod si Lector ad provincialatum assumptus fuerit, etiam si legat, de praedicta provisione sit penitus
contentus.
[VERODUN., Ã¨ aggiunto: et ubique, in generali et provinciali Capitulo, una sit vox sua, sive Prior Domus sive
Provincialis existens.]
295. Veniendi ad Capitulum provinciale nulli licentiam concedat, nisi forsitan Frater aliquis iustam et
manifestam habeat causam, propter quam id sibi necessario providerit concedendum; vel nisi Prior et Fratres
loci, in quo Capitulum ipsum celebrari debebit, pro utilitate Ordinis et ipsius loci petierint aliquos Fratres, in quo
casu erit eorum petitionibus annuendum.
296. Ad Capitulum vero generale cum illis tantum, qui de sua Provincia electi fuerint ut ad ipsum Capitulum
vadant, ibit; nullique alii eundi ad memoratum Capitulum licentiam penitus concedat.
42

