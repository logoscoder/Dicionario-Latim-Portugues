188. Minuti a prima die minutionis eorum usque ad diem tertium non ieiunent, nisi interveniat solemne ieiunium.
Prior vero seorsum melius eis quam aliis in victu faciat provideri, et ad Vigilias cum Convertu surgere non
cogantur.
189. Sacerdos die qua sibi minui fecerit et sequenti Missam celebrare non cogatur, nisi talis forsitan sit casus,
quod si non celebret, Ordini scandalum oriretur.
190. Qui autem in lingua vel in manu post cibum fecerit sibi minui, ieiunia Ordinis non frangat, nisi discretioni
Prioris videatur aliter observandum. Cum Fratre autem minuto, si videbitur, ut sexta feria vescatur ovis et caseo,
dispensare poterit. [P. 80]
CAPITULUM XXVII
QUOTIES IN ANNO EI QUIBUS TEMPORIBUS RASURA FIERI DEBEAT IN COMMUNI
191. Rasura superior sive corona sit non modica, ut Religiosos decet, ita ut inter ipsam et tonsuram, quae desuper
aures tam Clericis quam Laicis Fratribus omnibus ac etiam Conversis aequaliter fiat, non reserventur Clericis
plus quam tres digiti capillorum.
192. Et fiat a Resurrectione usque ad festum sancti MichaÃ«lis de quindecim in quindecim dies. Deinceps vero
usque ad Resurrectionem octo vicibus Fratres radantur, scilicet, circa festum Omnium Sanctorum, in festo sancti
Andreae apostoli, in Nativitate Domini, in octava Epiphaniae, in Purificatione, et medio tempore inter
Purificationem et Resurrectionem, bispartito tempore, alia vero circa Resurrectionem.
193. Praeter has rasuras, nullus faciat sibi radi, nisi, propter infirmitatem aliquam, id alicui concedatur, de
consilio medicorum. Quod si alicui quacumque ex causa concessum fuerit differre rasuram, nulli tamen Fratri,
Clerico vel Laico aut Converso, liceat diferre tonsuram.
ADDITIO
Circa vicesimum septimum capitulum de rasura addicimus quod rasura capitis et barbae uniformiter observetur,
concedentes Prioribus ut in rasurae tempore per Constitutiones ordinato possint dispensare.
CAPITULUM XXVIII
DE FORMA ELECTIONIS SUBPRIORIS, ET OFFICIO EIUS
194. Quilibet Conventus nostri Ordinis, in quo praeter Priorem duodecim Fratres fuerint, debeat Subpriorem
habere qui tam ab ipso Priore quam ab aliis Fratribus de ipso Conventu canonice eligatur.
195. Officium sive auctoritas Subprioris in solius Prioris potestate consistit, ita ut, ipso existente Priore in loco,
se habeat sicut alius Frater in omnibus, excepto quod si Prior, aliquibus negotiis occupatus, in Choro, vel in
Capitulo seu ad Collationem non fuerit, aut cum hospitibus esset, Subprior in locis illis in loco Prioris erit, et
sicut Priori obedietur eidem.
196. Cum autem Prior foras egreditur, die ipsa ad locum [P. 81] proprium reversurus, ac si in loco esset Prior,
eadem auctoritas Subprioris erit, excepto quod emittere possit Fratres, si necessarius casus exegerit; et concedere
Fratribus ut ordinate cum extraneis loqui valeant, in casibus concessis; et ieiuniis Ordinis dispensare, nisi id ei
fuerit interdictum.
197. Si vero ad loca remotiora perrexerit, utpote ad generale vel provinciale Capitulum, vel alio quod multum
distet, intelligitur Subprior in omnibus gerere vicem eius, nisi ipse Prior sibi specialia aliqua interdicat, contra
quae vel aliquod eorum, etiam si ad id omnium Fratrum sive Capituli consensus accedat, non praesumat aliquid
attentare.
198. Cum vero Conventus non habuerit Subpriorem, et Prior aliquo ire debebit, ad arbitrium suum alicui de
magis discretis religiosis et providis vicem suam committat, nisi cum ad provinciale Capitulum itur. Tunc enim
Fratres communiter Vicarium unum eligant, qui post Prioris egressum, sicut Prior curam eorum in spiritualibus
et temporalibus gerat, donec Prior ipse revertatur ad locum vel eis fuerit de successore provisum.
[VERODUN., ... et Prior aliquo ire debebit, vicem suam cui voluerit pro arbitrio suo relinquet, nisi cum ad
provinciale...]
CAPITULUM XXIX
DE MODO ELECTIONIS PROCURATORIS ET SACRISTAE, ET OFFICIO EORUM
199. Cum Procurator vel Sacrista erit eligendus, talis modus servetur, videlicet, quod Prior in Capitulo, omnibus
Fratribus congregatis in communi, coram omnibus voluntatem singulorum requirat, et in quem maior et sanior
pars concordaverit, ille pro Procuratore vel Sacrista habeatur.
200. Procuratoris officium est bona Conventus et singulorum Fratrum, si qua eis pro libris vel aliis necessariis
suis concessa fuerint, una cum Priore in arca publica sub duabus diversis clavibus custodire, et exteriora omnia
quantum poterit procurare; familiares Domus et Fratrum, maxime autem infirmos, visitare; quid Conventui in
refectorio, quid mensae hospitum, quid necessitati infirmorum expediat solicite et diligenter inquirere, ne,
quantum in eo fuerit et facultas Domus permiserit, Fratres incommodum grave, sive sani sive infirmi fuerint,
patiantur. Sed hoc de voluntate tacita vel expressa Prioris faciat, sine cuius licentia aliquid magnum expendere,
etiam in commune commodum, non liceat. Hic tempore silentii, debitis horis, cum infirmario, coquinario,
cellerario, Corversis [P. 82] et famulis Domus, de his quae tunc necessaria erunt, loqui poterit, discrete tamen, ne
concessa sibi potestate videatur abuti.
33

