tertia, pro qua, ratione quaestionis disputandae, dari sibi poterunt tres dies. Cui quidem examini intersint
Magistri, Baccalarii, et omnes Lectores praesentes in loco, et super conscientiis suis deponant singuli de
sufficientia scientiae et honestate vitae examinati. Quorum omnium vel maioris partis eorum dispositioni, ipse
debens licentiare se poterit conformare.
Addentes quod si talis debens licentiare, contra praescriptam [P. 118] formam in assignando lectiones dolum et
fraudem commiserit, sit ipso facto excommunicationis vinculo innodatus.
Volumus etiam ut nullus deinceps Studens Lector fiat qui, quantumcumque sufficiens fuerit, unum sermonem ad
clerum non fecerit, et ad unam antea non responderit quaestionem.
Statuimus quoque quod in qualibet Provincia ordinetur saltem unum Studium provinciale, in quo Lector
sufficiens per triennium cum Studentibus suis perseveraturus deputetur, qui totam Logicam cum tractatibus, infra
idem triennium, perficiat; continuando lectiones, et alia introductoria exercitia per totum annum. Et talis Lector
eandem provisionem recipiat quam habent Lectores Studii generalis, cuius medietatem solvet Provincia, et aliam
medietatem Conventus. Cui etiam Lectori computabitur idem triennium, ac si legerit in Studio generali, quoad
vocem perpetuam et electionem habendam, si postmodum per aliud triennium legerit in Studio generali. Si vero
modo quo dictum est non continuaverit, provisione et voce praefatis sit privatus, et alius subrogetur.
Praeter praedictum Studium, volumus quod in Provinciis, in quibus loca ad hoc sunt apta et Studentium copia
fuerit, ordinetur unum aliud Studium, vel plura, secundum possibilitatem Provinciae, in quo vel quibus legatur
Philosophia per unum vel duos Lectores, iuxta Conventuum facultates.
Item ordinamus insuper quod quaelibet Provincia habeat unum Studium generale, in quo sint ad minus duo
Lectores, qui Logicae, Philosophiae et Theologiae continuent lectiones, secundum nostri Ordinis instituta.
Item praecipimus quod nullus Frater nostri Ordinis, quamdiu fuerit Prior Provincialis sive localis, possit esse
Lector, seu legere in aliquo Studio, seu loco Ordinis, nec intra suam Provinciam nec extra.
Inhibentes ne quis Studens possit mitti ad Studium generale qui non prius per triennium steterit in aliquo Studio
provinciali et ibi in Logica profecerit competenter; et ne per Provincias vacantibus permutationes et cambia fieri
valeant; nec Studens aliquis in Studio generali uno vel divensis ultra quinquennium stare possit; nec studentes in
Studiis suis, sive generalibus sive provincialibus sive quibuscumque aliis Studiis, vocem alicubi in electione
habeant, etiam si tempore electionis essent in propriis suis Conventibus. Volumus tamen quod in electione
Prioris, Subprioris, Procuratoris, Sacristae, Magistri operum, ac etiam Celararii Conventus parisiensis, quos per
electionem constitui volumus, cuiuslibet Provincia Ordinis studens unus, antiquior in Studio parisiensi existens,
vocem habeat. Et si duo de eadem Provincia, in antiquitate Studii aequales fuerint, antiquior in Ordine vocem
habebit in electione praedicta. [P. 119]
Item studens in Studio generali, se absentans a Studio suo ultra mensem in eadem Provincia, sive ultra duos
menses in aliena Provincia, dicto Studio sit privatus. Studens vero Parisius se absentans sub spe revertendi, non
minus, solvat de bursa seu provisione dicto Conventui, quam si fuerit praesens.
Sane Conventus Studiorum generalium Studentibus Provinciarum in calceamentis et lumine, ac etiam in
infirmitate teneantur solummodo providere. Provisionem autem vestimentorum quilibet Studens recipiat a
Conventu suae originis, quam provisionem ad unum florenum taxamus, ad minus. Et quicumque Prior eum non
solverit ante Nativitatem Christi annuatim, per Provincialem de bonis suis personalibus solvere compellatur, et
voce careat etiam dictus Prior in omni electione fienda in Capitulis provincialibus, donec saepedictam
provisionem de bonis sibi concessis ab Ordine integre persolverit Studenti praelibato. Super quo Provincialis sub
eadem poena solicite inquirere teneatur.
Volumus siquidem quod de Studentibus, citra Parisius, in Studiis generalibus vel etiam provincialibus, si
reperiantur aliqui in Studio adeo desidentes et negligentes, quod lectiones et disputationes et alios actus
scholasticos ex consuetudine non frequentent, seu alias inepti et discoli inveniantur, tales per Priorem et Lectores
de Studio expellantur.
Item insuper statuimus quod Lector qui ad minus quatuor vicibus in septimana non legerit, continuando tempus
secundum quod est in Constitutionibus determinatum, nullam provisionem quocumque modo a Conventu nisi
sicut alius recipiat conventualis. Per hoc tamen non intendimus quod Lectores Studiorum generalium et
provincialium, non teneantur ultra quam ad quatuor lectiones in hebdomada, sed ipsi continuabunt lectiones
Logicae et Philosophiae per totum annum, lectionem vero Theologiae continuabunt secundum formam
Constitutionum.
Item in nullo Studio generali, praeter principalem, etiam si principalis fuerit Magister vel Baccalarius sacrae
Theologiae, sint plures Lectores quam duo secundarii. In Studiis igitur ubi duo sunt secundarii Lectores, ambo
legant Sententias alternatim, unus uno anno, et alius alio anno; ita quod primo nominatus incipiat. Et quilibet
eorum sit media provisione annuali et septimanali contentus. Volumus etiam quod quilibet istorum Lectorum
secundariorum, infra annum legat duos libros Sententiarum, ita quod infra biennium compleantur quatuor libri
Sententiarum. Contrarium faciens, sit voce et provisione privatus.
50

