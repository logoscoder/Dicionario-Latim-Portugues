219. Ad provinciale vero Capitulum non nisi Frater Clericus et qui habet ad minus viginti quinque annorum
aetatem pro Discreto mittatur.
220. A die autem absolutionis Prioris vel quocumque casu alias officium prioratus vacaret, Fratres qui vocem in
electione habent, libere usque ad mensem, quando voluerint, electionem de Priore poterunt celebrare, non
distincto de qua sit Provincia, dummodo alias sit persona idonea. Nolumus enim ut aliquis, nisi sit Sacerdos et
natus de toro legitimo ullo modo possit in Priorem, vel Subpriorem, aut Vicarium assumi, eligi vel relinqui, nisi
fuerit cum tali per Summum Pontificem dispensatum. Salvo quod, si de Provincia alia fuerit Prior electus, ad
Generalem eius confirmatio pertinebit.
221. Si vero infra mensem non elegerint praedicti Fratres Priorem, volumus ut ad Generalem, si in Provincia
fuerit, sin autem ad Priorem Provincialem, ipsa auctoritas et potestas providendi de Priore devolvatur. Cuiuslibet
autem Prioris electionem Generalis Prior, si praesens fuerit vel si pro ea ad [P. 87] ipsum illi ad quos spectabit
recursum habuerint, si eam canonice celebratam invenerit, confirmabit. Alias autem, quilibet Provincialis Prior,
si confirmatus fuerit, electiones omnium Conventuum de Provincia sua, si canonice celebratae fuerint,
confirmabit.
[VERODUN., Si vero antequam mensis ipse compleatur non elegerint...]
222. Conventus autem, qui Subpriorem habuerit et non Vicarium, debebit eligere Discretum, qui pro Conventu
vadat ad provinciale Capitulum cum Priore.
[VERODUN., Conventus autem, qui Subpriorem habuerit, Discretum tantum et non Vicarium debebit eligere,
qui pro Conventu...]
223. Prior quoque loci in quo ipsum Capitulum celebrari debebit, sui non privabitur executione officii, donec
eius absolutio secundum formam Ordinis fuerit promulgata. Sed nec is qui in Vicarium loci illius electus est aut
Subprior, donec secundum praedictam formam de eiusdem Prioris absolutione constabit, nisi iussus, se de aliquo
intromittat.
ADDITIO
Circa tricesimum capitulum quando eligantur Discretus et Vicarius addicimus quod si qui Fratres cum Praelatis
et Dominis saecularibus commorentur, existendo de eorum familia, quantum ad domicilium et mensam, tales
cuiuscumque conditionis existant, citra statum Magisterii, nullam vocem habeant in aliquo Capitulo provinciali
nec conventuali, quamdiu cum huiusmodi Dominis commorantur. Et si quis eorumdem Fratrum aliquid
commiserit, unde scandalum notorium oriatur, possit per quemlibet Priorem Provincialem vel localem capi et
corrigi secundum exigentiam delictorum.
Statuimus insuper quod quicumque procuraverit literas, vel preces inopportunas alicuius personae nostri Ordinis
non professae, pro lectura Sententiarum aut quacumque promotione in Ordine consequenda, seu pro correctione
vel poenitentia subterfugienda, quominus dispositio libere valeat observari, eo ipso sua petitione frustretur, et
voce careat per quinquennium; et nihilominus per unum mensem poenae culpae gravioris subiaceat. Et si de
aliquo probabiliter praesumatur, quod tales litteras vel preces procuraverit, et ipse negaverit, ad suam
purgationem canonicam compellatur. In qua si defecerit, poenae subiaceat supradictae.
Item inhibemus quod nullus Frater electioni de se factae ad episcopatum, abbatiam, prioratum, seu ad
quamcumque praelationem aliam extra nostrum Ordinem, assensum praebeat, cum hoc de iure non possit, sine
Prioris Generalis vel alterius [P. 88] Superioris, qui de iure dare possit, licentia speciali. Nec etiam aliquis, habita
tali licentia, huiusmodi assensum praebeat, nisi prius Superiori locali vel provinciali, in Fratrum praesentia,
libros, pecuniam, aliasque res omnes, quas in nostro Ordine retinebat, integraliter assignaverit. Qui contra fecerit
sit eo ipso vinculo excommunicationis innodatus, quam in eum vel in eos, trina monitione praemissa, ferimus in
his scriptis. Eidem etiam sententiae subiicimus quemcumque Fratrem, qui sibi procuraverit episcopatum de solo
titulo, vel quamcumque aliam praelationem extra Ordinem nostrum; et nihilominus, poenam gravioris culpae
sustineat per sex menses.
Volumus etiam quod in omni electione fienda in provinciali Capitulo, Priores et Discreti locorum habentium
octo Fratres conventuales professos, connumerato Priore, singuli habeant voces suas. Priores vero et Discreti
locorum habentium minorem numerum Fratrum, unam tantum habeant vocem, et si dissenserint, praevaleat vox
Discreti. (Cfr. n. 258 del Verodunense).
Item quia nostri Ordinis Constitutio, capitulo tricesimo secundo, dicit quod in quolibet loco Ordinis nostri ad
minus debent poni duo Sacerdotes, ideo praecipimus praesentium tenore, quod nullus Conventus vocem habeat
in Capitulo provinciali, nisi ad minus habeat duos conventuales Sacerdotes, qui more solito resideant in
Conventu.
Nullus etiam Prior vocem habeat in praedicto Capitulo, nisi debitam residentiam faciat in Conventu, cuius dicitur
esse Prior.
Eidem poenae subiaceat quilibet Prior, et eius vices gerentes, qui non fecerit cantari omnes Horas canonicas
diurnas pariter et nocturnas.
CAPITULUM XXXI
DE OFFICIO ET AUCTORITATE PRIORIS CONVENTUALIS
36

