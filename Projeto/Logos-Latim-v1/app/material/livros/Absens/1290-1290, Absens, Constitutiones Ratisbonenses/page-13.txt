Completorium dicatur sine nota, et sextis feriis cum nota, praeterquam illis diebus quibus officium beatae
Virginis in ecclesiis non legitur. In fine etiam cuiuslibet Horae, flexis genibus, dicatur Salve, regina, cum versu
Ave, Maria et oratione Concede, misericors Deus.
Quilibet Prior Provincialis, sub poena privationis sui officii, diligenter inquirat qualiter divinum Officium a
Fratribus dicatur; et si quos invenerit non dicere Horas canonicas et saepe non celebrare, puniat eos
animadversione condigna. Et sub eadem poena Priori Generali signare procuret, ut tamquam a via salutis devii, a
nostra Religione perpetuo sint infames.
Priores etiam Provinciales in suis Provinciis diligenter inquirant Fratres Clericos quasi legere nescientes, et eos
cogant, aut infra dimidium annum sciant legere competenter et postea proficiant in legendo, aut de cetero non
ferant tonsuram clericalem, et voce perpetuo sint privati.
Item quilibet Provincialis in sua Provincia compellat Fratres ad habendum Breviaria, si habeant unde.
CAPITULUM II
DE OFFICIO FRATRUM ILLITERATORUM, ET DE OPERIBUS MANUUM
9. Fratres Laici, praemisso Pater noster, quod dicere debent sicut Clerici ad omnes Horas, vel flexis genibus vel
inclinati profunde, reverenter incipiant Matutinum de beata Virgine, hoc modo: Domine, labia, etc. Deus, in
adiutorium meum, etc. cum Gloria Patri et Sicut erat. Dicant autem pro Matutinis viginti quinque Pater noster,
et in fine cuiuslibet, excepto ultimo, dicant Ave, Maria, etc. In fine autem ultimi Pater noster, cum dixerint sed
libera nos a malo, subiungant Per Dominum nostrum Iesum Christum Filium tuum, qui tecum, etc. Domine,
exaudi. Et clamor. Benedicamus Domino. Deo gratias. [P. 34]Hoc quoque modo Horas tam de die quam de
beata Virgine debent terminare. Deinde, versi ad altare, signent se signo crucis, et incipiant Matutinum de die, eo
modo, quo Matutinum de beata Virgine inceperunt.
10. Omni autem tempore, dicant pro Matutinis viginti quinque Pater noster, et pro Laudibus decem, et in fine
cuiuslibet, excepto ultimo, dicant Gloria Patri et Sicut erat profunde inclinando. Alias Horas omnes, tam de die
quam de beata Virgine, excepto Completorio, sic incipiant: Deus, in adiutorium meum intende. Domine, ad
adiuvandum. Gloria Patri et Sicut erat. Completorium autern sic incipiant: Converte nos, Deus, salutaris noster.
Et averte, etc. Deus, in adiutorium, etc., ut supra.
11. Pro qualibet autem Hora de die dicant septem Pater noster, sed pro Vesperis decem. Et in fine cuiuslibet,
excepto ultimo, dicant Gloria Patri et Sicut erat. Et pro qualibet Hora de beata Virgine dicant septem Pater
noster, et in fine cuiuslibet dicant Ave, Maria.
12. Pro Matutinis Fidelium Defunctorum in ferialibus diebus dicant viginti quinque Pater noster, et pro Vesperis
septem. Et in fine cuiuslibet dicant Requiem aeternam, etc. Et lux perpetua, etc. Sed cum orant pro singulari
defuncto, dicant ei ubi dicunt eis cum pro pluribus orant. Totum autem suum Officium Fratres Laici ubique
dicant sub silentio.
13. Ipsisque Fratribus Laicis inhibemus, ut nisi Psalterium distincte legere sciverint, in eo vel libro alio legere
non praesumant. Et si quis contra fecerit, pro qualibet vice tres dies in pane et aqua ieiunare cogatur. Et qui
docuerit legere, eandem poenam portet. Nec alicui Fratri Laico quantumcumque legere sciverit ullo modo
concedatur habere coronam.
14. Statuimus quoque, ut tam Fratres nostri, quibus Deus donum scientiae dedit, quam ii qui sciunt manibus
operari, Fratribus aliis sive Conventibus servire gratis de talento eis tradito, secundum Priorum suorum
mandatum, teneantur: ita quod nulli liceat, absque Superioris sui licentia, vel sibi ipsi vel foris alicui aliquid
operari. Et si ulli ex Fratribus nostris alicui in Ordine libros scribere, vel aliquid operari concessum fuerit, unde
pretium aliquod, vel emolumentum percipiat, id debeat in suis et aliorum necessitatibus, secundum sui Prioris
arbitrium, dispensari. Extra Ordinem quidem nulli omnino liceat pro pretio aliquid operari, seu ab aliquo
extraneo pretium recipere.
[VERODUN., Omite: Extra Ordinem... pretium recidere]. [P. 35]
15. De arte vero medicinae, seu cirugiae, nullus Frater nostri Ordinis penitus se intromittat, nisi in ipsa scientia
fuerit ita sufficienter edoctus, quod Prior et Definitores provincialis Capituli, eidem concedant licentiam in
facultate huiusmodi consulendi. Ad incisionem tamen seu ad exustionem, si morbus aegroti hoc requirere
videatur, huiusmodi licentia nullatenus se extendat.
16. In aedificatione autem Ecclesiarum, Domorum et claustrorum Ordinis nostri, semper in principio primo
magistri habentes experientiam artis requirantur, de quorum consilio fundentur et in opere procedatur.
ADDITIO
Circa secundum capitulum de operibus addicimus Constitutioni quod caveatur ut aedificia Conventuum fiant de
consilio magistrorum habentium experientiam artis, de maioris et sanioris partis Fratrum Conventus consilio fieri
debere; quod si quis contrarium fecerit, temporalibus bonis eidem ab Ordine concessis privetur, et cedent in
utilitatem Conventus, in opus bonum et utile convertenda, et nihilominus permaneat per biennium inhabilis ad
omne officium cum cura animarum.
CAPITULUM III
QUANDO ET QUOMODO FRATRES INTRENT CAPITULUM, ET DE MODO IN EO TENENDO
13

