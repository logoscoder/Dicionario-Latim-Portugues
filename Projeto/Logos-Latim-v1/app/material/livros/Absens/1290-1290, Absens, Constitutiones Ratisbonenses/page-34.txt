201. Bona omnia spectantia ad Conventum, quae ad manus eius pervenerint, et quomodo expenderit, et expensas
quas fecerit in libro faciat scribi, ut de omnibus eis semel in mense, coram toto Conventu, reddat rationem, et
Conventus penitus audiat. Quod si de introitu aliquid forsitan residuum fuerit, illud quid, quantum, et ubi fuerit;
seu si debitum contraxerit, cui et in quanto, et pro quibus casibus tenetur, eisdem Fratribus et Conventui
resignabit, sciens quod a die rationis redditae de praedictis usque ad sequentem terminum reddendae rationis,
debitum pro quacumque causa, ultra valorem unciae puri argenti vel septem solidorum turonensium parvorum,
absque speciali Conventus licentia, sibi contrahere non licebit.
202. Singulorum vero Fratrum bona, quae in custodia eius erunt, sine eorum consensu non expendat, nisi pro
necessitate prorsus grandi; et hoc eo modo, ut ea cum eguerint, sine difficultate restituantur eisdem.
203. Deposita aliqua cuiuscumque personae Procurator vel Frater alius recipere vel servare nullo modo
praesumat, nisi de voluntate et consensu Prioris et partis sanioris Capituli; et si aliqua hoc modo recepta fuerint,
ea tamen in supradicta arca servanda ponantur, quae Prior ipse aut Conventus, sub pretextu aliquo vel occasione
aliqua, obligare alicui, vel de eis aliquid expendere, nullo modo praesumant. Si deposita fuerint magna, nisi de
licentia Provincialis vel sui Vicarii, nullatenus recipiantur.
204. Inhibemus autem, ut nullus Frater alicuius communitatis efficiatur camerarius vel massarius, seu alicuius
Domini saecularis, quantumcumque importune petatur. Quicumque autem procuraverit ullo modo vel fecerit
procurari, ut ipse vel alius de nostro Ordine ad officium huiusmodi eligatur vel petatur, poenis gravioris culpae
per mensem unum, sine dispensatione aliqua, debeat subiacere. Simili poenae subiaceat, quicumque, per se vel
per alium, procuraverit, quovis modo, ut capellanus alicuius personae ecclesiasticae vel saecularis fiat.
[VERODUN., omette il finale: Simili poenae ... vel saecularis fiat.]
205. Sacristae autem officium est ornamenta Ecclesiae custodire, se reddere sollicitum in his quae ad divinum
Officium pertinent, tam in Horis pulsandis quam in aliis ad eius officium pertinentibus, cum totus Conventus in
praedictis ad manus eius prospiciat et attendat.
206. Oblationes vero fidelium quae deferuntur ad altaria [P. 83] vel dantur pro Missis specialiter, nominatim ad
manus eius veniant, quas custodiat et pro utilitate sacristiae possit expendere, si de Prioris et Conventus
processerit voluntate. De quo introitu et exitu, sicut Procurator, suis temporibus, reddat rationem.
207. Si quae eleemosynae ad manus Prioris, Procuratoris et Sacristae vel alicuius Fratris devenerint, eas quales et
quantae fuerint, et quare datae sunt, proxima sequenti sexta feria in Capitulo coram omnibus Fratribus Prior
nunciet et dicat, et animam defuncti seu personae viventis, pro qua vel quibus datae sunt huiusmodi
eleemosynae, Fratribus devote recommendet, et eos ipse Prior moneat, ut pro ipsis affectuose orent. His autem
relatis et auditis, surgat Prior et dicat: Retribuere dignare, etc. Amen. Psalm. Ad te levavi. Quo finito in
communi, cum Kyrie, eleison. Christe, eleison. Kyrie, eleison. Pater noster, dicat Hebdomadarius: Et ne nos.
Sed libera. Salvos fac servos tuos. Deus meus. Domine, exaudi. Et clamor. Dominus vobiscum. Oremus.
Praetende, Domine, misericordiam, etc.
[VERODUN., ...vel alicuius Fratris devenerint, semel ad minus in hebdomada, scilicet sextis feriis, in Capitulo,
personam quae dedit recommendare debeat, quantitatem et qualitatem eleemosynae coram omnibus nominando.
Tunc surgat Prior et dicat...]
208. Si pro mortuis recommendatio fiat, dicto De profundis in communi, cum Requiem aeternam. Pater noster.
Et ne nos. Sed libera. A porta inferi. Erue, Domine. Requiescant in pace. Amen. Domine, exaudi. Dominus
vobiscum. Et cum spiritu tuo. Oremus. Fidelium Deus, etc.
ADDITIO
Circa vicesimum nonum capitulum de officio Procuratoris addicimus quod quicumque Prior, vel vicem eius
gerens, rationem Conventus saltem semel in mense, secundum formam Constitutionis, reddi non fecerit,
rationabili causa non subsistente, sit sua annuali provisione privatus. Addentes quod in omni ratione Conventus,
Lectores intrare debeant, cum duobus studentibus ad minus.
Volumus etiam quod in singulis maioribus Conventibus habeantur tria inventaria, in quaternis stabilibus, quorum
de omnibus bonis movilibus et inmovilibus unum teneat Prior, aliud Procurator, tertium unus bonus Frater de
Conventu. In minoribus vero Conventibus sufficient duo. Prior autem qui praedicta inventaria non ordinaverit,
vel in eis bona [P. 84] Conventus, de anno in annum, registrari non fecerit, sua annuali provisione privetur, quam
provisionem, si alias propter alios excessus perdiderit, tunc de bonis sibi concessis ab Ordine, tantum emendare
debet Conventui, quanta est provisio memorata. Quod si non fecerit ante Capitulum provinciale, tunc ab illo
Capitulo provinciali per biennium sit ineligibilis in Priorem. Et nihilominus per ipsos Definitores Capituli
praedictas provisiones solvere constringatur.
Praecipimus etiam et mandamus quod quilibet Conventus in litera quam mittit Capitulo provinciali informare
teneatur Vicarium et Definitores Capituli, utrum Prior istud statutum fecerit integraliter observari.
CAPITULUM XXX
QUOMODO ELIGANTUR DISCRETUS ET VICARIUS DOMUS
QUANDO AD PROVINCIALE CAPITULUM ITUR
34

