per aliquod tormentum enorme, confessionem ab aliquo suo subdito extorserit, sit ipso facto a suo officio
absolutus, ac voce careat et inhabilis permaneat per quinquennium ad omnem curam animarum. Non autem
intelligimus illud esse enorme tormentum si quis detinetur modo, quo poenitentiati poena carceris detinentur. [P.
105]
Praeterea ordinamus quod Prior Provincialis Provinciae Franciae iurisdictionem ordinariam habeat in Conventu
parisiensi, ita dumtaxat quod dictum Conventum parisiensem visitabit cun illo vel illis, quem vel quos sibi
assignabit Prior Generalis, et de eius vel eorum maturo ac salubri consilio procedet in correctionibus ibidem
fiendis.
Item poenam taxatam in nostris Constitutionibus Praelatis recipientibus munera a suis subditis, extendimus ad
dantes, et ad socios Praelatorum suo modo, ac etiam ad Vicarios et Definitores generalium et provincialium
Capitulorum, quamdiu durant ipsa Capitula.
CAPITULUM XXXIV
DE OFFICIO ET AUCTORITATE VISITATORUM PROVINCIAE
304. Visitatores quoque cum omni maturitate, et diligentia ac aequitate debent commissum eis visitationis
officium exercere, ut in visitando nil faciant vel omittant, quod postmodum corrigatur in eis.
305. Horum officium est omnes Conventus et Fratres de Provincia, semel in anno, tempore quo eis congruum et
opportunum videbitur, visitare; Fratrum omnium, tam subditorum quam Priorum, culpas et excessus secundum
statuta Ordinis corrigere.
306. Ita tamen quod in sua visitatione ubique simul ire et esse debeant, et quidquid ad suae visitationis spectat
officium, totum mutua praescientia, deliberatione, consilio et consensu perficiant secundum Ordinis instituta.
307. Destituere autem aut instituere Priorem omnino non possint, nisi secundum formam eis inferius designatam.
308. Sequenti igitur vel tertia die postquam ad locum pervenerint, quem ex officio suo visitare debebunt,
visitationem incipiant, si Fratres in Domo fuerint, alioquin eos expectent, si eis videbitur expedire. Factoque
sermone in Capitulo, alter eorum, nomine suo et alterius, omnibus et singulis Fratribus, in virtute sanctae
obedientiae et sub poena excommunicationis, praecipiat, ut ipsi Fratres de omnibus super quibus interrogati aut
requisiti fuerint, puram et apertam, remotis odio, amore, pretio et precibus, dicant ipsis Visitatoribus veritatem.
309. Quo facto, si Prior vel aliquis alius se ipsum accusare vel alium clamare ad culpam voluerit, servabitur
modus, qui in Capitulo de culpis scribitur observandus.
310. Deinde, egresso Priore de Capitulo, interrogabunt ipsi Visitatores et singillatim inquirent, in virtute
praecepti facti, ut si aliquid emendandum vel corrigendum, et quod tolerari non deceat [P. 106] nec debeat,
sciverint vel audierint de Priore aut Fratre alio, licet ex auditu solo, nisi esset fama publica, non sit procedendum
ad poenam, illud tamen debent ipsis Visitatoribus revelare.
311. Rursumque, in eiusdem virtute praecepti, singulariter et private, inquirent a quolibet Fratre de Priore et de
unoquoque alio scribentes tam ea quae publice, scilicet in Capitulo quam ea quae private sibi dicta vel revelata
fuerint, ut si forsitan, casus aliquis fuerit adeo gravis ut necesse sit quod multa habeatur deliberatio super eo, aut
si proinde oriretur contentio, habeant Visitatores ipsi scripta in libello in testimonium, ut per ea veritas elucescat.
312. Postquam inquisitionem de omnibus quae ad correctionem et emendationem Prioris et Fratrum omnium
spectabunt fecerint diligenter, hora qua eis videbitur opportuna, Capitulum congregabunt, et si in aliquo Priore
vel Fratre alio aliquid invenerint quod corrigi debeat et puniri, ipsimet eum in Capitulo proclamabunt, ut si id
confiteatur, non opporteat ut ii, per quos convincendus fuerit, publicentur. Si vero tunc diffitebitur, tacito adhuc
nomine praedictorum, legent coram ipso et aliis Fratribus, quae de eo invenerunt. Si forsitan ipse audiens culpam
suam et modum culpae quam commisit, erubescat erubescentia quae adducat veniam et confiteatur, testes non
aperiantur. Alioquin Fratres illi per quos fuerit convincendus surgentes, quae dixerunt de eo Visitatoribus, coram
omnibus dicent, ut convictus, dignam pro suis culpis subeat ultionem.
313. Visitatores quoque iidem, si aliquem de Fratribus invenerint enorme aliquid commisisse, propter quod de
loco illo, in quo illud commisit, sit merito removendus, puta quia suscitaverit schismata inter Fratres; aut contra
Priorem se malitiose erexerit; vel extraneis Capituli secreta revelaverit; sive alicui familiaritate coniunctus est,
quam ipse deserere non vult et sine scandalo tenere non potest; seu crimen aliquod grave commiserit per quod
generavit vel generare posset scandalum in populo, sive Conventus aut Fratrum loci turbare vel impedire
quietem. Fratrem illum, qui huiusmodi est, Provinciali denuncient, ut inde removeat ipsum. Et si scandalum talis
Fratris nimis invalescat, talem Fratrem removendum cum suis literis ad Provincialem transmittant.
314. Priorem vero nullum absolvant, nisi in casu qui notatur supra in capitulo de modo celebrationis Capituli
provincialis. Si tamen casus emerserit, eum ab administratione officii [P. 107] ad tempus suspendant, ita tamen
quod, propter huiusmodi suspensionem, voce non privetur in provinciali Capitulo, nisi Vicario Generalis
videretur privatione dignus.
[VERODUN., ...nullum absolvant. Si tamen casus emerserit...]
315. Si vero Visitatores ipsi, ex rationabili causa, post tres dies continuos tantum, in quibus eorum visitatio
durabit et non ultra, moram in aliquo loco contraxerint, tam Prior quam Fratres loci eiusdem, eis, tanquam
personis auctoritatis, honorem exhibeant.
44

