possit remanere; vel si probatos et manifestos excessus graves et enormes Fratrum secundum instituta Ordinis
non correxerit; vel forte si aliquem de quo quasi publica laborat infamia, in Priorem Provincialem seu localem,
ex certa scientia, confirmaverit; aut etiam si de crimine cuiuscumque carnalis vitii per quatuor, vel per tres
saltem, Fratres bonae famae et oppinionis convictus fuerit, vel infamia inter Fratres et saeculares publica huius
vitii contra eum laboret; aut de nimia frequentia alicuius inhonesti loci seu familiaritate inhonestae personae
apud Fratres vel saeculares notatus fuerit; vel si munera, dona, encenia non comestibilia, seu quocumque alio
nomine censeantur, a Fratre aliquo, Conventu vel Provincia, aut ab aliqua alia persona, eius vel eorum occasione,
per se vel per interpositam personam aliam receperit vel recipi fecerit: Definitores generalis Capituli, diligenti et
discreta examinatione examinatis, et auditis culpis, accusationibus seu excusationibus per eum et contra eum
factis, si compertum fuerit quod suprascripta vitia vel aliquod ex vitiis suprascriptis probabiliter in eo laboret,
cum pro quolibet ex eis sit a generalatus officio absolvendus, statim, vocatis omnibus coram se vocem [P. 138]
in electione Generalis habentibus, eos unus ex antiquioribus ipsius Capituli alloquatur, dicens: carissime Fratres,
vos omnes missi et vocati estis huc a corpore nostri Ordinis, ut per Definitores et vos, tanquam per viros
religiosos, et discretos ac fideles Religionis nostrae, provideatur Ordini de pastore. Igitur, Definitores ipsi caritati
et discretioni vestrae iustissime supplicant, ut Deum prae oculis habentes et zelum Ordinis mente et affectu
cordis, sicut legitimi filii Religionis, gerentes, quando procedetur ad electionem Generalis Prioris, quilibet
vestrum in aliquem Fratrem Ordinis, excepto isto qui modo fuit, oculos suos dirigat, et in eum consentiat, de quo
secundum suam conscientiam melius Ordini sit provisum.
427. De praedictis autem, et de quolibet praedictorum convictus quilibet Praelatus nostri Ordinis absolvatur.
428. Si enim Frater aliquis Priorem Generalem, sive Provincialem seu conventualem, sic convictum, excusare a
culpa ipsius excessus vel a poena culpae defendere attentaverit, tanquam apostata, et rebellis ac infidelis Ordini,
puniatur.
429. Quicumque de receptione muneris vel munerum, doni vel donorum probabiliter convictus fuerit,
praecipimus firmiter observari, ut ab electo in Priorem Generalem vel ab eius vicem gerente et Definitoribus
Capituli, infra mensem ad restitutionem omnium perceptorum, sine diminutione aliqua, penitus constringatur. Et
omnia sic restituta in communitatem Ordinis reducantur. Et ipse ineligibilis ad omne officium Ordinis perpetuo
permaneat. Hoc addito, ut si per simoniam, vel propter palliationem furti vel cuiuscumque vitii carnalis
compertum fuerit aliquid accepisse, gravioribus culpis tribus mensibus subiaceat.
[VERODUN., ...in communitatem Ordinis reducantur. Et ipse, tanquam de furto convictus, ineligibilis ad omne
officium Ordinis per decennium permanebit. Hoc addito...]
430. Prior enim Generalis vel vicem eius gerens et Definitores illi qui, sicut scriptum est, tam de investigatione
culparum quam de restitutione rerum et de poena adiecta culpae non fecerint observari, a proximo sequenti
Capitulo generali debeant usque ad quinquennium ab omni cura animarum suspendi.
431. Priori namque Generali, qui ab executione ipsius officii vacat, tanquam personae venerandae reverentiam et
honorem omnes ubique reverenter exhibeant. Ipse vero exemplum aedificationis et sanctitatis, moribus et vita,
omnibus praebeat. Officium quidem nullum inferius a generalatu de cetero [P. 139] in Ordine habeat, nullus
enim, sine despectu et contumelia Ordinis, potest ad aliquod officium particulare assumi, qui multitudini praefuit
universae.
[VERODUN., è omesso].
432. Generalis namque in cuius cura et providentia Ordo totaliter requiescit, in generali Capitulo semper circa ea,
quae substantialia sunt Ordinis et statum communem respiciunt, diligenter debet attendere, et ad ea Definitorum
ipsius Capituli intelligentias excitare. Debent enim, auditis culpis, inter se et ab aliis diligenter inquirire, si qua
sunt in Romana Curia, pro commoditate totius Ordinis vel alicuius Provinciae seu loci, procuranda vel
impetranda, et illa Procuratori Ordinis ex parte eorum solicitanda et procuranda iniungant, et quod per ipsum
Procuratorem factum et procuratum extiterit, et inquirant et sciant.
[VERODUN., è omesso].
433. Attente quidem provideat quomodo Studia, in quibus fundamentum Ordinis consistit, per universum
Ordinem solicite continuentur, et maxime quomodo generalia Studia in fervore et assiduitate studii nutriantur, et
apti ad Studium per singulas Provincias Ordinis promoveantur. Et ad hoc non solum in generali Capitulo
Generalis vigili et solicita cura debet intendere, sed saepe per suas literas, et maxime in provincialibus Capitulis,
Provinciales, Lectores et Priores ad hoc inducere et monere.
[VERODUN., è omesso].
434. Praecipiat insuper omnibus Regentibus et Studentibus, ut opiniones et positiones venerabilis magistri nostri
Aegidii ubique teneant, et secundum eius scripta omnino legant. Et ipsi, ut zelatores honoris et status Ordinis,
cum mandato et sine mandato, infallibiliter praedicta servent.
[VERODUN., è omesso].
435. Praeterea, considerent solicite et provideant, quomodo Ordo in aliquibus partibus mundi ubi debilis est,
fortificari et augmentari possit; et ubi nondum deplantatus est, quomodo plantari et radicari possit; et ad hoc
solicite vigilent et insistant.
59

