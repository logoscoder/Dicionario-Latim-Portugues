septam locorum nostri Ordinis teneatur, ita tamen quod liceat Prioribus cum laborantibus, et cum illis qui
Fratribus et personis aliis supervenientibus deserviunt, horis praedictis in silentio dispensare.
72. Ab ipsa Resurrectione usque ad Exaltationem Sanctae Crucis, diebus quibus non ieiunamus, pulsato signo
post prandium usque ad Nonam, et diebus quibus ieiunamus, sumpta refectione, donec surgendi signum a
Sacrista tangatur, Fratres in cellis suis aut dormiant, aut legant, aut orent, seu utile aliquid operentur, tamen sine
inquietudine dormientium vel alicuius eorum, et summum silentium studeant tota devotione [P. 50] servare.
Quod si quis forsitan tunc extra cellam suam aliquid voluerit operari, et quod sine ullo sonitu et alicuius
inquietudine fieri possit, non illud praesumat facere, nisi prius licentiam obtinuerit a Priore.
73. Et cum Fratres hora debita dormiunt in die vel dormire debent, nisi Prior, causa necessaria subsistente, cum
aliquibus vel aliquo aut cum toto Conventu in silentio dispesandum providerit, silentii vincula non solvantur.
Atque si huiusmodi causa exigente, cum aliquibus dispensare contigerit, ipsi in loquendo sic deprimant vocem,
ut a somno, clamore suo, non excitent dormientes.
74. In omni quoque loco Fratres ad mensam silentium teneant, excepto uno solo, qui maior vel magis notus erit.
Si autem in mensa Episcopi fuerint, eis de mandato Episcopi loqui licebit. Cum vero Provincialis Prior in propria
Provincia vel aliena ad mensam hospitum fuerit, loqui possit, ita tamen, quod si plures fuerint Provinciales, in
loquendo antiquior praeferatur.
75. Prior Generalis Ordinis nostri ad silentium non cogatur, et, si quando ei videbitur, cum aliis in silentio
dispensandi liberam habeat potestatem. Benedicite vero dicere seu licentiam loquendi dare in mensa hospitum,
vel in alia in qua Fratres comedere aliquando contigerit, nulli alii quam Priori Generali licebit.
76. Concedimus tamen quod Prior Provincialis in sua Provincia eodem modo in silentio valeat dispensare.
ADDITIO
Circa undecimum capitulum de silentio addicimus moderando quod post Completorium Fratres ad silentium non
teneantur, nisi post pulsationem campanellae, quam volumus omni die hora competenti pulsari.
Item quod Priores Provinciales in suis Provinciis, et Magistri in sacra pagina, et Priores locales in suis
Conventibus, in loco et extra locum, possint dicere benedicite, praeterquam in refectorio. Et extra refectorium
possint ipsi Priores alicui Fratri digniori committere ut in mensa loquatur, et aliis licentiam loquendi concedat, si
sibi videbitur expedire.
CAPITULUM XII
PRO QUIBUS CASIBUS MULIERES CHORUM ET CLAUSTRUM INGREDI PERMITTANTUR
77. Chorum et claustrum in proprio festo loci, et cum Officium in funere agitur alicuius solemnis personae, et
etiam pro praedicatione audienda, se in magna sexta feria, scilicet, [P. 51] Parasceve, introitus dari mulieribus
consuevit. Necnon et ad maius altare ingredi permittantur pro voto reddendo; et cum Sacerdos novus celebrat
primam Missam, vel causa alicuius Confraternitatis, seu Societatis vel Scholae, statutis diebus in anno, Missa
pro devotione advenientium celebratur. Dum vero divinum Officium agitur, chorus pateat viris, et exterior
Ecclesia tunc mulieribus sit aperta. Aliis autem horis, ad chorum et ad alia habitacula nostra, viris introtus
indifferenter dari non permittatur, nisi quibus Prioris discretio providerit concedendum.
78. Ecclesia quoque exterior non semper in die sit aperta, sed maneat clausa, maxime dum Conventus est in
refectorio aut dormit, quia tunc cum mulieribus in Ecclesia, seu ad portam vel ostium loqui, etiam in foro
poenitentiali, nulli Fratri, Priori vel subdito, licebit. Et dum canonicae Horae dicuntur, illud idem volumus
observari, exceptis Portario et Sacrista, qui horis antedictis pulsantibus ad portam vel ad ostia Ecclesiae
respondebunt; sed non satisfaciant eis, si alicui Fratri loqui petierint, nisi necessitas suadeat prorsus magna,
donec Fratres post refectionem gratias egerint, vel a somno surrexerint, et Horam compleverint in communi,
quae instabit. Et ideo caveant Portarius et Sacrista, ne Fratres hora debita dormientes, et existentes in choro ad
divina, vel in scholis ad lectionem, solicitent ad exeundum, nisi necessitas fuerit magna.
CAPITULUM XIII
QUANTA ET QUALIS CURA HABEATUR CIRCA FRATRES INFIRMOS
79. Circa Fratres infirmos, tam Novitios quam Professos seu Conversos nostros, caveat ne sit negligens Prior,
quia cura de eis ante omnia et super omnia est habenda, cum soli Deo serviatur in illis. Si quis tamen talem
habeat infirmitatem, quae nec multum debilitet, nec sibi turbet appetitum edendi, ut est inflatura vel incisio cutis
in quacumque parte corporis, vel aliquid aliud huiusmodi ex levi causa proveniens, talis nec consueta ieiunia
frangat, nec cibos refectorii mutet. Qui vero graviter infirmantur, utpote febribus tertianis vel quartanis,
duplicibus vel simplicibus, continuis vel cotidianis, seu alio gravi languore, temporaneo vel perpetuo, laborantes,
talium curam uni ex Fratribus, cuius cor possideat timor Dei, Prior iniungat, qui eis cum omni caritate necessaria,
die noctuque, ministret. Atque si propter multitudinem infirmantium aut diversitatem infirmitatum solus non
sufficit, coadiutor detur eidem.
80. Prior saepe visitet infirmos; de confessione moneat; hortetur ad patientiam; inquirat a quolibet infirmo, si in
aliquo [P. 52] tenetur alicui, aut si sibi alius teneatur; si scit alicuius culpam per quam possit aliquod scandalum
Ordini vel Domui generari, et quae, eo decedente, nisi per eum, qui ipsius culpae reus est, investigari non posset;
20

