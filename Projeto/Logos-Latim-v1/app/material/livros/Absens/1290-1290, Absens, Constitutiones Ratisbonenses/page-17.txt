imperantem: non enim volumus mandata Priorum nostrorum cassari, nec eorum praeceptis, etiam si valde aut
prorsus difficilia ipsi imperent, aliquem contrahire.
49. Si vero, postquam in Prioris sui obedientiis, secundum sibi datam a Deo gratiam, se coeperit humiliter
exercere, probabiliter viderit, ut quod iniunctum est sibi implere, et in eo utiliter laborare, absque interioris vel
exterioris hominis periculo, et nimia difficultate non possit, si frustratorias non videatur causas vel excusationes
pretendere, Prior eius, si spectat ad eum Fratrem ab obedientia huiusmodi absolvere vel eidem de socio
providere, id faciat, diligenti tamen consideratione seu discretione praemisa. Ad quod, si quacumque ex causa
Prior ipse difficilis videretur, Conventus, qui in sua prece frustrari non debet apud eum, ut id faciat procurabit.
[P. 43]
CAPITULUM VIII
QUANDO, ET UBI, ET A QUIBUS SECRETE CONFESSIONES FRATRUM AUDIANTUR
50. Secretae confessiones a Prima usque ad Completorium fieri possunt: sed a Completorio usque ad Primam
sequentis diei apud nos nulla privata confessio, nisi causa infirmitatis, fiat, excepto quod illi qui ante Primam vel
post illam immediate celebrare, aut communicare, seu aliqua loca exire debebunt, possint, Fratribus post
Matutinum egressis de Capitulo, confiteri, sed in loco Capituli tantum sive coram maiori altari, si tamen sit ibi
candela vel lampas ardens et lucens, et non aliter, nec alibi.
51. Statuimus etiam, ut quilibet Frater Ordinis, tam Novitius quam Professus, de mortali peccato si lapsus fuerit,
quod Deus avertat, illud proprio Priori, vel de licentia eius, alii debeat confiteri. Tamen de peccato fornicationis
et vitio indicibili, et de furto Prior localis, et etiam Provincialis, nulli Fratri Sacerdoti committant, sed ipsi
personaliter confessiones subditorum suorum audiant. Verumtamen, si Prior videret periculum Fratris animae
inminere, videlicet, quod Frater in tanta pertinacia staret, quod nollet omnino confiteri, liceat Priori huius
confessionem subditi sui discreto et provido committere Sacerdoti.
52. Sacerdos aliquem absque Prioris eius licentia, excepto mortis articulo, non absolvat, cum huius absolutio
nulla sit. Si autem contrarium factum fuerit, tam absolvens quam confitens, si Sacerdos fuerit, Fratris alicuius aut
extranei confessionem aliquam, nisi in casu mortis, non audiat, donec per Superiorem suum cum eo super hoc
fuerit dispensatum.
[VERODUN., Et nullus Prior alienum subditum, vel subditus Sacerdos aliquem absque Prioris eius licentia,
extra mortis articulum, absolvat, cum huiusmodi absolutio nulla sit. Nam sic absolvens, et confitens si Sacerdos
fuerit, Fratris alicuius...]
53. Sed licet nullus simplex Sacerdos possit, sine consensu sui Prioris, a peccato mortali absolvere, volentes
tamen in gravioribus casibus cautius obviare, monemus omnes et singulos Sacerdotes Ordinis nostri semel,
secundo et tertio, et in virtute Sancti Spiritus praecipimus, quod nullum Fratrem absolvere debeant de furto
notabili, fornicatione, et vitio indicibili, sine [P. 44] sui Prioris licentia speciali. Contra autem facientes, trina
monitione praemissa in his scriptis, excommunicationis sententia innodamus.
[53-54 VERODUN., Intercala: Sed si aliquis Frater extra Conventum suum, aliquo, quacumque ex causa,
publice, et quod duorum vel trium testimonio probari possit, aliquid egerit quod gravi, vel graviori poena sit aut
gravissima puniendum, talis, quicumque sit ille, iudicio et disciplinae Prioris, in cuius loco, seu dioecesi vel
districtu quid tale commisit, si pro culpis suis satisfacere sponte renuerit, subiacere cogatur invitus, secundum
Ordinis instituta. Quod si effugerit, excessus suos Prior idem quam citius Provinciali vel conventuali Priori eius
enuntiare procuret, ut reus et pro culpa quam commisit, et quia contempsit satisfacere, atque fugit ultione
graviori puniatur. (Cfr. Analecta Augustiniana, II, 304-305 et infra n. 131)]
54. Mortale autem peccatum quod solum proprio Priori volumus confiteri, intelligimus esse furtum etiam de re
modica; omnem lapsum carnis; omne iuramentum, nisi a Superioris imperio exigatur; omnem coniurationem et
conspirationem; simoniam tam in dante quam in recipiente, in quo casu Prior pro absolutione et dispensatione
confitentis suo posse laboret; mendacium ex deliberatione; revelationem secreti Capituli; percussionem ex animo
factam; incendium; rem celare collatam; et si quem contigerit sine licentia extra loci septam exire; scribere, aut
legere, aut tenere, per se vel interpositam personam, libros qui docent artem nigromantiae aut experimentorum,
aut alchimiam exercere; apostasiam alicui suadere; alicui personae liberae et utili, volenti ad nostrum Ordinem
venire, ullo modo dissuadere, vel nostro Ordini volenti benefacere prohibuere; in aliquo casu vel negotio contra
libertatem, vel honorem, sive utilitatem Ordinis seu alicuius Conventus, seu loci vel Fratris eius, obedientium
ipsi Ordini, consilium, vel auxilium ullo modo praebere. Quacumque etiam istis inveniantur graviora, vel similia,
eadem Priori volumus tantummodo confiteri.
55. Quisquis vero in aliquo praedictorum casuum peccaverit, propter quod aliquis, sive in persona, sive in fama,
sive in rebus, quocumque modo laedatur, quamvis sit eius peccatum occultum, nullus Prior praesumat eum
absolvere, nisi prius laeso debite fuerit satisfactum.
56. Praeterea volumus firmiter observari, ut semel ad minus in septimana teneatur Frater quilibet debite confiteri.
Si quis autem ex contemptu neglexerit, per Priorem suum publice puniatur.
17

