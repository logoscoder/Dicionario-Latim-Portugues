transeundi ad aliquod collegium quorumcumque religiosorum, ubi non vigeat de facto disciplina et observantia
regularis. Contra facientes, poenas apostasiae incurrant ipso facto.
CAPITULUM LI
DE ORDINATIONE CONVENTUS, ET OFFICIO PROCURATORIS CURIAE ROMANAE
513. Quia Ordo potest de familia Curiae nota honoris et scandali non modica denotari, ad ordinationem eius est
cum deliberatione et diligentia praevia procedendum.
514. Statuimus igitur inviolabiliter observari, ut in ipso loco Curiae ponatur Frater aliquis pro Priore, quem fama
et vita probent laudabilem, et longaeva ac religiosa eius conversatio Ordinis zelatorem. Sit autem tantae
literaturae, quod, cum opportuerit, latino sermone sufficienter possit omnibus respondere. Alias electionem eius
seu promotionem ex nunc viribus vacuamus.
515. Conventuales vero dicti loci continue sint saltem quadraginta, scientes communiter legere et cantare. Inter
quos sint duo Lectores non mediocris literaturae, sed sufficientes tam saecularibus quam Fratribus unam vel
plures lectiones in die legere, et in omni opportunitate disputationi, sermocinationi et praedicationi parati et
prompti.
516. Sint quoque inter praedictos conventuales quatuor boni cantores, duo Diaconi, duo Subdiaconi et tres
Acolythi apti sufficienter servire Cardinalibus et Praelatis, cum ad memoratum locum venerint celebrare.
517. Vita namque eorum, scilicet, Prioris. et Fratrum dicti Conventus et omnium aliorum in eodem loco
existentium seu declinantium, in cibo et potu sit communis; ita quod in nulla singularitate victus ac specialitate
loci ad reficiendum possit, sine evidenti et rationabili causa, Prior conventualis seu Provincialis cum aliquo
dispensare. Quod si aliter aliquis, hoc est, sine licentia necessaria et rationabili causa concessa, in eodem loco
extra communem mensam, et aliud quam de communi cibo sumere attentaverint, pro qualibet vice, duobus
diebus coram toto Conventu in medio refectorii super terram nudam sedens de sibi appositis manducabit. Quod
si quis, spiritu elationis vel superbiae forte motus, dictam poenitentiam recusaverit, vel eam statim cum sibi
dictum fuerit non fecerit, post proximum sequens provinciale Capitulum suae Provinciae, duobus annis in
omnibus voce careat, et deinceps quousque sua inobedientia fuerit secundum tenorem Constitutionis huius
sufficienter purgata.
518. Praeterea, in generali Capitulo, Prior Generalis et Definitores ipsius generalis Capituli pro Procuratore
Curiae Fratrem unum ponant, qui vita et fama laudabilis in Ordine fuerit, et facundiam latini sormonis habeat et
vulgaris. Qui omnia nogotia nostrae Religionis in quocumque casu ipsam Romanam Curiam tangentia,
auctoritate praesentis Constitutionis agere et prosequi in omnibus et singulis plenarie possit, consilio tamen
aliquorum discretorum Fratrum, quos ad hoc per obedientiam vocaverit, cum opus fuerit, in arduis negotiis
reservato.
519. Eidem enim Procuratori omnes et singuli Fratres ad locum Curiae declinantes literas obedientiae
praesentent et, infra secundam diem post eorum adventum, causam totam pro qua iverunt proponant et exponant,
et tam in his quam in aliis ipsi Procuratori obediant, et secundum eius consilium et mandatum se regant.
[VERODUN: ... pro qua iverunt aperiant et exponant, et secundum eius consilium et mandatum se regant.]
520. Nullus quidem tam de forensibus quam de conventualibus Fratribus omnibus ad curiam Domini Papae nec
ad ostium alicuius Cardinalis, nec ad hospitium Camerarii, Vicecancellarii, Notariorum, Auditoris causarum,
Poenitentiariorum, Capellanorum, vel alterius Curialis vel Officialis, seu quorumcumque Praelatorum vel
Procuratorum in Romana Curia existentium personaliter accedere vel mittere sine licentia ipsius Procuratoris
audeat ullo modo.
521. Priori tamen vel Subpriori ipius Conventus liceat Dominum Papam, et Cardinales et etiam alios Curiales
interdum pro devotione et benevolentia eorum captanda et retinenda visitare, et pro eleemosynis Conventus
dumtaxat petendis, ut moris est aliorum religiosorum, ire vel mittere.
522. Alioquin, nihil Prior, vel Subprior, seu aliquis Frater Ordinis, pro se vel pro Ordine, seu pro aliqua alia
persona vel loco, petere, vel impetrare vel procurare praesumat, sine ipsius Procuratoris conscientia et licentia
speciali. Illum sane, qui aliter aliquid petere, procurare vel impetrare praesumpserit, tanquam temerarium
transgressorem mandatorum Maiorum, corrigat et increpet secundum quod sibi delicti merita suadebunt, rigore
Constitutionum Ordinis servato.
523. Ipse porro Procurator, cum ad Curiam seu alias ire voluerit, Fratrem aliquem de forensibus secundum suam
voluntatem accipiat. Quod si de conventualibus ducere, vel cum aliquo forense Fratrem aliquem mittere voluerit,
illum Priori vel Subpriori petat. Quod si Prior vel Subprior sibi concedere omittat, unum ex ipsis conventualibus,
de conscientia tamen Prioris vel Subprioris, secundum suam voluntatem accipiat. In casibus tamen repentinis, et
improviso supervenientibus, et inoppinatis, qui nullam dilationem patiuntur, recipiat socium ad votum, quotiens
talis necessitas apparebit, sine conscientia et requisitione Prioris.
524. Illos nempe, qui in eundo ad Curiam vel ibidem stando aliquid, dicto vel facto, commiserint propter quod
possit Ordini scandalum aliquod exoriri, vel ipse Ordo nota infamiae denigrari, corrigat secundum quod culpa
delictorum requirit, excessus intra locum commissos disciplinae Prioris vel Subprioris in omnibus relinquendo.
68

