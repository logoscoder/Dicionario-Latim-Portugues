culpae cogatur tribus mensibus subiacere. Eidem poenae subiaceat quicumque Frater inveniatur simoniam in
eodem casu vel in alio commisisse. Et ille qui sic receptus fuerit, etiamsi professus, statim de Ordine licentietur,
pecunia vel rebus quibuscumque sit acceptis eidem integraliter restitutis. [P. 59]
108. De regula vero beati Benedicti, Praedicatorum et Minorum Ordinum, nullus licenciatus recipiatur,
quantumcumque extiterit importunus. Alterius vero professionis, quantumcumque sit nostro laxior Ordo eius,
nullus recipiatur, nisi licentiatus. Si quis autem licentiam habens, receptus fuerit, sicut liber a saeculo fugiens, in
probatione manebit, et a die receptionis suae usque ad quinquennium ad prioratum vel subprioratum, etiam si
doctus valde et grandaevus existat, nullatenus assumetur.
109. Praeterea si Novitius, quisquis ille sit, dum in probatione fuerit, modum, qui sibi ex ordine servandus
traditur, non servaverit: ut inhoneste se habeat, aut praesumat cum aliquo malitiose contendere, seu, in superbiam
erectus, vel aliquid aliud attentet, per quod possit in domo alicuius turbationis materia suscitari, differri ipsius
eiectio non debebit, sed statim de Ordine expellatur, et Novitius qui pro sua culpa expelletur, ulterius non
recipiatur.
110. Si aliquis vero Novitius, quacumque die, infra assignatum sibi tempus probationis, respexerit retro, si
postmodum, transacta die eadem, redire voluerit, non recipiatur, nisi ea conditione et modo, ut iterum per annum
et diem debeat in probatione manere, nisi eius vita et conversatio talis fuerit, quod videatur discretioni Patris
nostri Generalis seu Provincialis illius Provinciae cum eodem misericorditer dipensare.
ADDITIO
Circa sextum decimum capitulum de tempore et qualitate eorum, qui ad Ordinem recipiuntur, dispensamus, ut
pueri annorum undecim recipi possit, et non minoris aetatis.
CAPITULUM XVII
QUALIS DEBEAT ESSE MAGISTER NOVITIORUM
ET DE QUIBUS IPSI NOVITII INSTRUANTUR
111. Prior praeponat Novitiis unum ex Fratribus Magistrum, doctum et honestum virum, approbatum et nostri
Ordinis praecipuum zelatorem, qui eos ante omnia doceat pure, ac discrete et frequenter confiteri; caste et sine
proprio vivere. Instruat eos de Regula, de Constitutionibus, de Officio, de cantu, de moribus, de signis, et aliis
observantiis Ordinis; et necessaria omnia eis apud Priorem procuret; surgere ad vigilias, si fuerint somnolenti, et
in Ecclesia excitet; et ubicumque se negligenter habuerint, eos quantum poterit, verbis et signis, obsecrando et
increpando, studeat emendare, quia eorum cura ei specialiter est commissa. [P. 60]
112. De apertis culpis et negligentiis, cum coram eo veniam petierint, aut puniat, aut in Capitulo eos accuset.
113. Doceat Novitium Magister ipse quomodo inclinationes, genuflexiones atque prostrationes, horis et locis
debitis, faciat; quomodo inclinet Conventui et unicuique Fratri, cum eum obvium habuerint; quomodo inclinet
danti sibi aliquid vel ab eo recipienti, male vel bene dicenti; quomodo designatum sibi locum teneat; quomodo et
quid oret, quam silenter, ut rugitum aliis non faciat; quanta custodia cor suum et linguam suam servet; quanta
diligentia libros et vestes, vasa et alias res Domus custodiat; quale exemplum aliis, praesertim humilitatis et
obedientiae, praebeat; ut cum nemine contendat, sed omnibus, et praecipue Magistro suo, obediat, salvo ubique
mandato Prioris, cui neminem praeferre debet; ut de occultis cum nemine, nisi cum Magistro suo, si Sacerdos
fuerit, aut cum Priore proprio debeat confiteri; ut solus cum solo, infra septam loci, sine praesentia Prioris vel
Magistri sui, vel cum ipsorum altero, vel nisi de alterius eorum licentia, vel in Missa cum solo fuerit, vel in
mensa, non maneat, nec loquatur; ut non coniungat se Conventui, nisi fuerit signo vel verbo vocatus; ut in
Regula vel Constitutionibus, plus aut minus quam expediat, dicere non praesumat; ut quando hospites aut infirmi
comedunt, illuc, nisi missus, ire non audeat; ut, cum bibit sedeat, et cum duabus manibus teneat vas in quo bibit;
ut neminem, quisquis ille sit, penitus iudicet, sed, si qua ab aliquo viderit, licet mala videantur, bona suspicetur,
vel bona intentione facta; ut non ambulet extento collo, sed fixis oculis in terram; ut, cum sibi aliquid datur,
utpote vestis, sotulares, cultellus et similia, profunde inclinans, dicat: Benedictus Deus in donis suis; ut, cum
Fratres processionaliter vadunt, socium collateralem attendat; ut non loquatur de absente nisi bona, neminem in
facie laudet, nulli iniuriam faciat, sed illatam sibi patienter ferat; ut sine licentia literas vel munera aliqua nulli
mittat, nec ab aliquo recipiat; paupertatem amet, delicias fugiat, quia castitas periclitatur in illis; ut voluntatem
propriam pro voluntate Prioris sui deserat; ut sanctam Scripturam avide legat, devote audiat et ardenter addiscat;
ut gradus parentelae suae non recitet, de generis nobilitate non se iactet, de honore saeculi non glorietur, nec de
parentum divitiis extollatur.
114. Statuimus insuper, ut singulis annis, in Capitulis provincialibus, duo vel plura loca eligantur, in quibus
Novitii, ut a suis Magistris aptius possint instrui, collocentur. [P. 61]
CAPITULUM XVIII
DE MODO PROFESSIONIS FACIENDAE TAM A FRATRIBUS QUAM A CONVERSIS
115. Completo termino probationis Novitii, Prior de vita et moribus eius diligenti examine ab illis inquirat cum
quibus fuerit conversatus. Cuius conversatio, si adeo sancta et honesta extiterit, ut de sua perseverantia spes
probabilis habeatur, Prior in Capitulum vocari faciat illum, quem sic coram omnibus alloquatur: care Frater, ecce
tempus tuae probationis completum est, in quo expertus es omnem asperitatem Ordinis nostri, et in omnibus,
24

