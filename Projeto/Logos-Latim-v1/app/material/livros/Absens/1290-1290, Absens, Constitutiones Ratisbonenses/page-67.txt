QUAE SIT GRAVIOR CULPA
501. Gravior culpa est: si quis per contumaciam vel manifestam rebellionem Priori suo per diem integrum
inobediens extiterit, vel cum eo, intus vel foris, proterve et perverse persistens in sua duritia saltem per diem, non
acquiescens veritati, postposita omni reverentia et paternali timore, quasi de pari contendere ausus fuerit; si quis
mortale peccatum manifeste commiserit; si quis procuraverit quod ipse vel alius ab obedientia Generalis Prioris
eximatur; si quis rem sibi collatam receperit de his quae prohibentur recipi, vel collatam celaverit, quem beatus
Augustinus furti iudicio dicit esse condemnandum.
502. Si proclamatus convictus fuerit, sponte surgat et crimen suum publice confiteatur et, denudatus cuculla,
vapulet quantum Priori videbitur expedire, et sit in omnibus novissimus in Conventu; in refectorio ad
communem mensam cum ceteris non sedebit, sed in medio refectorii in terra sedens, super nudam tabulam
comedet; et providebitur ei grossior panis et potus aquae, nisi Prior ei aliquid per misericordiam impendat; nec
reliquiae prandii eius cum aliis admisceantur; ad canonicas Horas et ad gratias post comestionem, ante ostium
Ecclesiae, transeuntibus fratribus, iaceat dum intrant et exeunt; nullus itaque audeat se coniungere illi nec aliquid
mandare.
503. Prior tamen ne in desperationem labi possit, mittat ad eum seniores, qui moneant eum ad poenitentiam,
hortentur ad patientiam et satisfactionem, et si viderint in eo cordis humilitatem, tunc totus Conventus roget pro
eo, et non renuat Prior cum eo facere misericordiam; et, si videbitur, vapulet denuo ad pedes singulorum: primo
Prioris, deinde utriusque lateris sessorum.
504. Talis enim, quamdiu erit in hac poenitentia, non communicet, nec veniat ad osculum pacis, nec vocetur vel
scribatur ad aliquod officium in Ecclesia, quamvis ad Officium stare possit, nec ulla ei nisi servitutis committatur
obedientia, nec habitum Religionis portet ante plenariam satisfactionem.
505. Si fuerit Sacerdos, vel Diaconus, vel Subdiaconus seu Praedicator his officiis non fungatur, nisi postmodum
religiose fuerit conversatus.
506. Si quis per conspirationem vel malitiosam concordiam adversus Priorem suum manifeste se ererexerit,
modo supradicto poeniteat, et vocem in Capitulo non habeat donec per generale Capitulum secum fuerit
dispensatum.
507. Quicumque vero poenitentiam gravioris culpae portat iuxta Ordinis instituta, donec ipsam poonitentiam
compleat, a primo die usque ad ultimum, careat Professorum habitu.
508. Fratres vero qui in medio refectorii super nudam terram ad manducandum sedere debent, ita de sero sicut de
mane, tempore quo Conventus bis in die reficitur, sedeant.
CAPITULUM L
QUAE SIT CULPA GRAVISSIMA
509. Gravissima culpa est: incorregibilitas illius qui nec culpas timet committere et poenas ferre recusat, de quo
dicitur in Regula, ut si ipse non abscesserit, de vestra societate proiiciatur, secundum Apostolum, qui
haereticum hominem, post trinam monitionem adhibitam et incorregibilitatem patefactam, devitari iubet,
tanquam peccantem peccatum ad mortem, quoniam subversus est, qui huiusmodi est.
510. Hic quidem habitu exutus, sicut a corde Professionem abiecit sic et Professionis habitum deponere cogatur,
si tamen usque ad horam illam sani capitis et integri sensus extiterit. Nam sub qualibet occasione alicui non est
danda licentia recedendi, ne canonica disciplina veniat in contemptum, dum habitus canonicae Religionis
despicitur in indignis.
511. Si vero in aliquo casu Frater aliquis erit ab Ordine licentiandus, solum ad Generalem Priorem hoc facere
pertinebit. Forma vero literarum dimissoria talis erit.
512. Universis praesentes literas inspecturis Fr. N., humilis Prior Generalis Ordinis Fratrum Eremitarum Sancti
Augustini, salutem in domino sempiternam. Ad vestrae caritatis notitiam cupio pervenire, quod Fratri N., Clerico
vel Laico nostri Ordinis professo, praesentium exhibitori, ad Ordinem Sancti Benedicti ubi vigeat observantia
regularis, vel Cisterciensium seu Cartusiensium, concedo licentiam transeundi, assignans ei terminum trium
mensium ad alterum dictorum Ordinum ingressum procurandum. Et postquam dictus Frater N. in altero ipsorum
Ordinum canonicam fecerit professionem, sit a nostra et nostri Ordinis obedientia absolutus. In cuius rei
testimonium, sigillum nostrum praesentibus duximus apponendum. Datum in Urbe, quarto kalendas augusti.
ADDITIO
Circa quinquagesimum capitulum de gravissima culpa addicimus quod nullus apostata de Ordine nostro
licentietur, nisi prius revertatur ad Ordinem, et saltem per duos menses vel amplius, prout sua demerita exigent,
in carcere steterit. Et ex tunc, si expedierit, Prior Generalis, vel Provincialis ex commissione Generalis, sibi
licentiam dimissoriam largiatur. In forma autem licentiandi Fratres ab Ordine, volumus quod in illa parte
licentiae ubi dicitur ad Ordinem sancti Benedicti, semper ponatur, excepto Ordine sive collegio monachorum
quorumcumque, in quibus de facto minor religio observatur, et ubi statutum apostolicum non contigerit
observare; quod dicimus propter statutum domini Benedicti Papae, qui statuit quod religiosi Mendicantes non
possint transire ad nigros monachos vel ad albos, praecipientes districte quod nullus deliberate petat licentiam
67

