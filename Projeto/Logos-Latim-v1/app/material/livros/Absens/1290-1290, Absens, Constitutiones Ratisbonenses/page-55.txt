393. Postquam vero tam super culpis quam super petitionibus et aliis omnibus plene deliberaverint, Capitulum
convocent, et quidquid statuerint seu definiverint unus eorum legat coram omnibus, nisi forsitan aliquid
ordinaverint faciendum, quod tunc expediat haberi secretum.
394. Deinde fiant correptiones, in quibus nullus, quicumque sit ille, Generalis et Definitorum iudicio contradicat,
nec ab eorum definitionibus, seu sententiis aut praeceptis appellet. Insuper eisdem Definitoribus Generalis ipse
quantum est ad correctionem et emendationem suam, humiliter obedire debeat. Quia, etsi Pater Ordinis
excellentia singularis praelationis, Frater tamen est paris voto professionis.
395. His autem omnibus expeditis, fiant recommendationes, et primo Summi Pontificis, et Fratrum suorum, et
Diocesanorum, et Praelatorum omnium gratiam et communionem Apostolicae Sedis habentium. Deinde Regum,
et Principum et Baronum christianorum Romanae Ecclesiae faventium, et benefactorum omnium utriusque sexus
Ordinis nostri vivorum. Et iniungantur speciales Missae et Orationes pro Summo Pontifice, et Collegio
Cardinalium, et pace et tranquillitate Sacrosanctae Romanae Ecclesiae, et etiam pro vivis et mortuis
benefactoribus nostrae Religionis, atque mandetur ut per omnia loca Ordinis ad executionem ducantur. [P. 129]
396. Facta recommendatione surgant omnes et dicant Psalmum Ad te levavi cum Gloria Patri. Deinde dicat
Generalis vel alius cui ipse innuerit: Oremus pro Domino Papa. Dominus conservet eum, etc. Salvos fac servos
tuos. Deus meus, etc. Domine, exaudi. Dominus vobiscum. Oremus. Omnipotens sempiterne Deus, qui facis
mirabilia magna solus, praetende super famulum tuum N. et super cunctas congregationes illi commissas
spiritum gratiae salutaris, et, ut in veritate tibi complaceant, perpetuum eis rorem tuae benedictionis infunde.
Praetende, Domine, misericordiam tuam famulis et famulabus tuis, dexteramque caelestis auxilii, ut te toto corde
perquirant, et quae digne postulant consequantur. Per Christum.
397. Generalis autem vel unus Definitorum pronuntiet ubi et quando debeat sequens Capitulum celebrari. Quo
facto, Cantor incipiat alte Te Deum laudamus, et omnes processionaliter ad Ecclesiam vadant. Et, completo
Hymno, Generalis dicat: Salvos fac servos. Mitte eis auxilium. Domine, exaudi. Dominus vobiscum. Oremus.
Adesto, Domine, supplicationibus nostris, et viam famulorum tuorum in salutis tuae prosperitate dispone, ut
inter omnes viae et vitae huius varietates, tuo semper protegantur auxilio. Per Christum Dominum nostrum.
Amen.
398. Qua finita, dicat Generalis: Adiutorium nostrum. Et tunc facta Confessione et Absolutione, det eis
benedictionem, dicens: Benedictio Dei Omnipotentis, Patris, et Filii et Spiritus Sancti descendat super vos, et
maneat semper.
399. Deinde Fratres ad loca sibi assignata in nomine Salvatoris recedant.
ADDITIO
Circa tricesimum octavum capitulum de celebratione Capituli generalis addicimus quod in quolibet loco nostro
Ordinis, non solum in vigilia, sed etiam in vigilia vigiliae Capituli generalis, Missa de Spiritu Sancto solemniter
celebretur. Et quod in loco convenienti altare ordinetur, ubi Definitores omnes cum Patre nostro Generali, omni
mane, antequam aliquid tractare incipiant, Missam audiant, in communi, nisi illa die sint in Missa conventuali.
Item quod Prior Generalis resignet sigillum, et reddat rationem Definitoribus de omnibus receptis et expensis
illius triennii, et hoc idem per se, vel per alium faciat Ordinis Procurator.
Praeterea statuimus quod nullum Capitulum generale vel provinciale possit aliquid definire, nisi sint omnes
Definitores simul, hoc extendentes ad Definitores Capituli provincialis.
Nec aliquis deducat ad Capitulum generale vel ad Generalem [P. 130] quaestiones sive causas, quae per
Capitulum provinciale vel per Provincialem poterunt expediri. Secus faciens non audiatur, et pro temeritate sua
puniatur. Prior vero Provincialis, qui quaestiones seu causas subditorum suorum coram se deductas, quae per
eum possunt expediri aut expedienter terminari, et suo defectu vel negligentia, ad Capitulum generale vel ad
Generalem deduci fecerit vel permiserit, voce sit privatus, et per triennium ad omnem curam animarum
ineligibilis sit ipso facto. Idem praecipimus conformiter de Prioribus localibus, si deferunt ea quae per ipsos
poterant expediri ad Provincialem sive ad Capitulum provinciale.
CAPITULUM XXXIX
DE FORMA ELECTIONIS PRIORIS GENERALIS OBSERVANDA
400. Congregatis in Capitulo Fratribus qui sunt de corpore Capituli generalis ad signum campanae Capituli, si
ipsi Fratres electores per formam scrutinii eligere volunt, procedant ad electionem in hunc modum.
401. Primo eligant ex se ipsis, non per scrutinium sed publice, in communi, tres Fratres, religiosas et graves
personas, qui audiant et conscribant scrutinium de electione Prioris Generalis celebranda. Et modus eligendi tres
supradictos Fratres talis erit: unus de Definitoribus, in Ordine antiquior vel quasi antiquior, incipiat ab uno capite
voluntatem singulorum exquirens, dicendo coram omnibus: Frater N., quos tres Fratres de praesentibus vis pro
Scrutatoribus? Et sic procedat usque ad ultimum. Et illi tres Fratres, in quos maior pars concordaverit, erunt
Scrutatores.
402. Deinde, illi tres Fratres sic electi seorsum sedeant, ita quod ab omnibus videri possint et non audiri, et unus
ex eis vota omnium scribat, ita quod primo vocem suam, postea sociorum, deinde aliorum omnium singulariter
ad eos accedentium. Et dicat quilibet de electoribus in hunc modum: Ego, Frater N., Provincialis talis Provinciae,
55

