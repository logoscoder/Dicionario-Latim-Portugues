478. Pecuniam vero Conventus, vel si quam in custodia habet Procurator loci, de conscientia et voluntate Prioris
et de conscientia trium vel quatuor ad minus seniorum Fratrum de Conventu, apud aliquam securam et honestam
personam possit deponere tempore necessitatis.
479. Si quis autem circa quantitatem unius unciae argenti alicui personae vel loco furtive sustulerit, rem
restituere compellatur, et poena gravioris culpae per duos menses puniatur. Si vero aliquis de quantitate maiori
furtum commiserit, per sex menses carceretur et semper secunda, quarta et sexta feria in pane et aqua ieiunet.
[VERODUN: ... per duos menses puniatur, cum quo Prior suus in silentio, cibo et potu, praeterquam in quarta et
sexta feria, valeat dispensare. Si vero aliquis... Alla fine ... per sex menses captivetur et semper quarta et sexta
feria in pane et aqua ieiunet.]
480. Si quis enim calices, vel aliqua alia ornamenta furari praesumpserit, poenae carceris mancipetur, unde exire
non debeat sine Generalis vel Provincialis licentia, speciali. Et secunda, et quarta et sexta feria, donec ibidem
steterit, in pane et aqua sine ulla dispensatione ieiunet.
[VERODUN: Quod si quis calices vel libros seu vestes vel ornamentum Ecclesiae furari sacrilega manu
praesumpserit, ponatur in carcere, unde exire non debeat sine generalis vel provincialis Capituli licentia speciali,
et in supradictis diebus poena, quae in eis est posita, puniatur.]
481. Si vero contra aliquem Fratrem de furtis laboret infamia et, post huiusmodi infamiam, in furto fuerit
deprehensus aut de eo convictus, postquam extractus fuerit de carcere, in quo steterit, per sex menses habitu
Professorum, et voce debeat usque ad quinquennium sine dispensatione carere.
482. Praeterea, si quis, exigentibus suis meritis, fuerit in vinculis positus aut carceri mancipatus, et aliquis de
Fratribus nostris, quicumque sit ille, ad fugiendum eum vel inde extrahendum, per se vel per interpositam
personam, eidem dederit, ullo modo vel ingenio, consilium, auxilium vel favorem, ipse talis in eadem poena
ponatur. Et idem iudicium de custodibus captivorum, si per eorum negligentiam fugerit, observetur.
483. Fugiens autem de carcere vel de alia poena, si postmodum redierit vel capi poterit, poenis in quibus erat
subiacere, et in loco sive in Provincia ubi erat manere cogatur. Incarcerati autem habitu careant, quamdiu fuerint
in carcere vinculati.
[VERODUN: Fugiens autem de carcere vel de alia poena pro culpis suis de Ordine exiens, si postmodum..., Ã¨
aggiunto: Si quis vero in casu aliquo simoniam commisisse convictus fuerit vel confessus, in omni vita sua
vocem in Capitulo vel alibi in negotiis aliquibus Ordinis in communi aliquo non habebit, nisi cum eo per duo
generalia Capitula continua fuerit dispensatum. Atque omni re, in substantia qualicumque consistat, quam in
simoniae ipsius commissione recepit, omnino privetur, et in commodum loci seu Provinciae, in cuius
detrimentum commissa fuerit, convertatur.]
ADDITIO
Circa quadragesimum quintum capitulum de proprietariis addicimus quod nullus Frater aurum, argentum in
quacumque specie, libros vel alias quascumque res, extra locum Ordinis nostri deponat, mutuet vel retineat,
quocumque titulo, sine plena de omnibus illis conscientia et licentia Prioris sui, registrata in quaterno publico,
qui apud Sacristam diligentissime conservetur. Prior vero conventualis sine simili conscientia et licentia
Provincialis, et modo simili registrata. Prior autem Provincialis sine Prioris Generalis licentia consimili, et simili
modo registrata in aliquo Conventu suae Provinciae. Si quis contra fecerit, pecunia et rebus huiusmodi extra
Ordinem retentis sit privatus, et de eis fiat sicut de rebus Fratrum decedentium. Et nihilominus si fiat in fraudem
alienandi huiusmodi res ab Ordine, talis sit ipso facto excommunicationis vinculo innodatus. Per hoc tamen non
intelligimus quod si quis Frater mutuaverit alicui personae fidedignae nostri Ordinis non professae, librum vel
libros, per aliquod tempus, debere ipso vel ipsis privari. Item si aliquis Frater convincatur de rebus mutuatis
usuram recepisse, ille rebus talibus privetur, et tribus mensibus carceri mancipetur. Item statuimus quod nullus
Frater alicuius mercantiae, per se vel per alium, intra vel extra Ordinem, in pecunia sive in aliis rebus, lucri gratia
exerceat. Contra faciens, rebus talibus in quacumque substantia fuerint privetur, Conventui de cuius quaesta talis
Frater fuerit oriundus applicandis, et nihilominus inhabilis permaneat per biennium ad omne officium curam
habens animarum adnexam. Praeterea quicumque Frater inventus fuerit ludere ad taxillos, aut ludentibus
assistere, tam ludens quam assistens per sex menses carceri mancipetur. Eandem poenam volumus incidisse eum
qui ludit, etiam sine taxillis, pro pecunia vel alia re, cuius perditione Frater notabiliter damnificatur.
CAPITULUM XLVI
QUOMODO APOSTATAE RECIPIANTUR, ET DE POENITENTIA EORUMDEM
484. Cum, doctrina apostolica suadente, quilibet in vocatione, qua ad cultum divini obsequii vocatus est, debeat
immobilis permanere, statuimus, et ordinamus et praecipimus inviolabiliter observari, ut nullus Frater in nostro
Ordine Eremitarum Sancti Augustini professus debeat extra ipsum Ordinem, sine debita licentia petita et obtenta
Prioris Generalis praemissi Ordinis, exire. Si autem Fratrem aliquem sine praedicta licentia ipsius Prioris
Generalis Ordinem praescriptum exire contingat, illum primo, secundo et tertio monemus, inducimus et
hortamur, et eidem praecipimus per obedientiam salutarem, ut per totam diem, qua sine praemissa licentia
Generalis Prioris Ordinem praenotatum exivit, et quam sibi pro peremptorio termino assignamus, ad ipsum
Ordinem redeat. Quod si illa die ad praefatum Ordinem non redierit, scientes ipsum ex hoc contumacem et
64

