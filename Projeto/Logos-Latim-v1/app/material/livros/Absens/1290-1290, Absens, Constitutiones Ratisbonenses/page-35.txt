209. In electione Fratris, qui pro Capitulo loci sive Domus cum Priore conventuali ad provinciale Capitulum ire
debet, et eius qui pro Vicario, ubi non est Subprior, remanere debebit, servabitur iste modus.
210. Fratribus omnibus qui erunt de Capitulo congregatis in unum, eligantur duo Fratres qui super electione
utriusque audiant vota Fratrum, primo vota sua scribentes et postea ceterorum, hoc modo: Fr. N. consentit in N.
Fratrem pro Vicario eligendum, et pro Discreto in Fratrem N. Quo facto, coram omnibus, unus illorum duorum
pronunciet sive publicet quis Vicarius et quis pro Discreto nominatus erit. Et postea, de voluntate omnium, unus
de scrutatoribus eundem vel eosdem eligat, sic dicendo: Ego, Frater N., nomine meo et nomine omnium ad quos
spectat electio Vicarii et Discreti, eligo Fratrem N. in Vicarium talis loci, et Fratrem N. in Discretum Capituli
provincialis talis Provinciae celebrandi in Conventu N. tali die.
211. Et tunc, egresso Priore de Capitulo, ipsi duo Fratres qui audierunt scrutinium et Frater Discretus tunc
electus, sedentes hi tres remote, ita ut ab aliis videri possint non tamen audiri, primo scribant quid eorum quilibet
sentiat de Priore, scilicet, an velint illum repetere in Priorem. Et postea super eodem inquirant diligenter, et
fideliter scribant quid Fratres alii sentiant de Priore: utrum velint illum absolvi, an in dicto officio confirmari. [P.
85]
[VERODUN., ...scilicet an velint ipsum absolvi, aut velint ipsum iterum repetere in Priorem...]
212. Si vero contigerit, quod praedicti duo auditores scrutinii, unus pro Vicario et alius pro Discreto fuerint
electi, aut aliquis eorum pro Vicario vel pro Discreto electus fuerit, Frater alius de Conventu, iuxta praedictam
formam, de novo eligatur, qui cum praedictis duobus, scilicet Vicario et Discreto, super facto Prioris, ut superius
dictum est, audiant vota Fratrum. Quo electo, Prior egrediatur extra Capitulum et Fratres super facto Prioris,
sicut superius continetur, cum gravitate procedant.
213. Si autem aliquis Frater, cuiuscumque conditionis existat, inveniatur procurare voces pro aliquo Fratre
eligendo ad curam animarum vel ad aliquod officium Ordinis, quindecim diebus in pane et aqua, sedendo in
medio refectorii, ieiunet, et qualibet die recipiat disciplinam, et usque ad triennium careat voce.
[VERODUN., Ã¨ omesso.]
214. Capitulum autem seu Conventus petens Priorem suum absolvi per literas ex parte Conventus, causis huius
absolutionis in ipsis literis assignatis, petat aliquem religiosum virum a Vicario et Definitoribus sibi in Priorem
praeficiendum; et in petitione eorum successive plures ponant, eo quod si de primo, quem sibi omnino dare
debent, non potest satisfieri eis, ut puta quia forte ad curam ex aliqua causa rationabili non potest assumi, vel
quia a maiori et digniori loco petitur in Priorem, aut quia tanta instantia petit ipso anno sine cura animarum
manere, quod eius humilitas obtinet gratiam remanendi, satisfaciat eis de secundo. Quod si de secundo, simili
modo, eis satisfieri non potest, quod satisfaciat eis de tertio. Hoc tamen prae omnibus observato, ut semper ille
detur, qui ab omnibus et concorditer, vel a maiori parte ex eis, petitur in Priorem. Alioquin ipso facto sit irritum
et inane quidquid de institutione alicuius Prioris factum fuerit, Constitutionis huius ordine praetermisso; et tunc
electio ad Conventum revertatur.
[VERODUN., Quicumque autem Conventus Priorem suum absolvi petierit, causis pro quibus voluerit aut petit
absolutionem fieri assignatis, nominet tres Fratres, vel plures, successive in scriptis, quorum unus a Vicario et
Definitoribus Capituli praeficiatur eis in Vicarium, si Prior eorum contingat absolvi, cum alium eligere non
possint, donec Prior eorum fuerit absolutus.]
215. Super his et aliis vota omnium et singulorum Fratrum, nihil addito vel diminuto, distincte et aperte, unus ex
his scrutatoribus coram aliis scribat, et literam scriptam cum [P. 86] sigillo Conventus, vel Prioris si Conventus
sigillum non habet, statim sigillari faciat; et ipsam sic sigillatam Vicario et Definitoribus per Discretum loci
transmittat.
[VERODUN., Conscriptis dictis et voluntatibus singulorum, servata in omnibus forma suorum verborum, ab eis
per unum ex ipsis scrutatoribus, aliis duobus praesentibus, in forma epistolae reducantur. Quam sub sigillo
Conventus, aut si Conventus sigillum non habuerit sub sigillo Prioris, quod ipse spontanee offerat, clausam,
Frater, qui pro Discreto erit electus ad Capitulum provinciale, portabit eam Definitoribus ipsius Capituli
oblaturus. Eisdem vero scrutatoribus et Fratribus aliis firmiter inhibemus, ut ea quae circa petitionem
absolutionis aut confirmationis Prioris eorum scripserint, in toto vel in parte, nemini revelare praesumant, nisi
Vicario et Definitoribus provincialis Capituli, si necessitas suadebit.]
216. Quod si quis aliquid operatus fuerit, propter quod vota Fratrum, nihil addito vel diminuto, ad Vicarium et
Definitores Capituli non perveniant, per annum careat voce, et per duos menses subiaceat poenae gravioris
culpae.
217. Prior autem qui a Conventu repetitur in suo statu omnino remaneat, nisi aliud obsistat canonicum, propter
quod remanere in officio non possit.
[VERODUN., i nn. 216 e 217 sono omessi.]
218. Si vero in electione Vicarii, aut eius qui pro Conventu ad provinciale Capitulum iturus est, vel etiam
Subprioris Fratres se in partes aequales diviserint, illius partis praevalebit electio, quam Prior sine vitio
acceptabit. Vitium intelligitur esse si sufficientior non praefertur.
35

