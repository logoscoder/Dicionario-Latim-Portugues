ET QUALITER RES EIS CONCESSAE DISTRIBUANTUR
90. Cum aliquis Frater infirmatur, volumus ut statim omnino pure et debite confiteatur, et tradatur sibi
sanctissimum Corpus Christi; et si adeo postmodum gravetur, ut, vel aliquibus inditiis vel medicorum iudicio, de
eius non videatur deberi aut posse sperari sanitate, quamdiu sani et integri sensus est, secundum morem sanctae
Ecclesiae catholicae et nostri Ordinis, ungatur, et circa eum omnis custodia et diligentia adhibeatur. Ipsum
quoque Prior et Fratres dulciter, verbo et obsequio adiuvent et confortent; atque ab omnibus, orationis
quotidianae suffragio, sublevetur. Et sit unusquisque memor suae conditionis, quoniam mors porta est, per quam
transit omnis caro. Nec relinquatur sine custode die ac nocte, donec anima eius egressa sit de corpore. In hora
egressionis animae eius a corpore, ad signum infirmarii vel Sacristae, sine mora omnes Fratres conveniant circa
eum, et Officium super eum debito modo persolvant.
[VERODUN., Omite:Nec relinquatur... de corpore]
91. Mortuus vero spolietur ab aliquibus, et lavetur ab illis, quibus Prior iniunxerit, reverenter; et deinde, cuculla
indutus, et caligis longis aut brevibus calceatus, et corrigia cinctus, ponatur in feretro. Et tunc, peractis quae
debentur ex Ordine, sepeliatur honeste.
92. Sepulto eo, et ceteris aliis expeditis, conveniant in Capitulo Fratres, quibus Prior iniungat, ut singuli quam
citius solvant, secundum statuta Ordinis, debitum pro defuncto.
93. Et si qua bona de iure hereditario post decessum suum remanserint, ad locum qui eum in Christo genuit,
deductis tamen expensis infirmitatis et sepulturae, devolvantur. Alia vero bona deveniant ad communitatem
Provinciae, de quibus simili modo deducantur expensae. Si aliqua bona hereditaria non habebat, [P. 55]
vestimenta et calceamenta tamen volumus quod sint illius loci in quo erat conventualis tempore mortis.
94. Bona vero Generalis Prioris, ubicumque decedat, ad manus Definitorii generalis Capituli deveniant, quae,
praeter hereditaria, omnia convertantur in communitatem Ordinis. Quod si fuerit Lector et de aliqua Provincia
habuerit libros, illi libri convertantur ad illam.
95. Libri autem Lectorum, quos a Provinciis habuerint, ad proprias Provincias revertantur.
[VERODUN., Libri autem Lectorum, quos a Provincia habuerint, quae miserunt eos Parisius, ad ipsas Provincias
revertantur]
96. De libris vero et rebus apostatarum, qui ante mensem ad Ordinem non redierint, et illorum Fratrum qui pro
suis culpis perpetuo incarcerantur, vel de Ordine expelluntur aut licenciantur, simile iudicium, ut superius de
rebus defunctorum tactum est, volumus observari.
97. Praeterea, Fratri existenti in sanitate liceat librum sive aliquam aliam rem, de licentia sui Superioris, loco vel
alicui Fratri de Ordine dare, ita tamen, quod ipsam rem, vel librum seu usum eius, ex tunc de cetero non possit
habere. Quod si secus fuerit factum, concessio sive donatio huiusmodi nullam habeat firmitatem.
ADDITIO
Circa quartum decimum capitulum de rebus Fratrum decedentium statuimus quod bona Fratris decedentis ad
locum illius terrae de qua terra vel de cuius loci quaesta oriundus fuit ipse Frater, undecumque licite sibi
advenerint, devolvantur, deductis convenientibus expensis infirmitatis, et sepulturae et unius pictanciae
faciendae in Conventu in quo sepultus fuerit ipse Frater. Quod etiam de Generali, et Provincialibus Prioribus
volumus observari, hoc excepto, quod expensae infirmitatis Prioris Generalis, et Sociorum suorum in Romana
Curia, de bonis ad communitatem Ordinis pertinentibus persolvantur.
Vestimenta autem Fratris decedentis ab hac vita, taxata secundum Constitutiones, et calceamenta sint illius loci,
in quo Frater moritur, vel in cuius quaesta decedit.
Volumus autem quod in Provinciis illis, in quibus plerumque pauperes Novitios recipere consuevit, vestimenta
Fratrum decedentium non vendantur, sed pro pauperibus recipiendis Novitiis reserventur, quae per Priorem
localem, cum consensu Conventus, distribuantur. [P. 56]
Libri vero Fratrum decedentium nullatenus alienentur, nec distrahantur, sed omnes ad armarium convertantur. Si
secus factum fuerit, alienans vel distrahens poenas alienantibus libros librariae inflictas, inferius capitulo
tricesimo septimo, incidat ipso facto. Possunt tamen, de his libris, minus utiles in alios meliores et utiliores
commutari.
CAPITULUM XV
DE MODO RECEPTIONIS NOVITIORUM
98. Si quis in Ordine nostro recipi petierit, non statim annuatur ei, quicumque ille sit, sed probetur spiritus eius si
ex Deo est. Quod si perseveraverit in proposito, et fuerit persona idonea, post oblatam ei spem a Priore et a
maiore parte Capituli suae receptionis, hora, quam Prioris et aliorum Fratrum seniorum discretio providebit,
Fratribus congregatis in unum, ab uno Fratre vel duobus, qui eum de modo misericordiae petendae diligenter
instruxerint, ducatur in Capitulum, et in medio stans prosternat se, et interrogatus a Priore: quid petis?,
respondeat: misericordiam Dei, et vestram.
99. Deinde Prior iubeat eum surgere, ab eo diligenter inquirens an sit coniugatus vel servus, aut ratiociniis
obligatus, sive si habeat infirmitatem occultam. Qui si responderit alicui illorum casuum se teneri, repellatur,
tanquam subiectus iuri alieno vel tanquam ferendum pondus Religionis ineptus. Sed si ab his omnibus liber erit,
22

