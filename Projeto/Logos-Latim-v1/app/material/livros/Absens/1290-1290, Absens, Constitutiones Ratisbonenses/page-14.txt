17. Post Matutinum omni tempore, exceptis diebus Coenae Domini, et Parasceve, et Sabbato Sancto tantum,
ubique in Ordine nostro, Fratres Capitulum intrent sive dies ferialis fuerit sive festus. Intrante vero Conventu
Capitulum, vadant singuli sedere in locis suis ordinate, inclinantes se prius ad Crucem: et si Prior vel eius vicem
gerens ultimo venerit, omnes ei reverenter assurgant.
18. Ipso igitur Priore et ceteris post eum sedentibus, Lector surgat, et quae sequenti die in Kalendario vel
Martyrologio sunt pronunciet, scilicet quotus fuerit in mense dies sequens, et quod in ea festum vel vigilia, vel
utrumque; et in fine subiungat: [P. 36] Et aliorum plurimorum sanctorum Martyrum, Confessorum atque
Virginum. Tunc surgentibus omnibus, et ad Crucem se vertentibus, dicat Hebdomadarius: Pretiosa in conspectu
Domini, etc. Et ad primum Deus, in adiutorium meum intende, Fratres signent se signo crucis. Completa oratione
Dirigere, sedeat Prior, et Conventus post eum. Lector itaque stans dicat: Iube, Domne, inclinans se ad
benedictionem Prioris, qui det illam, aut tenens locum eius, alioquin antiquior in Ordine, qui fuerit in Capitulo,
ut in Breviario reperitur. Et Lector legat Capitulum quod pro tempore habetur. Et dicto Tu autem, subiungat
Commemoratio Fratrum, familiarium, propinquorum et benefactorum defunctorum Ordinis nostri. Tunc Prior
dicat: Requiescant in pace. Et Conventus respondeat: Amen. Tunc Prior dicat: Adiutorium nostrum, etc. Qui
fecit. Deinde Benedicite, ut in Breviario continetur.
[VERODUN., ... atque Virginum. Et si die ipsa festum aliquod aut Vigilia non fuerit, pronunciato die, addat: et
natale plurimum sanctorum Martyrum, etc. Tunc surgentibus...]
19. His expletis, Lector legat de Constitutionibus quantum Priori placuerit, et ex tunc accedat reverenter ad
Priorem, librum Constitutionum afferens, locum lectionis ei digito ostendens, et postea vadat sedere in loco suo.
Prior autem, nisi fuerit hora nimis brevis, sententiam lectionis, si adfuerint ibi Fratres eam non intelligentes,
exponat eis. Et si omnes intelligentes fuerint, de lectione ipsa, quantum ei videbitur, Lector legat. Volumus enim
ut Constitutiones nostri Ordinis in Capitulo sic frequenter legantur, ut eas etiam nullus minus intelligens ignoret.
Exposita vero aut lecta lectione eadem, si de culpis agi debebit, Prior dicat: Agarnus de culpis. Et tunc omnes
prosternant se, qui cognoverint se culpabiles, et ipsis dicat Prior: quid dicitis? Et quilibet eorum respondeat,
dicens: meam culpam. Et dicat eis: surgite. Qui surgentes humiliter et pure confiteantur culpas suas, incipientes a
senioribus, ita videlicet, ut completo choro Subprioris, incipiant a capite alterius chori. Et uno stante et seipsum
accusante, ceteri sedeant et taceant donec dixerit.
20. Et si aliquis de non prostratis fuerit proclamatus ab aliquo Fratre, qui modus proclamationis talis est: Frater
N. habet dicere suam culpam, et ipse sic proclamatus prosternat se, dicens humiliter: meam culpam. Et postea
surgat, Priore sibi dicente: surge, et humiliter et pure confiteatur culpam suam. Quod si non recordatur, dicat
proclamans: recordetur Frater, quod tale quid dixit vel fecit.
21. Si vero Fratres hospites habent dicere culpam suam, antequam Fratres conventuales eam humiliter
confiteantur. Conversi vero faciant illud idem.
22. Si autem in Capitulo sermo fieri debebit, is qui facturus est illum, flexis genibus benedictionem suscipiat a
Priore. [P. 37]
23. Expletis vero omnibus quae eadem hora instant, surgat Prior et ceteri post eum, et versis omnibus ad Crucem,
dicat Prior: Adiutorium nostrum. Ad quod Conventus respondeat: qui fecit. Et hoc dicto, inclinent se omnes ad
Crucem, et sic cum silentio egrediantur. Quando autem de culpis non agitur et silentium non solvitur, adiutorium
nostrum semel dictum sufficiat.
[VERODUN., ...Quando autem de culpis vel alio aliquo non agitur, et silentium non solvitur Adiutorium
nostrum, quod dicitur post Pretiosa ante Benedicite, Capitulum terminatur].
24. Secunda vero et sexta feria de culpis agatur in Capitulo. Et aliis diebus de culpis agi poterit si, causa aliqua
rationabili subsistente, discretioni Prioris videbitur expedire.
25. In illis autem locis in quibus viget Studium Theologiae, exceptis illis diebus in quibus de culpis agendum est,
Prior, maxime tempore hiemali, dispensare, si sibi videbitur, poterit, ut non omni die Capitulum Fratres
Studentes intrent.
ADDITIO
Circa tertium capitulum de modo procedendi in Capitulo addicimus quod cuilibet Fratri, cui poenitentia debet
imponi, dicatur quare talis poenitentia imponatur, et ante poenitentiam detur ei locus debitae defensionis, cum
contra rationem sit quod aliquis sine audientia condemnetur. Contra facientes per suum Superiorem graviter
puniantur, et sententia taliter data vel poenitentia contra hanc formam imposita nulla sit ipso facto. Per hoc tamen
nolumus intelligi quod in correptionibus in nostro Ordine fiendis sicut in foro contentioso procedatur, sed
procedendum erit potius simpliciter et de plano, secundum nostrarum Constitutionum tenorem. Inhibentes ne
quis ab huiusmodi correptionibus et defensionibus recursum habeat ad iuristas. Si quis vero a processibus, seu
visitationibus aut correctionibus officialium Ordinis nostri indebite et frivole appellaverit, ex nunc prout ex tunc,
sic appellantem inepte poenae carceris adiudicamus, inde non liberandum sine Prioris Generalis licentia speciali.
Item si de Fratris alicuius delicto grave scandalum oriatur, possit admitti testimonium saecularium personarum
non suspectarum, prius tamen ab eis praestito iuramento de veritate dicenda, et de maturo bonorum Fratrum
consilio, ad poenam procedi potest contra talem Fratrem. [P. 38]
14

