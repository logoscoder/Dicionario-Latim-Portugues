Item mandamus quod si quis sufficienter convictus fuerit insistere doctrinis peregrinis et suspectis, quae sunt
scandalum simplicium, et fidei laesionem, si Studens, studio; si Lector, lectoria; [P. 120] si Baccalarius,
praesentatione; si Magister, magisterio sit privatus.
Constitutionem vero dantem Lectoribus vocem in Capitulo provinciali, restringimus ad Baccalarios et Biblicos
parienses, ac Lectores actu legentes, secundum formam Constitutionum; et qui per duo triennia legerit in Studio
generali, vel per unum triennium in Studio generali et per aliud in Studio provinciali et qui fuerint Definitores
Capituli generalis; necnon qui fuerint Procuratores Ordinis in Romana Curia, vel Socii Prioris Generalis,
dummodo Lectores fuerint iam dicti. Ceteri vero habeantur in omnibus sicut ceteri Fratres de Conventu.
Praeterea ad lecturam Sententiarum nullus incarceratus, vel de toro illegitimo natus promoveatur.
Volentes quod honores et onera in nostro Ordine aequaliter dividantur alternando lecturam Sententiarum et
Bibliae inter citramontanos et ultramontanos, et inter ceteras nationes, prout ordinatum fuit in definitione
generalis Capituli Montispessulani, hoc excepto, quod Provincia Franciae habeat septimum Baccalarium per
ordinem definiendum, secundum quod fuit Parisius in ultimo Capitulo definitum.
Item ordinamus quod lecturus Sententias, possit sine contributione bursiae stare Parisius per unum annum ante
inceptionem, et Biblicus per sex menses.
Insuper statuimus quod nullus procuret aliquid quod sit in impedimentum expeditionis Baccalarii Praesentati,
nec utatur aliquis bulla impetrata pro magisterio, nisi de consilio Magistrorum, vel Magistri si solus sit, qui sic
ordinet quod per hoc non impediatur Praesentatus, alioquin tam procurans literas, quam Magistri obligantes
iudicium, eo ipso sententiam excommunicationis incurrant.
Volumus denique quod in loco nostro parisiensi, semper stent duo Magistri, et quod Magister recedens de
Parisius, locum habens assignatum, expensas itineris et vecturae sic accipiat, ut tertiam partem a Conventu suae
originis, tertiam partem a sua Provincia, et tertiam a Conventu sibi assignato. Si autem non habeat Conventum
assignatum, medietatem recipiat a sua Provincia, et medietatem a Conventu suae originis. Cum vero existenti in
Provincia, locus ei extra Provinciam deputatur, medietatem expensarum decentium, recipiat a Provincia illa, ad
quam vadit, et aliam medietatem a Conventu ei deputato. Et idem volumus fieri circa Lectores, qui ad generalia
Studia, extra suas Provincias destinatur.
Item volumus quod quilibet Magistrorum pro annuali vestimento suo a Conventu, ubi conventualis existit,
recipiat octo florenos et a communitate Provinciae quatuor. Nolumus tamen Magistros, Baccalarios seu Lectores,
septimanalem provisionem [P. 121] recipere a Conventu, nisi quando actu sunt in ipso. Quam etiam provisionem
sic taxamus, quod Magister in septimana recipiat unum turonensem cum dimidio; Baccalarius, illius medietatem;
Lector vero, medium turonensem; et quilibet secundariorum, ubi plures sunt secundarii, medietatem illius.
Item statuimus quod Magister Parisiensis vocem habeat in electione Generalis et Provincialis et in definitoribus
Capituli generalis et provincialis. Similiter et in provincialibus Capitulis Provinciarum ubi conventualis existit, et
de qua est oriundus. Idem etiam intelligimus de Magistris factis per Summum Pontificem, quorum habent
privilegia, quod aequantur in omnibus gratiis Ordinis Magistris parisiensibus, ac etiam de illis Magistris quibus
Definitores Capituli generalis duxerint concedendum.
Volumus etiam quod praeter officiales Provinciae Angliae, duo Magistri in sacra pagina eiusdem Provinciae
antiquiores, qui erunt in Capitulis generalibus, tam in electione Generalis Prioris, quam in definitorio eiusdem
generalis Capituli, sicut Magistri parisienses, in omnibus admittantur, et vocem habeant cum effectu. Quodque
cum praedicti Magistri vadunt ad generalia Capitula expensas habeant a Provincia in qua commorantur.
Si autem Magister existens Parisius, qui non regit actu, iverit ad Capitulum generale, Parisius reversurus,
expensa per ipsum facta, a communitate Ordinis persolvatur. Si autem ipsum non contingat reverti Parisius, tunc
fiat de eius expensa sicut supra dictum est de Magistris recedentibus de Parisius.
Et in Conventu Studii generalis Regens magister possit habere duos Studentes, unum de iure et alium de gratia,
ac unum Conversum vel famulum, cum duobus sociis tantum, et unum scriptorem, qui tantum vitam comunem
recipiant a Conventu. Baccalarius autem unum Studentem de debito.
Volumus etiam quod Magister existens Parisius, uno socio Studente et Converso vel famulo sit contentus.
Quilibet etiam Magister possit eligere in sua Provincia unum locum, ubi non sit Studium generale, in quo de
capite et familia eius consilium habeatur.
Item inhibemus ne aliquis Frater nostri Ordinis indulgentiam domini Papae Alexandri quarti sub certo et
determinato numero annorum vel dierum audeat pronunciare. Contrarium faciens per suum Superiorem, poenam
gravioris culpae per mensem pro qualibet vice sustinere compellatur. Et eidem poenae subiaceat, qui in suis
sermonibus contra Praelatos Ecclesiae, in communi vel in speciali, aliquid praedicare, vel immiscere aliquid
quod nostri Ordinis non congruat honestati. [P. 122]
CAPITULUM XXXVII
DE LIBRIS HABENDIS AD USUM CHORI
367. Negligentia sane et desidia aliquorum, qui damnabiliter desiderant et appetunt praesse potius quam locorum
opportunitatibus et indigentiis subvenire, loca plura nostrae Religionis, ex nimia paupertate et nuditate librorum,
paramentorum, calicum et aliarum rerum, quae ad divinum cultum et ornamentum Ecclesiae et loci Religionis
51

