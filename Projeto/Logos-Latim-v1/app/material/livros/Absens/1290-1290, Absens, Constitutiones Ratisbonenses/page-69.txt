525. Si autem quandoque Convontus Curiae a forensibus Fratribus nimium gravaretur, aliquibus de eis sibi
utilioribus retentis, alios ad loca circumadiacencia mittat, in quibus morentur, donec ipsi Procuratori visum fuerit
expedire.
526. Cum ergo in omnibus quae de factis Ordinis in Romana Curia ventilantur, Ordo totus in providentia et
circumspectione Procuratoris quiescat, omni solicitudine et providentia in promotione et expeditione ipsorum
negotiorum vigilet et persistat, ne irreparabiliter pereat Ordini quod debebat sua solicitudine et providentia
procurari.
527. Igitur eidem Procuratori Prior, et Subprior et ceteri Fratres alii de Conventu tanquam legitimi suae
Religionis filii in opportunitate obediant et assistant.
ADDITIO
Circa quinquagesimum primum capitulum de ordinatione Conventus Curiae Romanae addicimus quod non
possit mitti aliquis ad Curiam Romanam pro studente, nisi sit Sacerdos; et quod non possit aliquis mittere, nisi
Prior Generalis; et quod Frater accedens ad Curiam pro negotiis saecularium vel propriis, solvat Conventui
medium turonensem in die; et quod nullus ad Curiam accedat sine debita licentia, sub poena apostasiae ipso
facto, de qua indicare habebunt Procurator Ordinis, cum Priore et Magistro in Curia memorata. Et quod nullus
causam aliquam vel supplicationes praesumat proponere in Curia sine scitu et voluntate Procuratoris Ordinis, sub
poena gravioris culpae per duos menses, quam contra facientem faciat Procurator Ordinis, ubi sibi videbitur,
observare. Et quod nullus praesumat rebellibus sanctae matris Ecclesiae favorem praebere, aut eorum ambaxiatas
et negotia gerere, sub poena carceris, quam contra facientem incurrere volumus, ipso facto, per sex menses.
Praeter carcerem Conventus, Procurator Ordinis habeat unum alium firmum carcerem, cum compedibus, cipis et
manicis ferreis, pro apostatis, in Conventu Curiae Ordinem denigrantibus, inibi detrudendis.
EXPLICIUNT CONSTITUTIONES ORDINIS FRATRUM EREMITARUM SANCTI AUGUSTINI

69

