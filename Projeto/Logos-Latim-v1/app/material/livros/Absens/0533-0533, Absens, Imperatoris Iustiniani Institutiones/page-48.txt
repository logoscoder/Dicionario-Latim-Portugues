cum et ipse aliis Homericis versibus adiuvatur et validioribus rationibus argumentatur. quod et anteriores divi
principes admiserunt et in nostris digestis latius significatur. 3. Cum autem emptio et venditio contracta sit (quod
effici diximus, simulatque de pretio convenerit, cum sine scriptura res agitur), periculum rei venditae statim ad
emptorem pertinet, tametsi adhuc ea res emptori tradita non sit. itaque si homo mortuus sit vel aliqua parte
corporis laesus fuerit, aut aedes totae aut aliqua ex parte incendio consumptae fuerint, aut fundus vi fluminis
totus vel aliqua ex parte ablatus sit, sive etiam inundatione aquae aut arboribus turbine deiectis longe minor aut
deterior esse coeperit, emptoris damnum est, cui necesse est, licet rem non fuerit nactus, pretium solvere.
quidquid enim sine dolo et culpa venditoris accidit, in eo venditor securus est. sed et si post emptionem fundo
aliquid per alluvionem accessit, ad emptoris commodum pertinet: nam et commodum eius esse debet cuius
periculum est. 3a. Quod si fugerit homo qui veniit aut subreptus fuerit, ita ut neque dolus neque culpa venditoris
interveniat, animadvertendum erit, an custodiam eius usque ad traditionem venditor susceperit. sane enim, si
susceperit, ad ipsius periculum is casus pertinet: si non susceperit, securus erit. idem et in ceteris animalibus
ceterisque rebus intellegimus. utique tamen vindicationem rei et condictionem exhibere debebit emptori, quia
sane, qui rem nondum emptori tradidit adhuc ipse dominus est. idem est etiam de furti et de damni iniuriae
actione. 4. Emptio tam sub condicione quam pure contrahi potest. sub condicione veluti ‘ si Stichus intra
certum diem tibi placuerit, erit tibi emptus aureis tot ’. 5. Loca sacra vel religiosa, item publica, veluti forum
basilicam, frustra quis sciens emit, quas tamen si pro privatis vel profanis deceptus a venditore emerit, habebit
actionem ex empto, quod non habere ei liceat, ut consequatur, quod sua interest deceptum eum non esse. idem
iuris est, si hominem liberum pro servo emerit.

TIT. 24.
DE LOCATIONE ET CONDUCTIONE.
Locatio et conductio proxima est emptioni et venditioni iisdemque iuris regulis consistit. nam ut emptio et
venditio ita contrahitur si de pretio convenerit, sic etiam locatio et conductio ita contrahi intellegitur si merces
constituta sit. et competit locatori quidem locati actio, conductori vero conducti. 1. Et quae supra diximus, si
alieno arbitrio pretium permissum fuerit, eadem et de locatione et conductione dicta esse intellegamus, si alieno
arbitrio merces permissa fuerit. qua de causa si fulloni polienda curandave aut sarcinatori sarcienda vestimenta
quis dederit nulla statim mercede constituta, sed postea tantum daturus quantum inter eos convenerit, non proprie
locatio et conductio contrahi intellegitur, sed eo nomine praescriptis verbis actio datur. 2. Praeterea sicut vulgo
quaerebatur, an permutatis rebus emptio et venditio contrahitur: ita quaeri solebat de locatione et conductione, si
forte rem aliquam tibi utendam sive fruendam quis dederit et invicem a te aliam utendam sive fruendam
acceperit. et placuit, non esse locationem et conductionem, sed proprium genus esse contractus. veluti si, cum
unum quis bovem haberet et vicinus eius unum, placuerit inter eos, ut per denos dies invicem boves
commodarent, ut opus facerent, et apud alterum bos periit: neque locati vel conducti neque commodati competit
actio, quia non fuit gratuitum commodatum, verum praescriptis verbis agendum est. 3. Adeo autem
familiaritatem aliquam inter se habere videntur emptio et venditio, item locatio et conductio, ut in quibusdam
causis quaeri soleat, utrum emptio et venditio contrahatur, an locatio et conductio. ut ecce de praediis quae
perpetuo quibusdam fruenda traduntur, id est ut, quamdiu pensio sive reditus pro his domino praestetur, neque
ipsi conductori neque heredi eius, cuive conductor heresve eius id praedium vendiderit aut donaverit aut dotis
nomine dederit aliove quo modo alienaverit auferre liceat. sed talis contractus quia inter veteres dubitabatur et a
quibusdam locatio, a quibusdam venditio existimabatur: lex Zenoniana lata est, quae emphyteuseos contractui
propriam statuit naturam neque ad locationem neque ad venditionem inclinantem, sed suis pactionibus
fulciendam, et si quidem aliquid pactum fuerit, hoc ita optinere ac si natura talis esset contractus, sin autem nihil
de periculo rei fuerit pactum, tunc si quidem totius rei interitus accesserit, ad dominum super hoc redundare
periculum, sin particularis, ad emphyteuticarium huiusmodi damnum venire. quo iure utimur. 4. Item quaeritur,
si cum aurifice Titio convenerit, ut is ex auro suo certi ponderis certaeque formae anulos ei faceret et acciperet
verbi gratia aureos decem, utrum emptio et venditio contrahi videatur, an locatio et conductio? et Cassius ait,
materiae quidem emptionem venditionemque contrahi, operae autem locationem et conductionem. sed placuit,
tantum emptionem et venditionem contrahi. quodsi suum aurum Titius dederit, mercede pro opera constituta,
dubium non est quin locatio et conductio sit.
5. Conductor omnia secundum legem conductionis facere debet et, si quid in lege praetermissum fuerit, id ex
bono et aequo debet praestare. qui pro usu aut vestimentorum aut argenti aut iumenti mercedem aut dedit aut
promisit, ab eo custodia talis desideratur qualem diligentissimus paterfamilias suis rebus adhibet. quam si
praestiterit et aliquo casu rem amiserit, de restituenda ea non tenebitur. 6. Mortuo conductore intra tempora
conductionis heres eius eodem iure in conductionem succedit.
48

