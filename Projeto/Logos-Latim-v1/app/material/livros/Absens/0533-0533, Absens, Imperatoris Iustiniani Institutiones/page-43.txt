Nunc transeamus ad obligationes. obligatio est iuris vinculum, quo necessitate adstringimur alicuius solvendae
rei, secundum nostrae civitatis iura. 1. Omnium autem obligationum summa divisio in duo genera deducitur :
namque aut civiles sunt aut praetoriae. civiles sunt, quae aut legibus constitutae aut certe iure civili comprobatae
sunt. praetoriae sunt, quas praetor ex sua iurisdictione constituit, quae etiam honorariae vocantur. 2. Sequens
divisio in quattuor species deducitur: aut enim ex contractu sunt aut quasi ex contractu aut ex maleficio aut quasi
ex maleficio. prius est, ut de his quae ex contractu sunt dispiciamus. harum aeque quattuor species sunt : aut
enim re contrahuntur aut verbis aut litteris aut consensu. de quibus singulis dispiciamus.

TIT. 14. QUIBUS MODIS RE CONTRAHITUR OBLIGATIO.
Re contrahitur obligatio veluti mutui datione. mutui autem obligatio in his rebus consistit quae pondere, numero
mensurave constant, veluti vino, oleo, frumento, pecunia numerata, aere, argento, auro, quas res aut numerando
aut metiendo aut adpendendo in hoc damus ut accipientium fiant, et quandoque nobis non eaedem res, sed aliae
eiusdem naturae et qualitatis reddantur. unde etiam mutuum appellatum sit, quia ita a me tibi datur, ut ex meo
tuum fiat. ex eo contractu nascitur actio quae vocatur condictio. 1. Is quoque, qui non debitum accepit ab eo qui
per errorem solvit, re obligatur: daturque agenti contra eum propter repetitionem condicticia actio; nam proinde
ei condici potest ‘ si paret eum dare oportere ’ ac si mutuum accepisset. unde pupillus, si ei sine tutoris
auctoritate non debitum per errorem datum est, non tenetur indebiti condictione, non magis quam mutui datione.
sed haec species obligationis non videtur ex contractu consistere, cum is qui solvendi animo dat magis distrahere
voluit negotium quam contrahere. 2. Item is cui res aliqua utenda datur, id est commodatur, re obligatur et
tenetur commodati actione. sed is ab eo qui mutuum accepit longe distat: namque non ita res datur ut eius fiat,
et ob id de ea re ipsa restituenda tenetur. et is quidem qui mutuum accepit, si quolibet fortuito casu quod accepit
amiserit, veluti incendio, ruina, naufragio aut latronum hostiumve incursu, nihilo minus obligatus permanet. at is
qui utendum accepit sane quidem exactam diligentiam custodiendae rei praestare iubetur, nec sufficit ei tantam
diligentiam adhibuisse quantam suis rebus adhibere solitus est, si modo alius diligentior poterit eam rem
custodire: sed propter maiorem vim maioresve casus non tenetur, si modo non huius culpa is casus intervenerit:
alioquin si id quod tibi commodatum est peregre ferre tecum malueris, et vel incursu hostium praedonumve vel
naufragio amiseris, dubium non est quin de restituenda ea re tenearis. commodata autem res tunc proprie
intellegitur, si nulla mercede accepta vel constituta res tibi utenda data est. alioquin mercede interveniente
locatus tibi usus rei videtur: gratuitum enim debet esse commodatum. 3. Praeterea et is, apud quem res aliqua
deponitur, re obligatur et actione depositi, qui et ipse de ea re quam accepit restituenda tenetur. sed is ex eo solo
tenetur, si quid dolo commiserit, culpae autem nomine, id est desidiae atque neglegentiae, non tenetur: itaque
securus est qui parum diligenter custoditam rem furto amisit, quia, qui neglegenti amico rem custodiendam
tradidit, suae facilitati id imputare debet. 4. Creditor quoque qui pignus accepit re obligatur, qui et ipse de ea ipsa
re quam accepit restituenda tenetur actione pigneraticia. sed quia pignus utriusque gratia datur, et debitoris, quo
magis ei pecunia crederetur, et creditoris, quo magis ei in tuto sit creditum, placuit sufficere, quod ad eam rem
custodiendam exactam diligentiam adhiberet: quam si praestiterit et aliquo fortuito casu rem amiserit, securum
esse nec impediri creditum petere.

TIT. 15. DE VERBORUM OBLIGATIONE.
Verbis obligatio contrahitur ex interrogatione et responsione, cum quid dari fierive nobis stipulamur. ex qua
duae proficiscuntur actiones, tam condictio, si certa sit stipulatio, quam ex stipulatu, si incerta. quae hoc nomine
inde utitur, quia stipulum apud veteres firmum appellabatur, forte a stipite descendens.
1. In hac re olim talia verba tradita fuerunt: spondes? spondeo, promittis? promitto, fidepromittis? fidepromitto,
fideiubes? fideiubeo, dabis? dabo, facies? faciam. utrum autem Latina an Graeca vel qua alia lingua stipulatio
concipiatur, nihil interest, scilicet si uterque stipulantium intellectum huius linguae habeat: nec necesse est
eadem lingua utrumque uti, sed sufficit congruenter ad interrogatum respondere: quin etiam duo Graeci Latina
lingua obligationem contrahere possunt. sed haec sollemnia verba olim quidem in usu fuerunt: postea autem
Leoniana constitutio lata est, quae, sollemnitate verborum sublata, sensum et consonantem intellectum ab
utraque parte solum desiderat, licet quibuscumque verbis expressus est.
2. Omnis stipulatio aut pure aut in diem aut sub condicione fit. pure veluti ‘ quinque aureos dare spondes? ’
idque confestim peti potest. in diem, cum adiecto die, quo pecunia solvatur, stipulatio fit: veluti ‘ decem aureos
primis kalendis Martiis dare spondes? ’ id autem, quod in diem stipulamur, statim quidem debetur, sed peti prius
quam dies veniat non potest: ac ne eo quidem ipso die in quem stipulatio facta est peti potest, quia totus ille dies
arbitrio solventis tribui debet. neque enim certum est eo die in quem promissum est datum non esse, priusquam
43

