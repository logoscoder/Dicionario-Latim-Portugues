CAN. 478
§1. Vicarius generalis et episcopalis sint sacerdotes annos nati non minus triginta, in iure canonico aut
theologia doctores vel licentiati vel saltem in iisdem disciplinis vere periti, sana doctrina, probitate,
prudentia ac rerum gerendarum experientia commendati.
§2. Vicarii generalis et episcopalis munus componi non potest cum munere canonici paenitentiarii,
neque committi consanguineis Episcopi usque ad quartum gradum.
CAN. 479
§1. Vicario generali, vi officii, in universa dioecesi competit potestas exsecutiva quae ad Episcopum
dioecesanum iure pertinet, ad ponendos scilicet omnes actus administrativos, iis tamen exceptis quos
Episcopus sibi reservaverit vel qui ex iure requirant speciale Episcopi mandatum.
§2. Vicario episcopali ipso iure eadem competit potestas de qua in §1, sed quoad determinatam
territorii partem aut negotiorum genus aut fideles determinati ritus vel coetus tantum pro quibus
constitutus est, iis causis exceptis quas Episcopus sibi aut Vicario generali reservaverit, aut quae ex iure
requirunt speciale Episcopi mandatum.
§3. Ad Vicarium generalem atque ad Vicarium episcopalem, intra ambitum eorum competentiae,
pertinent etiam facultates habituales ab Apostolica Sede Episcopo concessae, necnon rescriptorum
exsecutio, nisi aliud expresse cautum fuerit aut electa fuerit industria personae Episcopi dioecesani.
CAN. 480
Vicarius generalis et Vicarius episcopalis de praecipuis negotiis et gerendis et gestis Episcopo
dioecesano referre debent, nec umquam contra voluntatem et mentem Episcopi dioecesani agant.
CAN. 481
§1. Exspirat potestas Vicarii generalis et Vicarii episcopalis expleto tempore mandati, renuntiatione,
itemque, salvis cann. 406 et 409, remotione eisdem ab Episcopo dioecesano intimata, atque sedis
episcopalis vacatione.
§2. Suspenso munere Episcopi dioecesani, suspenditur potestas Vicarii generalis et Vicarii episcopalis,
nisi episcopali dignitate aucti sint.
Art. 2 - De cancellario aliisque notariis et de archivis
CAN. 482
§1. In qualibet curia constituatur cancellarius, cuius praecipuum munus, nisi aliter iure particulari
statuatur, est curare ut acta curiae redigantur et expediantur, atque eadem in curiae archivo
custodiantur.
§2. Si necesse videatur, cancellario dari potest adiutor, cui nomen sit vice-cancellarii.
§3. Cancellarius necnon vice-cancellarius sunt eo ipso notarii et secretarii curiae.

