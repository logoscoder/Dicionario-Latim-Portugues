§3. Quod si, in casibus de quibus in §§ 1 et 2, dubia remaneat baptismi collatio aut validitas, baptismus
ne conferatur nisi postquam baptizando, si sit adultus, doctrina de baptismi sacramento exponatur,
atque eidem aut, si de infante agitur, eius parentibus rationes dubiae validitatis baptismi celebrati
declarentur.
CAN. 870
Infans expositus aut inventus, nisi re diligenter investigata de eius baptismo constet, baptizetur.
CAN. 871
Fetus abortivi, si vivant, quatenus fieri potest, baptizentur.
Caput IV - De patrinis
CAN. 872
Baptizando, quantum fieri potest, detur patrinus, cuius est baptizando adulto in initiatione christiana
adstare, et baptizandum infantem una cum parentibus ad baptismum praesentare itemque operam dare
ut baptizatus vitam christianam baptismo congruam ducat obligationesque eidem inhaerentes fideliter
adimpleat.
CAN. 873
Patrinus unus tantum vel matrina una vel etiam unus et una assumantur.
CAN. 874
§1. Ut quis ad munus patrini suscipiendum admittatur, oportet:
(1) ab ipso baptizando eiusve parentibus aut ab eo qui eorum locum tenet aut, his deficientibus, a
parocho vel ministro sit designatus atque aptitudinem et intentionem habeat hoc munus gerendi;
(2) decimum sextum aetatis annum expleverit, nisi alia aetas ab Episcopo dioecesano statuta fuerit vel
exceptio iusta de causa parocho aut ministro admittenda videatur; (3) sit catholicus, confirmatus et
sanctissimum Eucharistiae sacramentum iam receperit, idemque vitam ducat fidei et muneri
suscipiendo congruam;
(4) nulla poena canonica legitime irrogata vel declarata sit innodatus;
(5) non sit pater aut mater baptizandi.
§2. Baptizatus ad communitatem ecclesialem non catholicam pertinens, nonnisi una cum patrino
catholico, et quidem ut testis tantum baptismi, admittatur.
Caput V - De collati baptismi probatione et adnotatione
CAN. 875
Qui baptismum administrat curet ut, nisi adsit patrinus, habeatur saltem testis quo collatio baptismi

