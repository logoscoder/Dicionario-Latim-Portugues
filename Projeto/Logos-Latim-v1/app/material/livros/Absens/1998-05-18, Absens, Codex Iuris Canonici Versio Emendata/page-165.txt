CAN. 921
§1. Christifideles qui versantur in periculo mortis, quavis ex causa procedenti, sacra communione per
modum Viatici reficiantur.
§2. Etiamsi eadem die sacra communione refecti fuerint, valde tamen suadetur ut qui in vitae discrimen
adducti sint, denuo communicent.
§3. Perdurante mortis periculo, commendatur ut sacra communio pluries, distinctis diebus,
administretur.
CAN. 922
Sanctum Viaticum infirmis ne nimium differatur; qui animarum curam gerunt sedulo advigilent, ut
eodem infirmi plene sui compotes reficiantur.
CAN. 923
Christifideles Sacrificium eucharisticum participare et sacram communionem suscipere possunt
quolibet ritu catholico, firmo praescripto can. 844.
Art. 3 - De ritibus et caeremoniis eucharisticae celebrationis
CAN. 924
§1. Sacrosanctum eucharisticum Sacrificum offerri debet ex pane et vino, cui modica aqua miscenda
est.
§2. Panis debet esse mere triticeus et recenter confectus, ita ut nullum sit periculum corruptionis.
§3. Vinum debet esse naturale de genimine vitis et non corruptum.
CAN. 925
Sacra communio conferatur sub sola specie panis aut, ad normam legum liturgicarum, sub utraque
specie; in casu autem necessitatis, etiam sub sola specie vini.
CAN. 926
In eucharistica celebratione secundum antiquam Ecclesiae latinae traditionem sacerdos adhibeat panem
azymum ubicumque litat.
CAN. 927
Nefas est, urgente etiam extrema necessitate, alteram materiam sine altera, aut etiam utramque extra
eucharisticam celebrationem, consecrare.

