§3. Commendatur ut libri materias de quibus in §2 tractantes, licet non adhibeantur uti textus in
institutione tradenda, itemque scripta in quibus aliquid habetur quod religionis aut morum honestatis
peculiariter intersit, iudicio subiciantur loci Ordinarii.
§4. In ecclesiis oratoriisve exponi, vendi aut dari non possunt libri vel alia scripta de quaestionibus
religionis aut morum tractantia, nisi cum licentia competentis auctoritatis ecclesiasticae edita sint aut ab
ea postea approbata.
CAN. 828
Collectiones decretorum aut actorum ab aliqua auctoritate ecclesiastica editas, iterum edere non licet,
nisi impetrata prius eiusdem auctoritatis licentia et servatis condicionibus ab eadem praescriptis.
CAN. 829
Approbatio vel licentia alicuius operis edendi pro textu originali valet, non vero pro eiusdem novis
editionibus vel translationibus.
CAN. 830
§1. Integro manente iure uniuscuiusque loci Ordinarii committendi personis sibi probatis iudicium de
libris, ab Episcoporum conferentia confici potest elenchus censorum, scientia, recta doctrina et
prudentia praestantium, qui curiis dioecesanis praesto sint, aut constitui etiam potest commissio
censorum, quam loci Ordinarii consulere possint.
§2. Censor, in suo obeundo officio, omni personarum acceptatione seposita, prae oculis tantummodo
habeat Ecclesiae de fide et moribus doctrinam, uti a magisterio ecclesiastico proponitur.
§3. Censor sententiam suam scripto dare debet; quae si faverit, Ordinarius pro suo prudenti iudicio
licentiam concedat ut editio fiat, expresso suo nomine necnon tempore ac loco concessae licentiae;
quod si eam non concedat, rationes denegationis cum operis scriptore Ordinarius communicet.
CAN. 831
§1. In diariis, libellis aut foliis periodicis quae religionem catholicam aut bonos mores manifesto
impetere solent, ne quidpiam conscribant christifideles, nisi iusta et rationabili de causa; clerici autem
et institutorum religiosorum sodales, tantummodo de licentia loci Ordinarii.
§2. Episcoporum conferentiae est normas statuere de requisitis ut clericis atque sodalibus institutorum
religiosorum partem habere liceat in tractandis via radiophonica aut televisifica quaestionibus, quae ad
doctrinam catholicam aut mores attineant.
CAN. 832
Institutorum religiosorum sodales ut scripta quaestiones religionis morumve tractantia edere possint,
licentia quoque egent sui Superioris maioris ad normam constitutionum.

