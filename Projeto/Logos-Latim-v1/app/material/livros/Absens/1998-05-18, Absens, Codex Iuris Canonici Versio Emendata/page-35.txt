agere non valenti non currat.
CAN. 202
§1. In iure, dies intellegitur spatium constans 24 horis continuo supputandis, et incipit a media nocte,
nisi aliud expresse caveatur; hebdomada spatium 7 dierum; mensis spatium 30 et annus spatium 365
dierum, nisi mensis et annus dicantur sumendi prout sunt in calendario.
§2. Prout sunt in calendario semper sumendi sunt mensis et annus, si tempus est continuum.
CAN. 203
§1. Dies a quo non computatur in termino, nisi huius initium coincidat cum inito diei aut aliud expresse
in iure caveatur.
§2. Nisi contrarium statuatur, dies ad quem computatur in termino, qui, si tempus constet uno vel
pluribus mensibus aut annis, una vel pluribus hebdomadis, finitur expleto ultimo die eiusdem numeri
aut, si mensis die eiusdem numeri careat, expleto ultimo die mensis.
LIBER II
De Populo Dei
Pars I
De Christifidelibus
CAN. 204
§1. Christifideles sunt qui, utpote per baptismum Christo incorporati, in populum Dei sunt constituti,
atque hac ratione muneris Christi sacerdotalis, prophetici et regalis suo modo participes facti,
secundum propriam cuiusque condicionem, ad missionem exercendam vocantur, quam Deus Ecclesiae
in mundo adimplendam concredidit.
§2. Haec Ecclesia, in hoc mundo ut societas constituta et ordinata, subsistit in Ecclesia catholica, a
successore Petri et Episcopis in eius communione gubernata.
CAN. 205
Plene in communione Ecclesiae catholicae his in terris sunt illi baptizati, qui in eius compage visibili
cum Christo iunguntur, vinculis nempe professionis fidei, sacramentorum et ecclesiastici regiminis.
CAN. 206
§1. Speciali ratione cum Ecclesia conectuntur catechumeni, qui nempe, Spiritu Sancto movente,
explicita voluntate ut eidem incorporentur expetunt, ideoque hoc ipso voto, sicut et vita fidei, spei et
caritatis quam agunt, coniunguntur cum Ecclesia, quae eos iam ut suos fovet.
§2. Catechumenorum specialem curam habet Ecclesia quae, dum eos ad vitam ducendam evangelicam
invitat eosque ad sacros ritus celebrandos introducit, eisdem varias iam largitur praerogativas, quae
christianorum sunt propriae.

