saecularium, revocato quolibet indulto Superioribus concesso.
CAN. 1020
Litterae dimissoriae ne concedantur, nisi habitis antea omnibus testimoniis et documentis, quae iure
exiguntur ad norma cann. 1050 et 1051.
CAN. 1021
Litterae dimissoriae mitti possunt ad quemlibet Episcopum communionem cum Sede Apostolica
habentem, excepto tantum, citra apostolicum indultum, Episcopo ritus diversi a ritu promovendi.
CAN. 1022
Episcopus ordinans, acceptis legitimis litteris dimissoriis, ad ordinationem ne procedat, nisi de germana
litterarum fide plane constet.
CAN. 1023
Litterae dimissoriae possunt ab ipso concedente aut ab eius successore limitibus circumscribi aut
revocari, sed semel concessae non extinguuntur resoluto iure concedentis.
Caput II - De ordinandis
CAN. 1024
Sacram ordinationem valide recipit solus vir baptizatus.
CAN. 1025
ยง1. Ad licite ordines presbyteratus vel diaconatus conferendos requiritur ut candidatus, probatione ad
normam iuris peracta, debitis qualitatibus, iudicio proprii Episcopi aut Superioris maioris competentis,
praeditus sit, nulla detineatur irregularitate nulloque impedimento, atque praerequisita, ad normam
cann. 1033-1039 adimpleverit; praeterea documenta habeantur, de quibus in can. 1050, atque
scrutinium peractum sit, de quo in can. 1051.
ยง2. Insuper requiritur ut, iudicio eiusdem legitimi Superioris, ad Ecclesiae ministerium utilis habeatur.
ยง3. Episcopo ordinanti proprium subditum, qui servitio alius dioecesis destinetur, constare debet
ordinandum huic dioecesi addictum iri.
Art. I - De requisitis in ordinandis
CAN. 1026
Ut quis ordinetur debita libertate gaudeat oportet; nefas est quemquam, quovis modo, ob quamlibet
causam ad ordines recipiendos cogere, vel canonice idoneum ab iisdem recipiendis avertere.

