Titulus II
De temporibus sacris
CAN. 1244
§1. Dies festos itemque dies paenitentiae, universae Ecclesiae communes, constituere, transferre,
abolere, unius est supremae ecclesiasticae auctoritatis, firmo praescripto can. 1246, §2.
§2. Episcopi dioecesani peculiares suis dioecesibus seu locis dies festos aut dies paenitentiae possunt,
per modum tantum actus, indicere.
CAN. 1245
Firmo iure Episcoporum dioecesanorum de quo in can. 87, parochus, iusta de causa et secundum
Episcopi dioecesani praescripta, singulis in casibus concedere potest dispensationem ab obligatione
servandi diem festum vel diem paenitentiae aut commutationem eiusdem in alia pia opera; idque potest
etiam Superior instituti religiosi aut societatis vitae apostolicae, si sint clericalia iuris pontificii, quoad
proprios subditos aliosque in domo diu noctuque degentes.
Caput I - De diebus festis
CAN. 1246
§1. Dies dominica in qua mysterium paschale celebratur, ex apostolica traditione, in universa Ecclesia
uti primordialis dies festus de praecepto servanda est. Itemque servari debent dies Nativitatis Domini
Nostri Iesu Christi, Epiphaniae, Ascensionis et sanctissimi Corporis et Sanguinis Christi, Sanctae
Genetricis Mariae, eiusdem Immaculatae Conceptionis et Assumptionis, sancti Ioseph, sanctorum Petri
et Pauli Apostolorum, omnium denique Sanctorum.
§2. Episcoporum conferentia tamen potest, praevia Apostolicae Sedis approbatione, quosdam ex diebus
festis de praecepto abolere vel ad diem dominicam transferre.
CAN. 1247
Die dominica aliisque diebus festis de praecepto fideles obligatione tenentur Missam participandi;
abstineant insuper ab illis operibus et negotiis quae cultum Deo reddendum, laetitiam diei Domini
propriam, aut debitam mentis ac corporis relaxationem impediant.
CAN. 1248
§1. Praecepto de Missa participanda satisfacit qui Missae assistit ubicumque celebratur ritu catholico
vel ipso die festo vel vespere diei praecedentis.
§2. Si deficiente ministro sacro aliave gravi de causa participatio eucharisticae celebrationis
impossibilis evadat, valde commendatur ut fideles in liturgia Verbi, si quae sit in ecclesia paroeciali
aliove sacro loco, iuxta Episcopi dioecesani praescripta celebrata, partem habeant, aut orationi per
debitum tempus personaliter aut in familia vel pro opportunitate in familiarum coetibus vacent.

