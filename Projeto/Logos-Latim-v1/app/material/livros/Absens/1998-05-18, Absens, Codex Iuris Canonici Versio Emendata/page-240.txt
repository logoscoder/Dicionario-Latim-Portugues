§2. Usurpationi aequiparatur illegitima, post privationem vel cessationem a munere, eiusdem retentio.
CAN. 1382
Episcopus qui sine pontificio mandato aliquem consecrat in Episcopum, itemque qui ab eo
consecrationem recipit, in excommunicationem latae sententiae Sedi Apostolicae reservatam incurrunt.
CAN. 1383
Episcopus qui, contra praescriptum can. 1015, alienum subditum sine legitimis litteris dimissoriis
ordinavit, prohibetur per annum ordinem conferre. Qui vero ordinationem recepit, est ipso facto a
recepto ordine suspensus.
CAN. 1384
Qui, praeter casus, de quibus in cann. 1378-1383, sacerdotale munus vel aliud sacrum ministerium
illegitime exsequitur, iusta poena puniri potest.
CAN. 1385
Qui quaestum illegitime facit ex Missae stipe, censura vel alia iusta poena puniatur.
CAN. 1386
Qui quidvis donat vel pollicetur ut quis, munus in Ecclesia exercens, illegitime quid agat vel omittat,
iusta poena puniatur; item qui ea dona vel pollicitationes acceptat.
CAN. 1387
Sacerdos, qui in actu vel occasione vel praetextu confessionis paenitentem ad peccatum contra sextum
Decalogi praeceptum sollicitat, pro delicti gravitate, suspensione, prohibitionibus, privationibus
puniatur, et in casibus gravioribus dimittatur e statu clericali.
CAN. 1388
§1. Confessarius, qui sacramentale sigillum directe violat, in excommunicationem latae sententiae Sedi
Apostolicae reservatam incurrit; qui vero indirecte tantum, pro delicti gravitate puniatur.
§2. Interpres aliique, de quibus in can. 983, §2, qui secretum violant, iusta poena puniantur, non
exclusa excommunicatione.
CAN. 1389
§1. Ecclesiastica potestate vel munere abutens pro actus vel omissionis gravitate puniatur, non exclusa
officii privatione, nisi in eum abusum iam poena sit lege vel praecepto constituta.
§2. Qui vero, ex culpabili neglegentia, ecclesiasticae potestatis vel ministerii vel muneris actum
illegitime cum damno alieno ponit vel omittit, iusta poena puniatur.

