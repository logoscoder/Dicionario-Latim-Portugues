CAN. 115
§1. Personae iuridicae in Ecclesia sunt aut universitates personarum aut universitates rerum.
§2. Universitas personarum, quae quidem nonnisi ex tribus saltem personis constitui potest, est
collegialis, si eius actionem determinant membra, in decisionibus ferendis concurrentia, sive aequali
iure sive non, ad normam iuris et statutorum; secus est non collegialis.
§3. Universitas rerum seu fundatio autonoma constat bonis seu rebus, sive spiritualibus sive
materialibus, eamque, ad normam iuris et statutorum, moderantur sive una vel plures personae physicae
sive collegium.
CAN. 116
§1. Personae iuridicae publicae sunt universitates personarum seu rerum, quae ab ecclesiastica
auctoritate competenti constituuntur ut intra fines sibi praestitutos nomine Ecclesiae, ad normam
praescriptorum iuris, munus proprium intuitu boni publici ipsis commissum expleant; ceterae personae
iuridicae sunt privatae.
§2. Personae iuridicae publicae hac personalitate donantur sive ipso iure sive speciali competentis
auctoritatis decreto eandem expresse concedenti; personae iuridicae privatae hac personalitate donantur
tantum per speciale competentis auctoritatis decretum eandem personalitatem expresse concedens.
CAN. 117
Nulla personarum vel rerum universitas personalitatem iuridicam obtinere intendens, eandem consequi
valet nisi ipsius statuta a competenti auctoritate sint probata.
CAN. 118
Personam iuridicam publicam repraesentant, eius nomine agentes, ii quibus iure universali vel
particulari aut propriis statutis haec competentia agnoscitur; personam iuridicam privatam, ii quibus
eadem competentia per statuta tribuitur.
CAN. 119
Ad actus collegiales quod attinet, nisi iure vel statutis aliud caveatur:
(1) si agatur de electionibus, id vim habet iuris, quod, praesente quidem maiore parte eorum qui
convocari debent, placuerit parti absolute maiori eorum qui sunt praesentes; post duo inefficacia
scrutinia, suffragatio fiat super duobus candidatis qui maiorem suffragiorum partem obtinuerint, vel, si
sunt plures, super duobus aetate senioribus; post tertium scrutinium, si paritas maneat, ille electus
habeatur qui senior sit aetate;
(2) si agatur de aliis negotiis, id vim habet iuris, quod, praesente quidem maiore parte eorum qui
convocari debent, placuerit parti absolute maiori eorum qui sunt praesentes; quod si post duo scrutinia
suffragia aequalia fuerint, praeses suo voto paritatem dirimere potest;
(3) quod autem omnes uti singulos tangit, ab omnibus approbari debet.

