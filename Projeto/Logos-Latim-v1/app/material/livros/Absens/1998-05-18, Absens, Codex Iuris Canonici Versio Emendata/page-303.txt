2. La Professione di fede, preceduta debitamente dal Simbolo Niceno-Costantinopolitano, ha inoltre tre
proposizioni o commi che intendono esplicare le verità della fede cattolica che la Chiesa, sotto la guida
dello Spirito Santo che Le «insegnerà tutta la verità» (Gv 16, 13), nel corso dei secoli ha scrutato o
dovrà scrutare piú profondamente (3).

Il primo comma che enuncia: «Credo pure con ferma fede tutto ciò che è contenuto nella parola di Dio
scritta o trasmessa e che la Chiesa, sia con giudizio solenne sia con magistero ordinario e universale,
propone a credere come divinamente rivelato» (4), convenientemente afferma e ha il suo disposto nella
legislazione universale della Chiesa nei cann. 750 del Codice di Diritto Canonico (5) e 598 del Codice
dei Canoni delle Chiese Orientali (6).
Il terzo comma che dice: «Aderisco inoltre con religioso ossequio della volontà e dell’intelletto alle
dottrine che il Romano Pontefice o il Collegio dei Vescovi propongono quando esercitano il loro
magistero autentico, sebbene non intendano proclamarle con atto definitivo» (7), trova il suo posto nei
cann. 752 del Codice di Diritto Canonico (8) e 599 del Codice dei Canoni delle Chiese Orientali (9).
3. Tuttavia, il secondo comma in cui si afferma: «Fermamente accolgo e ritengo anche tutte e singole le
verità circa la dottrina che riguarda la fede o i costumi proposte dalla Chiesa in modo definitivo» (10),
non ha alcun canone corrispondente nei Codici della Chiesa Cattolica. È di massima importanza questo
comma della Professione di fede, dal momento che indica le verità necessariamente connesse con la
divina rivelazione. Queste verità, che nell’esplorazione della dottrina cattolica esprimono una
particolare ispirazione dello Spirito di Dio per la comprensione piú profonda della Chiesa di una
qualche verità che riguarda la fede o i costumi, sono connesse sia per ragioni storiche sia come logica
conseguenza.
4. Spinti perciò da detta necessità abbiamo opportunamente deliberato di colmare questa lacuna della
legge universale nel modo seguente:
A) Il can. 750 del Codice di Diritto Canonico d’ora in poi avrà due paragrafi, il primo dei quali
consisterà del testo del canone vigente e il secondo presenterà un testo nuovo, cosicché nell’insieme il
can. 750 suonerà:
Can. 750 - § 1. Per fede divina e cattolica sono da credere tutte quelle cose che sono contenute nella
parola di Dio scritta o tramandata, vale a dire nell’unico deposito della fede affidato alla Chiesa, e che
insieme sono proposte come divinamente rivelate, sia dal magistero solenne della Chiesa, sia dal suo
magistero ordinario e universale, ossia quello che è manifestato dalla comune adesione dei fedeli sotto
la guida del sacro magistero; di conseguenza tutti sono tenuti a evitare qualsiasi dottrina ad esse
contraria.
§ 2. Si devono pure fermamente accogliere e ritenere anche tutte e singole le cose che vengono
proposte definitivamente dal magistero della Chiesa circa la fede e i costumi, quelle cioè che sono
richieste per custodire santamente ed esporre fedelmente lo stesso deposito della fede; si oppone
dunque alla dottrina della Chiesa cattolica chi rifiuta le medesime proposizioni da tenersi
definitivamente.

