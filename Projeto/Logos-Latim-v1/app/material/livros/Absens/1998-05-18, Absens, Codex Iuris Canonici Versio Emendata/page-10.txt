Caput II - De decretis et praeceptis singularibus
CAN. 48
Decretum singulare intellegitur actus administrativus a competenti auctoritate exsecutiva editus, quo
secundum iuris normas pro casu particulari datur decisio aut fit provisio, quae natura sua petitionem ab
aliquo factam non supponunt.
CAN. 49
Praeceptum singulare est decretum quo personae aut personis determinatis aliquid faciendum aut
omittendum directe et legitime imponitur, praesertim ad legis observantiam urgendam.
CAN. 50
Antequam decretum singulare ferat, auctoritas necessarias notitias et probationes exquirat, atque,
quantum fieri potest, eos audiat quorum iura laedi possint.
CAN. 51
Decretum scripto feratur expressis, saltem summarie, si agatur de decisione, motivis.
CAN. 52
Decretum singulare vim habet tantum quoad res de quibus datum est; eas vero ubique obligat, nisi aliud
constet.
CAN. 53
Si decreta inter se sint contraria, peculiare, in iis quae peculiariter exprimuntur, praevalet generali; si
aeque sint pecularia aut generalia, posterius tempore obrogat priori, quatenus ei contrarium est.
CAN. 54
ยง1. Decretum singulare, cuius applicatio committitur exsecutori, effectum habet a momento
exsecutionis; secus a momento quo personae auctoritate ipsius decernentis intimatur.
ยง2. Decretum singulare, ut urgeri possit, legitimo documento ad normam iuris intimandum est.
CAN. 55
Firmo praescripto cann. 37 et 51 cum gravissima ratio obstet ne scriptus decreti textus tradatur,
decretum intimatum habetur si ei, cui destinatur, coram notario vel duobus testibus legatur, actis
redactis, ab omnibus praesentibus subscribendis.

