CAN. 1306
§1. Fundationes, etiam viva voce factae, scripto consignentur.
§2. Alterum tabularum exemplar in curiae archivo, alterum in archivo personae iuridicae ad quam
fundatio spectat, tuto asserventur.
CAN. 1307
§1. Servatis praescriptis cann. 1300-1302, et 1287, onerum ex piis fundationibus incumbentium tabella
conficiatur, quae in loco patenti exponatur, ne obligationes adimplendae in oblivionem cadant.
§2. Praeter librum de quo in can. 958, §1, alter liber retineatur et apud parochum vel rectorem servetur,
in quo singula onera eorumque adimpletio et eleemosynae adnotentur.
CAN. 1308
§1. Reductio onerum Missarum, ex iusta tantum et necessaria causa facienda, reservatur Sedi
Apostolicae, salvis praescriptis quae sequuntur.
§2. Sibi in tabulis fundationum id expresse caveatur, Ordinarius ob imminutos reditus onera Missarum
reducere valet.
§3. Episcopo dioecesano competit potestas reducendi ob deminutionem redituum, quamdiu causa
perduret, ad rationem elemosynae in dioecesi legitime vigentis, Missas legatorum vel quoquo modo
fundatas, quae sint per se stantia, dummodo nemo sit qui obligatione teneatur et utiliter cogi possit ad
eleemosynae augmentum faciendum.
§4. Eidem competit potestas reducendi onera seu legata Missarum gravantia institutum ecclesiasticum,
si reditus insufficientes evaserint ad finem proprium eiusdem instituti congruenter consequendum.
§5. Iisdem potestatibus, de quibus in §§ 3 et 4, gaudet supremus Moderator instituti religiosi clericalis
iuris pontificii.
CAN. 1309
Iisdem auctoritatibus, de quibus in can. 1308, potestas insuper competit transferendi, congrua de causa,
onera Missarum in dies, ecclesias vel altaria diversa ab illis, quae in fundationibus sunt statuta.
CAN. 1310
§1. Fidelium voluntatum pro piis causis reductio, moderatio, commutatio, si fundator potestatem hanc
Ordinario expresse concesserit, potest ab eodem fieri ex iusta tantum et necessaria causa.
§2. Si exsecutio onerum impositorum, ob imminutos reditus aliamve causam, nulla administratorum
culpa, impossibilis evaserit, Ordinarius, auditis iis quorum interest et proprio consilio a rebus
oeconomicis atque servata, meliore quo fieri potest modo, fundatoris voluntate, poterit eadem onera
aeque imminuere, excepta Missarum reductione, quae praescriptis can. 1308 regitur. §3. In ceteris
casibus recurrendum est ad Sedem Apostolicam.

