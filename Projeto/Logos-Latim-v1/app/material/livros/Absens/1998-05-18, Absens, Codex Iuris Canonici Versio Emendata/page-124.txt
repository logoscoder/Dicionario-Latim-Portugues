directioni subsunt, firmo iure Superiorum religiosorum ad normam can. 678, §§ 2 et 3.
§2. In his casibus ineatur conventio scripta inter Episcopum dioecesanum et competentem instituti
Superiorem, qua, inter alia, expresse et accurate definiantur quae ad opus explendum, ad sodales eidem
addicendos et ad oeconomicas spectent.
CAN. 682
§1. Si de officio ecclesiastico in dioecesi alicui sodali religioso conferendo agatur, ab Episcopo
dioecesano religiosus nominatur, praesentante vel saltem assentiente competenti Superiore.
§2. Religiosus ab officio commisso amoveri potest ad nutum sive auctoritatis committentis, monito
Superiore religioso, sive Superioris, monito committente, non requisito alterius consensu.
CAN. 683
§1. Ecclesias et oratoria, quibus christifideles habitualiter accedunt, scholas aliaque opera religionis vel
caritatis sive spiritualis sive temporalis religiosis commissa, Episcopus dioecesanus visitare potest, sive
per se sive per alium, tempore visitationis pastoralis et etiam in casu necessitatis; non vero scholas,
quae exclusive pateant propriis instituti alumnis.
§2. Quod si forte abusus deprehenderit, frustra Superiore religioso monito, propria auctoritate ipse per
se providere potest.
Caput VI - De separatione sodalium ab instituto
Art. 1 - De transito ad aliud institutum
CAN. 684
§1. Sodalis a votis perpetuis nequit a proprio ad aliud institutum religiosum transire, nisi ex
concessione supremi Moderatoris utriusque instituti et de consensu sui cuiusque consilii.
§2. Sodalis, post peractam probationem quae ad tres saltem annos protrahenda est, ad professionem
perpetuam in novo instituto admitti potest. Si autem sodalis hanc professionem emittere renuat vel ad
eam emittendam a competentibus Superioribus non admittatur, ad pristinum institutum redeat, nisi
indultum saecularizationis obtinuerit.
§3. Ut religiosus a monasterio sui iuris ad aliud eiusdem instituti vel foederationis aut confoederationis
transire possit, requiritur et sufficit consensus Superioris maioris utriusque monasterii et capituli
monasterii recipientis, salvis aliis requisitis iure proprio statutis nova professio non requiritur.
§4. Ius proprium determinet tempus et modum probationis, quae professioni sodalis in novo instituto
praemittenda est.
§5. Ut ad institutum saeculare aut ad societatem vitae apostolicae vel ex illis ad institutum religiosum
fiat transitus, requiritur licentia Sanctae Sedis, cuius mandatis standum est.
CAN. 685
§1. Usque ad emissionem professionis in novo instituto, manentibus votis, iura et obligationes quae
sodalis in priore instituto habebat, suspenduntur; ab incepta tamen probatione, ipse ad observantiam
iuris proprii novi instituti tenetur.
§2. Per professionem in novo instituto sodalis eidem incorporatur, cessantibus votis, iuribus et

