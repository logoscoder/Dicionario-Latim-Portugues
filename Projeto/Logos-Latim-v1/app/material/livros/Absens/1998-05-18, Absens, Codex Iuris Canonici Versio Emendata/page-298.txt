Romano Pontifice vel ab ipso Concilio Oecumenico ferantur.
CAN. 1733
§1. Valde optandum est ut, quoties quis gravatum se decreto putet, vitetur inter ipsum et decreti
auctorem contentio atque inter eos de aequa solutione quaerenda communi consilio curetur, gravibus
quoque personis ad mediationem et studium forte adhibitis, ita ut per idoneam viam controversia
praecaveatur vel dirimatur.
§2. Episcoporum conferentia statuere potest ut in unaquaque dioecesi officium quoddam vel consilium
stabiliter constituatur, cui, secundum normas ab ipsa conferentia statuendas, munus sit aequas
solutiones quaerere et suggerere; quod si conferentia id non iusserit, potest Episcopus eiusmodi
consilium vel officium constituere.
§3. Officium vel consilium, de quo in §2, tunc praecipue operam navet, cum revocatio decreti petita est
ad normam can. 1734, neque termini ad recurrendum sunt elapsi; quod si adversus decretum recursus
propositus sit, ipse Superior, qui de recursu videt, recurrentem et decreti auctorem hortetur,
quotiescumque spem boni exitus perspicit, ad eiusmodi solutiones quaerendas.
CAN. 1734
§1. Antequam quis recursum proponat, debet decreti revocationem vel emendationem scripto ab ipsius
auctore petere; qua petitione proposita, etiam suspensio exsecutionis eo ipso petita intellegitur.
§2. Petitio fieri debet intra peremptorium terminum decem dierum utilium a decreto legitime intimato.
§3. Normae §§ 1 et 2 non valent:
(1) de recursu proponendo ad Episcopum adversus decreta lata ab auctoritatibus, quae ei subsunt;
(2) de recursu proponendo adversus decretum, quo recursus hierarchicus deciditur, nisi decisio data sit
ab Episcopo;
(3) de recursibus proponendis ad normam cann. 57 et 1735.
CAN. 1735
Si intra triginta dies, ex quo petitio, de qua in can. 1734, ad auctorem decreti pervenit, is novum
decretum intimet, quo vel prius emendet vel petitionem reiciendam esse decernat, termini ad
recurrendum decurrunt ex novi decreti intimatione; si autem intra triginta dies nihil decernat, termini
decurrunt ex tricesimo die.
CAN. 1736
§1. In iis materiis, in quibus recursus hierarchicus suspendit decreti exsecutionem, idem efficit etiam
petitio, de qua in can. 1734.
§2. In ceteris casibus, nisi intra decem dies, ex quo petitio de qua in can. 1734 ad ipsum auctorem
decreti pervenit, is exsecutionem suspendendam decreverit, potest suspensio interim peti ab eius
Superiore hierarchico, qui eam decernere potest gravibus tantum de causis et cauto semper ne quid
salus animarum detrimenti capiat.
§3. Suspensa decreti exsecutione ad normam §2, si postea recursus proponatur, is qui de recursu videre
debet, ad normam can. 1737, §3 decernat utrum suspensio sit confirmanda an revocanda.
§4. Si nullus recursus intra statutum terminum adversus decretum proponatur, suspensio exsecutionis,
ad normam §1 vel §2 interim effecta, eo ipso cessat.

