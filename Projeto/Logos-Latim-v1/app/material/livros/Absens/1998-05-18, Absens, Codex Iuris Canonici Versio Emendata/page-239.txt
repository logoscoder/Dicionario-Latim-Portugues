CAN. 1374
Qui nomen dat consociationi, quae contra Ecclesiam machinatur, iusta poena puniatur; qui autem
eiusmodi consociationem promovet vel moderatur, interdicto puniatur.
CAN. 1375
Qui impediunt libertatem ministerii vel electionis vel potestatis ecclesiasticae aut legitimum bonorum
sacrorum aliorumve ecclesiasticorum bonorum usum, aut perterrent electorem vel electum vel eum qui
potestatem vel ministerium ecclesiasticum exercuit, iusta poena puniri possunt.
CAN. 1376
Qui rem sacram, mobilem vel immobilem, profanat iusta poena puniatur.
CAN. 1377
Qui sine praescripta licentia bona ecclesiastica alienat, iusta poena puniatur.
Titulus III
De munerum ecclesiasticorum usurpatione deque
delictis in iis exercendis
CAN. 1378
§1. Sacerdos qui contra praescriptum can. 977 agit, in excommunicationem latae sententiae Sedi
Apostolicae reservatam incurrit.
§2. In poenam latae sententiae interdicti vel, si sit clericus, suspensionis incurrit:
(1) qui ad ordinem sacerdotalem non promotus liturgicam eucharistici Sacrificii actionem attentat;
(2) qui, praeter casum de quo in §1, cum sacramentalem absolutionem dare valide nequeat, eam
impertire attentat, vel sacramentalem confessionem audit.
§3. In casibus de quibus in §2, pro delicti gravitate, aliae poenae, non exclusa excommunicatione, addi
possunt.
CAN. 1379
Qui, praeter casus de quibus in can. 1378, sacramentum se administrare simulat, iusta poena puniatur.
CAN. 1380
Qui per simoniam sacramentum celebrat vel recipit, interdicto vel suspensione puniatur.
CAN. 1381
§1. Quicumque officium ecclesiasticum usurpat, iusta poena puniatur.

