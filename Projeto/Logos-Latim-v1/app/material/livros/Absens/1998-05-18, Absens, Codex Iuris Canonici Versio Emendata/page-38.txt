CAN. 221
§1. Christifidelibus competit ut iura, quibus in Ecclesia gaudent, legitime vindicent atque defendant in
foro competenti ecclesiastico ad normam iuris.
§2. Christifidelibus ius quoque est ut, si ad iudicium ab auctoritate competenti vocentur, iudicentur
servatis iuris praescriptis, cum aequitate applicandis.
§3. Christifidelibus ius est, ne poenis canonicis nisi ad normam legis plectantur.
CAN. 222
§1. Christifideles obligatione tenentur necessitatibus subveniendi Ecclesiae, ut eidem praesto sint quae
ad cultum divinum, ad opera apostolatus et caritatis atque ad honestam ministrorum sustentationem
necessaria sunt.
§2. Obligatione quoque tenentur iustitiam socialem promovendi necnon, praecepti Domini memores, ex
propriis reditibus pauperibus subveniendi.
CAN. 223
§1. In iuribus suis exercendis christifideles tum singuli tum in consociationibus adunati rationem
habere debent boni communis Ecclesiae necnon iurium aliorum atque suorum erga alios officiorum.
§2. Ecclesiasticae auctoritati competit, intuitu boni communis, exercitium iurium, quae christifidelibus
sunt propria, moderari.
Titulus II
De obligationibus et iuribus christifidelium laicorum
CAN. 224
Christifideles laici, praeter eas obligationes et iura, quae cunctis christifidelibus sunt communia et ea
quae in aliis canonibus statuuntur, obligationibus tenentur et iuribus gaudent quae in canonibus huius
tituli recensentur.
CAN. 225
§1. Laici, quippe qui uti omnes christifideles ad apostolatum a Deo per baptismum et confirmationem
deputentur, generali obligatione tenentur et iure gaudent, sive singuli sive in consociationibus
coniuncti, allaborandi ut divinum salutis nuntium ab universis hominibus ubique terrarum cognoscatur
et accipiatur; quae obligatio eo vel magis urget iis in adiunctis, in quibus nonnisi per ipsos Evangelium
audire et Christum cognoscere homines possunt.
§2. Hoc etiam peculiari adstringuntur officio, unusquisque quidem secundum propriam condicionem, ut
rerum temporalium ordinem spiritu evangelico imbuant atque perficiant, et ita specialiter in iisdem
rebus gerendis atque in muneribus saecularibus exercendis Christi testimonium reddant.

