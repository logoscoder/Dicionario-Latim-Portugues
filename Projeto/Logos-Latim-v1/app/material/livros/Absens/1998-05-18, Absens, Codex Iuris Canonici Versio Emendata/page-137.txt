CAN. 755
ยง1. Totius Collegii Episcoporum et Sedis Apostolicae imprimis est fovere et dirigere motum
oecumenicum apud catholicos, cuius finis est unitatis redintegratio inter universos christianos, ad quam
promovendam Ecclesia ex voluntate Christi tenetur.
ยง2. Episcoporum item est, et, ad normam iuris, Episcoporum conferentiarum, eandem unitatem
promovere atque pro variis adiunctorum necessitatibus vel opportunitatibus, normas practicas
impertire, attentis praescriptis a suprema Ecclesiae auctoritate latis.
Titulus I
De divini Verbi ministerio
CAN. 756
ยง1. Quoad universam Ecclesiam munus Evangelii annuntiandi praecipue Romano Pontifici et Collegio
Episcoporum commissum est.
ยง2. Quoad Ecclesiam particularem sibi concreditam illud munus exercent singuli Episcopi, qui quidem
totius ministerii verbi in eadem sunt moderatores; quandoque vero aliqui Episcopi coniunctim illud
explent quoad diversas simul Ecclesias, ad normam iuris.
CAN. 757
Presbyterorum, qui quidem Episcoporum cooperatores sunt, proprium est Evangelium Dei annuntiare;
praesertim hoc officio tenentur, quoad populum sibi commissum, parochi aliique quibus cura animarum
concreditur; diaconorum etiam est in ministerio verbi populo Dei, in communione cum Episcopo
eiusque presbyterio, inservire.
CAN. 758
Sodales institutorum vitae consecratae, vi propriae Deo consecrationis, peculiari modo Evangelii
testimonium reddunt, iidemque in Evangelio annuntiando ab Episcopo in auxilium convenienter
assumuntur.
CAN. 759
Christifideles laici, vi baptismatis et confirmationis, verbo et vitae christianae exemplo evangelici
nuntii sunt testes; vocari etiam possunt ut in exercitio ministerii verbi cum Episcopo et presbyteris
cooperantur.
CAN. 760
In ministerio verbi, quod sacra Scriptura, Traditione, liturgia, magisterio vitaque Ecclesiae innitatur
oportet, Christi mysterium integre ac fideliter proponatur.

