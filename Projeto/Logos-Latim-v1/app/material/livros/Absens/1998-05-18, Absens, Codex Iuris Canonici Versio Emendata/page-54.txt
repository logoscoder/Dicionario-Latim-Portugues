CAN. 304
§1. Omnes christifidelium consociationes, sive publicae sive privatae, quocumque titulo seu nomine
vocantur, sua habeant statuta, quibus definiantur consociationis finis seu obiectum sociale, sedes,
regimen et condiciones ad partem in iisdem habendam requisitae, quibusque determinentur agendi
rationes, attentis quidem temporis et loci necessitate vel utilitate.
§2. Titulum seu nomen sibi eligant, temporis et loci usibus accommodatum, maxime ab ipso fine, quem
intendunt, selectum.
CAN. 305
§1. Omnes christifidelium consociationes subsunt vigilantiae auctoritatis ecclesiasticae competentis,
cuius est curare ut in iisdem integritas fidei ac morum servetur, et invigilare ne in disciplinam
ecclesiasticam abusus irrepant, cui itaque officium et ius competunt ad normam iuris et statutorum
easdem invisendi; subsunt etiam eiusdem auctoritatis regimini secundum praescripta canonum, qui
sequuntur.
§2. Vigilantiae Sanctae Sedis subsunt consociationes cuiuslibet generis; vigilantiae Ordinarii loci
subsunt consociationes dioecesanae necnon aliae consociationes, quatenus in dioecesi operam exercent.
CAN. 306
Ut quis consociationis iuribus atque privilegiis, indulgentiis aliisque gratiis spiritualibus eidem
consociationi concessis fruatur, necesse est et sufficit ut secundum iuris praescripta et propria
consociationis statuta, in eandem valide receptus sit et ab eandem non sit legitime dimissus.
CAN. 307
§1. Membrorum receptio fiat ad normam iuris ac statutorum uniuscuiusque consociationis.
§2. Eadem persona adscribi potest pluribus consociationibus.
§3. Sodales institutorum religiosorum possunt consociationibus, ad normam iuris proprii, de consensu
sui Superioris nomen dare.
CAN. 308
Nemo legitime adscriptus a consociatione dimittatur, nisi iusta de causa ad normam iuris et statutorum.
CAN. 309
Consociationibus legitime constitutis ius est, ad normam iuris et statutorum, edendi peculiares normas
ipsam consociationem respicientes, celebrandi comitia, designandi moderatores, officiales, ministros
atque bonorum administratores.

