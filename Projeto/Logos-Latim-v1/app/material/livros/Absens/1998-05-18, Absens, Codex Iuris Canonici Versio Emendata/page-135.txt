CAN. 744
§1. Supremo quoque Moderatori cum consensu sui consilii pariter reservatur licentiam concedere
sodali definitive incorporato ad aliam societatem vitae apostolicae transeundi, suspensis interim iuribus
et obligationibus propriae societatis, firmo tamen iure redeundi ante definitivam incorporationem in
novam societatem.
§2. Ut transitus fiat ad institutum vitae consecratae vel ex eo ad societatem vitae apostolicae, licentia
requiritur Sanctae Sedis, cuius mandatis standum est.
CAN. 745
Supremus Moderator cum consensu sui consilii sodali definitive incorporato concedere potest indultum
vivendi extra societatem, non tamen ultra triennium, suspensis iuribus et obligationibus quae cum
ipsius nova condicione componi non possunt; permanet tamen sub cura Moderatorum. Si agitur de
clerico, requiritur praetera consensus Ordinarii loci in quo commorari debet, sub cuius cura et
dependentia etiam manet.
CAN. 746
Ad dimissionem sodalis definitive incorporati serventur, congrua congruis referendo, cann. 694-704.
LIBER III
De Ecclesiae Munere Docendi
CAN. 747
§1. Ecclesiae, cui Christus Dominus fidei depositum concredidit ut ipsa, Spiritu Sancto assistente,
veritatem revelatam sancte custodiret, intimius perscrutaretur, fideliter annuntiaret atque exponeret,
officium est et ius nativum, etiam mediis communicationis socialis sibi propriis adhibitis, a qualibet
humana potestate independens, omnibus gentibus Evangelium praedicandi.
§2. Ecclesiae competit semper et ubique principia moralia etiam de ordine sociali annuntiare, necnon
iudicium ferre de quibuslibet rebus humanis, quatenus personae humanae iura fundamentalia aut
animarum salus id exigant.
CAN. 748
§1. Omnes homines veritatem in iis, quae Deum eiusque Ecclesiam respiciunt, quaerere tenentur
eamque cognitam amplectendi ac servandi obligatione vi legis divinae adstringuntur et iure gaudent.
§2. Homines ad amplectendam fidem catholicam contra ipsorum conscientiam per coactionem
adducere nemini umquam fas est.
CAN. 749
§1. Infallibilitate in magisterio, vi muneris sui gaudet Summus Pontifex quando ut supremus omnium
christifidelium Pastor et Doctor, cuius est fratres suos in fide confirmare, doctrinam de fide vel de

