et oratione.
§5. Tempus novitiatus, de quo in can. 648, §1, in opus formationis proprie impendatur, ideoque novitii
ne occupentur in studiis et muniis, quae huic formationi non directe inserviunt.
CAN. 653
§1. Novitius institutum libere deserere potest; competens autem instituti auctoritas potest eum
dimittere.
§2. Exacto novitiatu, si idoneus iudicetur, novitius ad professionem temporariam admittatur, secus
dimittatur; si dubium supersit de eius idoneitate, potest probationis tempus a Superiore maiore ad
normam iuris proprii, non tamen ultra sex menses prorogari.
Art. 3 - De professione religiosa
CAN. 654
Professione religiosa sodales tria consilia evangelica observanda voto publico assumunt, Deo per
Ecclesiae ministerium consecrantur et instituto incorporantur cum iuribus et officiis iure definitis.
CAN. 655
Professio temporaria ad tempus iure proprio definitum emittatur, quod neque triennio brevius neque
sexennio longius sit.
CAN. 656
Ad validitatem professionis temporariae requiritur ut:
(1) qui eam emissurus est, decimum saltem octavum aetatis annum compleverit;
(2) novitiatus valide peractus sit;
(3) habeatur admissio a competenti Superiore cum voto sui consilii ad normam iuris libere facta;
(4) sit expressa et absque vi, metu gravi aut dolo emissa;
(5) a legitimo Superiore per se vel per alium recipiatur.
CAN. 657
§1. Expleto tempore ad quod professio emissa fuerit, qui sponte petat et idoneus iudicetur, ad
renovationem professionis vel ad professionem perpetuam admittatur, secus discedat.
§2. Si opportunum vero videatur, periodus professionis; temporariae a competenti Superiore, iuxta ius
proprium, prorogari potest, ita tamen ut totum tempus, quo sodalis votis temporariis adstringitur, non
superet novennium.
§3. Professio perpetua anticipari potest ex iusta causa, non tamen ultra trimestre.

