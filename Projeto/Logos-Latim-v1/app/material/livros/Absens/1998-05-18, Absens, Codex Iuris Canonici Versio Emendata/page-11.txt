CAN. 56
Decretum pro intimato habetur, si is cui destinatur, rite vocatus ad decretum accipiendum vel
audiendum, sine iusta causa non comparuerit vel subscribere recusaverit.
CAN. 57
§1. Quoties lex iubeat decretum ferri vel ab eo, cuius interest, petitio vel recursus ad decretum
obtinendum legitime proponatur, auctoritas competens intra tres menses a recepta petitione vel recursu
provideat, nisi alius terminus lege praescribatur.
§2. Hoc termino transacto, si decretum nondum datum fuerit, responsum praesumitur negativum, ad
propositionem ulterioris recursus quod attinet.
§3. Responsum negativum praesumptum non eximit competentem auctoritatem ab obligatione
decretum ferendi, immo et damnum forte illatum, ad normam can. 128, reparandi.
CAN. 58
§1. Decretum singulare vim habere desinit legitima revocatione ab auctoritate competendi facta necnon
cessante lege ad cuius exsecutionem datum est.
§2. Praeceptum singulare, legitimo documento non impositum, cessat resoluto iure praecipientis.
Caput III - De rescriptis
CAN. 59
§1. Rescriptum intellegitur actus administrativus a competenti auctoritate exsecutiva in scriptis elicitus,
quo suapte natura, ad petitionem alicuius, conceditur privilegium, dispensatio aliave gratia.
§2. Quae de rescriptis statuuntur praescripta, etiam de licentiae concessione necnon de concessionibus
gratiarum vivae vocis oraculo valent, nisi aliud constet.
CAN. 60
Rescriptum quodlibet impetrari potest ab omnibus qui expresse non prohibentur.
CAN. 61
Nisi aliud constet, rescriptum impetari potest pro alio, etiam praeter eius assensum, et valet ante
eiusdem acceptationem, salvis clausulis contrariis.
CAN. 62
Rescriptum in quo nullus datur exsecutor, effectum habet a momento quo datae sunt litterae; cetera, a
momento exsecutionis.

