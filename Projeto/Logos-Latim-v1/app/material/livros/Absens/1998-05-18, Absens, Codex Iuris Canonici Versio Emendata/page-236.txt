CAN. 1356
§1. Poenam ferendae vel latae sententiae constitutam praecepto quod non sit ab Apostolica Sede latum,
remittere possunt:
(1) Ordinarius loci, in quo delinquens versatur;
(2) si poena sit irrogata vel declarata, etiam Ordinarius qui iudicium ad poenam irrogandam vel
declarandam promovit vel decreto eam per se vel per alium irrogavit vel declaravit.
§2. Antequam remissio fiat, consulendus est, nisi propter extraordinarias circumstantias impossibile sit,
praecepti auctor.
CAN. 1357
§1. Firmis praescriptis cann. 508 et 976, censuram latae sententiae excommunicationis vel interdicti
non declaratam confessarius remittere potest in foro interno sacramentali, si paenitenti durum sit in
statu gravis peccati permanere per tempus necessarium ut Superior competens provideat.
§2. In remissione concedenda confessarius paenitenti onus iniungat recurrendi intra mensem sub poena
reincidentiae ad Superiorem competentem vel ad sacerdotem facultate praeditum, et standi huius
mandatis; interim imponat congruam paenitentiam et, quatenus urgeat, scandali et damni reparationem;
recursus autem fieri potest etiam per confessarium, sine nominis mentione.
§3. Eodem onere recurrendi tenentur, postquam convaluerint, ii quibus ad normam can. 976 remissa est
censura irrogata vel declarata vel Sedi Apostolicae reservata.
CAN. 1358
§1. Remissio censurae dari non potest nisi delinquenti qui a contumacia, ad normam can. 1347, §2,
recesserit; recedenti autem denegari nequit.
§2. Qui censuram remittit, potest ad normam can. 1348 providere vel etiam paenitentiam imponere.
CAN. 1359
Si quis pluribus poenis detineatur, remissio valet tantummodo pro poenis in ipsa expressis; generalis
autem remissio omnes aufert poenas, iis exceptis quas in petitione reus mala fide reticuerit.
CAN. 1360
Poenae remissio metu gravi extorta irrita est.
CAN. 1361
§1. Remissio dari potest etiam absenti vel sub condicione.
§2. Remissio in foro externo detur scripto, nisi gravis causa aliud suadeat.
§3. Caveatur ne remissionis petitio vel ipsa remissio divulgetur, nisi quatenus id vel utile sit ad rei
famam tuendam vel necessarium ad scandalum reparandum.

