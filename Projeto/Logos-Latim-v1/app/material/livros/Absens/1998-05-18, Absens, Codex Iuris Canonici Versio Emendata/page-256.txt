Titulus IV
De partibus in causa
Caput I - De actore et de parte conventa
CAN. 1476
Quilibet, sive baptizatus sive non baptizatus, potest in iudicio agere; pars autem legitime conventa
respondere debet.
CAN. 1477
Licet actor vel pars conventa procuratorem vel advocatum constituerit, semper tamen tenetur in iudicio
ipsemet adesse ad praescriptum iuris vel iudicis.
CAN. 1478
§1. Minores et ii, qui rationis usu destituti sunt, stare in iudicio tantummodo possunt per eorum
parentes aut tutores vel curatores, salvo praescripto §3.
§2. Si iudex existimet minorum iura esse in conflictu cum iuribus parentum vel tutorum vel curatorum,
aut hos non satis tueri posse ipsorum iura, tunc stent in iudicio per tutorem vel curatorem a iudice
datum.
§3. Sed in causis spiritualibus et cum spiritualibus conexis, si minores usum rationis assecuti sint, agere
et respondere queunt sine parentum vel tutoris consensu, et quidem per se ipsi, si aetatem
quattuordecim annorum expleverint; secus per curatorem a iudice constitutum.
§4. Bonis interdicti, et ii qui minus firmae mentis sunt, stare in iudicio per se ipsi possunt tantummodo
ut de propriis delictis respondeant, aut ad praescriptum iudicis; in ceteris agere et respondere debent per
suos curatores.
CAN. 1479
Quoties adest tutor aut curator ab auctoritate civili constitutus, idem potest a iudice ecclesiastico
admitti, audito, si fieri potest, Episcopo dioecesano eius cui datus est; quod si non adsit aut non
videatur admittendus, ipse iudex tutorem aut curatorem pro causa designabit.
CAN. 1480
§1. Personae iuridicae in iudicio stant per suos legitimos repraesentantes.
§2. In casu vero defectus vel neglegentiae repraesentantis, potest ipse Ordinarius per se vel per alium
stare in iudicio nomine personarum iuridicarum, quae sub eius potestate sunt.

