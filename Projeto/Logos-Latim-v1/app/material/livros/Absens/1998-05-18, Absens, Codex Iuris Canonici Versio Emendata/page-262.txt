CAN. 1510
Conventus, qui citatoriam schedam recipere recuset, vel qui impedit quominus citatio ad se perveniat,
legitime citatus habeatur.
CAN. 1511
Si citatio non fuerit legitime notificata, nulla sunt acta processus, salvo praescripto can. 1507, §3.
CAN. 1512
Cum citatio legitime notificata fuerit aut partes coram iudice steterint ad causam agendam:
(1) res desinit esse integra;
(2) causa fit propria iudicis illius aut tribunalis ceteroquin competentis, coram quo actio instituta est;
(3) in iudice delegato firma redditur iurisdictio, ita ut non expiret resoluto iure delegantis;
(4) interrumpitur praescriptio, nisi aliud cautum sit;
(5) lis pendere incipit; et ideo statim locum habet principium “lite pendente, nihil innovetur”.
Titulus II
De litis contestatione
CAN. 1513
§1. Contestatio litis habetur cum per iudicis decretum controversiae termini, ex partium petitionibus et
responsionibus desumpti, definiuntur.
§2. Partium petitiones responsionesque, praeterquam in libello litis introductorio, possunt vel in
responsione ad citationem exprimi vel in declarationibus ore coram iudice factis; in causis autem
difficilioribus partes convocandae sunt a iudice ad dubium vel dubia concordanda, quibus in sententia
respondendum sit.
§3. Decretum iudicis partibus notificandum est; quae nisi iam consenserint, possunt intra decem dies ad
ipsum iudicem recurrere, ut mutetur; quaestio autem expeditissime ipsius iudicis decreto dirimenda est.
CAN. 1514
Controversiae termini semel statuti mutari valide nequeunt, nisi novo decreto, ex gravi causa, ad
instantiam partis et auditis reliquis partibus earumque rationibus perpensis.
CAN. 1515
Lite contestata, possessor rei alienae desinit esse bonae fidei; ideoque, si damnatur ut rem restituat,
fructus quoque a contestationis die reddere debet et damna sarcire.
CAN. 1516
Lite contestata, iudex congruum tempus partibus praestituat probationibus proponendis et explendis.

