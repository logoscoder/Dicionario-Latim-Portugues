statu clericali, puniri potest.
CAN. 1368
Si quis, asserens vel promittens aliquid coram ecclesiastica auctoritate, periurium committit, iusta
poena puniatur.
CAN. 1369
Qui in publico spectaculo vel concione, vel in scripto publice evulgato, vel aliter instrumentis
communicationis socialis utens, blasphemiam profert, aut bonos mores graviter laedit, aut in religionem
vel Ecclesiam iniurias exprimit vel odium contemptumve excitat, iusta poena puniatur.
Titulus II
De delictis contra ecclesiasticas auctoritates
et Ecclesiae libertatem
CAN. 1370
§1. Qui vim physicam in Romanum Pontificem adhibet, in excommunicationem latae sententiae Sedi
Apostolicae reservatam incurrit, cui, si clericus sit, alia poena, non exclusa dimissione e statu clericali,
pro delicti gravitate addi potest.
§2. Qui id agit in eum qui episcopali charactere pollet, in interdictum latae sententiae et, si sit clericus,
etiam in suspensionem latae sententiae incurrit.
§3. Qui vim physicam in clericum vel religiosum adhibet in fidei vel Ecclesiae vel ecclesiasticae
potestatis vel ministerii contemptum, iusta poena puniatur.
CAN. 1371
Iusta poena puniatur:
(1) qui, praeter casum de quo in can. 1364 § 1, doctrinam a Romano Pontifice vel a Concilio
Oecumenico damnatam docet vel doctrinam, de qua in can. 750 § 2 vel in can. 752, pertinaciter respuit,
et ab Apostolica Sede vel ab Ordinario admonitus non retractat;
(2) qui aliter Sedi Apostolicae, Ordinario, vel Superiori legitime praecipienti vel prohibenti non
obtemperat, et post monitum in inoboedientia persistit.
CAN. 1372
Qui contra Romani Pontificis actum ad Concilium Oecumenicum vel ad Episcoporum collegium
recurrit censura puniatur.
CAN. 1373
Qui publice aut subditorum simultates vel odia adversus Sedem Apostolicam vel Ordinarium excitat
propter aliquem potestatis vel ministerii ecclesiastici actum, aut subditos ad inoboedientiam in eos
provocat, interdicto vel aliis iustis poenis puniatur.

