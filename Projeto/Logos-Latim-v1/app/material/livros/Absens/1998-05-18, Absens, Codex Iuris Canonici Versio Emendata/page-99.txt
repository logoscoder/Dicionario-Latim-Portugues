CAN. 538
§1. Parochus ab officio cessat amotione aut translatione ab Episcopo dioecesano ad normam iuris
peracta, renuntiatione iusta de causa ab ipso parocho facta et, ut valeat, ab eodem Episcopo acceptata,
necnon lapsu temporis si, iuxta iuris particularis de quo in can. 522 praescripta, ad tempus
determinatum constitutus fuerit.
§2. Parochus, qui est sodalis instituti religiosi aut in societate vitae apostolicae incardinatus, ad normam
can. 682, §2 amovetur.
§3. Parochus, expleto septuagesimo quinto aetatis anno, rogatur ut renuntiationem ab officio exhibeat
Episcopo dioecesano, qui, omnibus personae et loci inspectis adiunctis, de eadem acceptanda aut
differenda decernat; renuntiantis congruae sustentationi et habitationi ab Episcopo dioecesano
providendum est, attentis normis ab Episcoporum conferentia statutis.
CAN. 539
Cum vacat paroecia aut cum parochus ratione captivitatis, exsilii vel relegationis, inhabilitatis vel
infirmae valetudinis aliusve causae a munere pastorali in paroecia exercendo praepeditur, ab Episcopo
dioecesano quam primum deputetur administrator paroecialis, sacerdos scilicet qui parochi vicem
suppleat ad normam can. 540.
CAN. 540
§1. Administrator paroecialis iisdem adstringitur officiis iisdemque gaudet iuribus ac parochus, nisi ab
Episcopo dioecesano aliter statuatur.
§2. Administratori paroeciali nihil agere licet, quod praeiudicium afferat iuribus parochi aut damno
esse possit bonis paroecialibus.
§3. Administrator paroecialis post expletum munus parocho rationem reddat.
CAN. 541
§1. Vacante paroecia itemque parocho a munere pastorali exercendo impedito, ante administratoris
paroecialis constitutionem, paroeciae regimen interim assumat vicarius paroecialis; si plures sint, is qui
sit nominatione antiquior, et si vicarii desint, parochus iure particulari definitus.
§2. Qui paroeciae regimen ad normam §1 assumpserit, loci Ordinarium de paroeciae vacatione statim
certiorem faciat.
CAN. 542
Sacerdotes quibus in solidum, ad normam can. 517, §1, alicuius paroeciae aut diversarum simul
paroeciarum cura pastoralis committitur:
(1) praediti sint oportet qualitatibus, de quibus in can. 521;
(2) nominentur vel instituantur ad normam praescriptorum cann. 522 et 524;
(3) curam pastoralem obtinent tantum a momento captae possessionis; eorundem moderator in
possessionem mittitur ad normam praescriptorum can. 527, §2; pro ceteris vero sacerdotibus fidei
professio legitime facta locum tenet captae possessionis.

