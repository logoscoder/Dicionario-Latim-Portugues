Nel can. 1371, n. 1 del Codice di Diritto Canonico sia congruentemente aggiunta la citazione del can.
750 § 2, cosicché lo stesso can. 1371 d’ora in poi nell’insieme suonerà:

Can. 1371 - Sia punito con una giusta pena:
1) chi oltre al caso di cui nel can. 1364 § 1, insegna una dottrina condannata dal Romano Pontefice o
dal Concilio Ecumenico oppure respinge pertinacemente la dottrina di cui nel can. 750 § 2 o nel can.
752, ed ammonito dalla Sede Apostolica o dall’Ordinario non ritratta;
2) chi in altro modo non obbedisce alla Sede Apostolica, all’Ordinario o al Superiore che
legittimamente gli comanda o gli proibisce, e dopo l’ammonizione persiste nella sua disobbedienza.
B) Il can. 598 del Codice dei Canoni delle Chiese Orientali d’ora in poi avrà due paragrafi, dei quali il
primo consisterà del testo del canone vigente e il secondo presenterà un testo nuovo, cosicché
nell’insieme il can. 598 suonerà:
Can. 598 - § 1. Per fede divina e cattolica sono da credere tutte quelle cose che sono contenute nella
parola di Dio scritta o tramandata cioè nell’unico deposito della fede affidato alla Chiesa, e che insieme
sono proposte come divinamente rivelate sia dal magistero solenne della Chiesa, sia dal suo magistero
ordinario e universale, ossia quello che è manifestato dalla comune adesione dei fedeli sotto la guida
del sacro magistero; di conseguenza tutti i fedeli curino di evitare qualsiasi dottrina che ad esse non
corrisponda.
§ 2. Si devono pure fermamente accogliere e ritenere anche tutte e singole le cose che vengono
proposte definitivamente dal magistero della Chiesa circa la fede e i costumi, quelle cioè che sono
richieste per custodire santamente ed esporre fedelmente lo stesso deposito della fede; si oppone
dunque alla dottrina della Chiesa cattolica chi rifiuta le medesime proposizioni da tenersi
definitivamente.
Nel can. 1436 del Codice dei Canoni delle Chiese Orientali si aggiungano convenientemente le parole
che si riferiscono al can. 598 § 2, cosicché nell’insieme il can. 1436 suonerà:
Can. 1436 - § 1. Colui che nega una verità da credere per fede divina e cattolica o la mette in dubbio
oppure ripudia totalmente la fede cristiana e legittimamente ammonito non si ravvede, sia punito come
eretico o come apostata con la scomunica maggiore; il chierico può essere punito inoltre con altre pene,
non esclusa la deposizione.
§ 2. All’infuori di questi casi, colui che sostiene una dottrina proposta da tenersi definitivamente o
condannata come erronea dal Romano Pontefice o dal Collegio dei Vescovi nell’esercizio del
magistero autentico e legittimamente ammonito non si ravvede, sia punito con una pena adeguata.
5. Ordiniamo che sia valido e ratificato tutto ciò che Noi con la presente Lettera Apostolica data Motu
Proprio abbiamo decretato e prescriviamo che sia inserito nella legislazione universale della Chiesa
Cattolica, rispettivamente nel Codice di Diritto Canonico e nel Codice dei Canoni delle Chiese
Orientali cosí come è stato sopra dimostrato, nonostante qualunque cosa in contrario.

