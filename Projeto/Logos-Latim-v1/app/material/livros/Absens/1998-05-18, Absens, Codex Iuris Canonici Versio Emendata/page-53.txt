CAN. 298
§1. In Ecclesia habentur consociationes distinctae ab institutis vitae consecratae et societatibus vitae
apostolicae, in quibus christifideles, sive clerici sive laici sive clerici et laici simul, communi opera
contendunt ad perfectiorem vitam fovendam, aut ad alia apostolatus opera, scilicet ad evangelizationis
incepta, ad pietatis vel caritatis opera exercenda et ad ordinem temporalem christiano spiritu
animandum.
§2. Christifideles sua nomina dent iis praesertim concociationibus, quae a competenti auctoritate
ecclesiastica aut erectae aut laudatae vel commendatae sint.
CAN. 299
§1. Integrum est christifidelibus, privata inter se conventione inita, consociationes constituere ad fines
de quibus in can. 298, §1 persequendos, firmo praescripto can. 301, §1.
§2. Huiusmodi consociationes, etiamsi ab auctoritate ecclesiastica laudentur vel commendentur,
consociationes privatae vocantur.
§3. Nulla christifidelium consociatio privata in Ecclesia agnoscitur, nisi eius statuta ab auctoritate
competenti recognoscantur.
CAN. 300
Nulla consociatio nomen “catholica” sibi assumat, nisi de consensu competentis auctoritatis
ecclesiasticae, ad normam can. 312.
CAN. 301
§1. Unius auctoritatis ecclesiasticae competentis est erigere christifidelium consociationes, quae sibi
proponant doctrinam christianam nomine Ecclesiae tradere aut cultum publicum promovere, vel quae
alios intendant fines, quorum prosecutio natura sua eidem auctoritati ecclesiasticae reservatur.
§2. Auctoritas ecclesiastica competens, si id expedire iudicaverit, christifidelium consociationes
quoque erigere potest ad alios fines spirituales directe vel indirecte prosequendos, quorum consecutioni
per privatorum incepta non satis provisum sit.
§3. Christifidelium consociationes quae a competenti auctoritate ecclesiastica eriguntur, consociationes
publicae vocantur.
CAN. 302
Christifidelium consociationes clericales eae dicuntur, quae sub moderamine sunt clericorum,
exercitium ordinis sacri assumunt atque uti tales a competenti auctoritate agnoscuntur.
CAN. 303
Consociationes, quarum sodales, in saeculo spiritum alicuius instituti religiosi participantes, sub altiore
eiusdem instituti moderamine, vitam apostolicam ducunt et ad perfectionem christianam contendunt,
tertii ordines dicuntur aliove congruenti nomine vocantur.

