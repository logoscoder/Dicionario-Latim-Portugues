CAN. 141
Pluribus successive delegatis, ille negotium expediat, cuius mandatum anterius est, nec postea
revocatum fuit.
CAN. 142
§1. Potestas delegata extinguitur: expleto mandato; elapso tempore vel exhausto numero casuum pro
quibus concessa fuit; cessante causa finali delegationis; revocatione delegantis delegato directe intimata
necnon renuntiatione delegati deleganti significata et eo acceptata; non autem resoluto iure delegantis,
nisi id ex appositis clausulis appareat.
§2. Actus tamen ex potestate delegat, quae exercetur pro solo foro interno, per inadvertentiam positus,
elapso concessionis tempore, validus est.
CAN. 143
§1. Potestas ordinaria extinguitur amisso officio cui adnectitur.
§2. Nisi aliud iure caveatur, suspenditur potestas ordinaria, si contra privationem vel amotionem ab
officio legitime appellatur vel recursus interponitur.
CAN. 144
§1. In errore communi de facto aut de iure, itemque in dubio positivo et probabili sive iuris sive facti,
supplet Ecclesia, pro foro tam externo quam interno, potestatem regiminis exsecutivam.
§2. Eadem norma applicatur facultatibus de quibus in cann. 882, 883, 966, et 1111, §1.
Titulus XI
De officiis ecclesiasticis
CAN. 145
§1. Officium ecclesiasticum est quodlibet munus ordinatione sive divina sive ecclesiastica stabiliter
constitutum in finem spiritualem exercendum.
§2. Obligationes et iura singulis officiis ecclesiasticis propria definiuntur sive ipso iure quo officium
constituitur, sive decreto auctoritatis competentis quo constituitur simul et confertur.
Caput I - De provisione officii ecclesiastici
CAN. 146
Officium ecclesiasticum sine provisione canonica valide obtineri nequit.

