CAN. 402
§1. Episcopus, cuius renuntiatio ab officio acceptata fuerit, titulum emeriti suae dioecesis retinet, atque
habitationis sedem, si id exoptet, in ipsa dioecesi servare potest, nisi certis in casibus ob specialia
adiuncta ab Apostolica Sede aliter provideatur.
§2. Episcoporum conferentia curare debet ut congruae et dignae Episcopi renuntiantis sustentationi
provideatur, attenta quidem primaria obligatione, qua tenetur dioecesis cui ipse inservivit.
Art. 3 - De Episcopis coadiutoribus et dioecesanis
CAN. 403
§1. Cum pastorales dioecesis necessitates id suadeant, unus vel plures Episcopi auxiliares, petente
Episcopo dioecesano, constituantur Episcopus auxiliaris iure successionis non gaudet.
§2. Gravioribus in adiunctis, etiam indolis personalis, Episcopo dioecesano dari potest Episcopus
auxiliaris specialibus instructus facultatibus.
§3. Sancta Sedes, si magis opportunum id ipsi videatur, ex officio constituere potest Episcopum
coadiutorem, qui et ipse specialibus instruitur facultatibus; Episcopus coadiutor iure successionis
gaudet.
CAN. 404
§1. Episcopus coadiutor officii sui possessionem capit, cum litteras apostolicas nominationis, per se vel
per procuratorem, ostenderit Episcopo dioecesano atque collegio consultorum, praesente curiae
cancellario, qui rem in acta referat.
§2. Episcopus auxiliaris officii sui possessionem capit, cum litteras apostolicas nominationis ostenderit
Episcopo dioecesano, praesente curiae cancellario, qui rem in acta referat.
§3. Quod si Episcopus dioecesanus plene sit impeditus, sufficit ut tum Episcopus coadiutor, tum
Episcopus auxiliaris litteras apostolicas nominationis ostendant collegio consultorum, praesente curiae
cancellario.
CAN. 405
§1. Episcopus coadiutor, itemque Episcopus auxiliaris, obligationes et iura habent quae determinantur
praescriptis canonum qui sequuntur, atque in litteris suae nominationis definiuntur.
§2. Episcopus coadiutor et Episcopus auxiliaris, de quo in can. 403, §2, Episcopo dioecesano in
universo dioecesis regimine adstant atque eiusdem absentis vel impedit vices supplent.
CAN. 406
§1. Episcopus coadiutor, itemque Episcopus auxiliaris, de quo in can. 403, §2, ab Episcopo dioecesano
Vicarius generalis constituatur; insuper ipsi prae ceteris Episcopus dioecesanus committat quae ex iure
mandatum speciale requirant.
§2. Nisi in litteris apostolicis aliud provisum fuerit et firmo praescripto §1, Episcopus dioecesanus
auxiliarem vel auxiliares suos constituat Vicarios generales vel saltem Vicarios episcopales, ab
auctoritate sua, aut Episcopi coadiutoris vel Episcopi auxiliaris de quo in can. 403, §2, dumtaxat

