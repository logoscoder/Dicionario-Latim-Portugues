CAN. 161
§1. Nisi aliud iure statuatur, potest qui aliquem praesentaverit non idoneum repertum, altera tantum
vice, intra mensem, alium candidatum praesentare.
§2. Si praesentatus ante institutionem factam renuntiaverit aut de vita decesserit, potest qui iure
praesentandi pollet, intra mensem ab habita renuntiationis aut mortis notitia, ius suum rursus exercere.
CAN. 162
Qui intra tempus utile, ad normam can. 158, §1 et can. 161 praesentationem non fecerit, itemque qui bis
praesentaverit non idoneum repertum, pro eo casu ius praesentationis amittit, atque auctoritati, cuius est
institutionem dare, competit libere providere officio vacanti, assentiente tamen proprio provisi
Ordinario.
CAN. 163
Auctoritas, cui ad normam iuris competit praesentatum instituere, instituat legitime praesentatum quem
idoneum reppererit et qui acceptaverit; quod si plures legitime praesentati idonei reperti sint, eorundem
unum instituere debet.
Art. 3 - De electione
CAN. 164
Nisi aliud iure provisum fuerit, in electionibus canonicis serventur praescripta canonum qui sequuntur.
CAN. 165
Nisi aliud iure aut legitimis collegii vel coetus statutis cautum sit, si cui collegio aut coetui personarum
sit ius eligendi ad officium, electio ne differatur ultra trimestre utile computandum ab habita notitia
vacationis officii; quo termino inutiliter elapso, auctoritas ecclesiastica, cui ius confirmandae electionis
vel ius providendi successive competit, officio vacanti libere provideat.
CAN. 166
§1. Collegii aut coetus praeses convocet omnes ad collegium aut ad coetum pertinentes; convocatio
autem, quando personalis esse debet, valet, si fiat in loco domicilii vel quasi-domicilii aut in loco
commorationis.
§2. Si quis ex vocandis neglectus et ideo absens fuerit, electio valet; attamen ad eiusdem instantiam,
probata quidem praeteritione et absentia, electio, etiam si confirmata fuerit, a competenti auctoritate
rescindi debet, dummodo iuridice constet recursum saltem intra triduum ab habita notitia electionis
fuisse transmissum.
§3. Quod si plures quam tertia pars electorum neglecti fuerint, electio est ipso iure nulla, nisi omnes
neglecti reapse interfuerint.

