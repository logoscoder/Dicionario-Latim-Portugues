CAN. 985
Magister novitiorum eiusque socius, rector seminarii aliusve instituti educationis sacramentales
confessiones suorum alumnorum in eadem domo commorantium ne audiant, nisi alumni in casibus
particularibus sponte id petant.
CAN. 986
§1. Omnis cui animarum cura vi muneris est demandata, obligatione tenetur providendi ut audiantur
confessiones fidelium sibi commissorum, qui rationabiliter audiri petant, utque iisdem opportunitas
praebeatur ad confessionem individualem, diebus ac horis in eorum commodum statutis, accedendi.
§2. Urgente necessitate, quilibet confessarius obligatione tenetur confessiones christifidelium
excipiendi, et in periculo mortis quilibet sacerdos.
Caput III - De ipso paenitente
CAN. 987
Christifidelis, ut sacramenti paenitentiae remedium percipiat salutiferum, ita dispositus sit oportet ut,
peccata quae commiserit repudians et propositum sese emendandi habens, ad Deum convertatur.
CAN. 988
§1. Christifidelis obligatione tenetur in specie et numero confitendi omnia peccata gravia post
baptismum perpetrata et nondum per claves Ecclesiae directe remissa neque in confessione individuali
accusata, quorum post diligentem sui discussionem conscientiam habeat.
§2. Commendatur christifidelibus ut etiam peccata venialia confiteantur.
CAN. 989
Omnis fidelis, postquam ad annos discretionis pervenerit, obligatione tenetur peccata sua gravia, saltem
semel in anno, fideliter confitendi.
CAN. 990
Nemo prohibetur quominus per interpretem confiteatur, vitatis quidem abusibus et scandalis atque
firmo praescripto can. 983, §2.
CAN. 991
Cuivis christifideli integrum est confessario legitime approbato etiam alius ritus, cui maluerit, peccata
confiteri.

