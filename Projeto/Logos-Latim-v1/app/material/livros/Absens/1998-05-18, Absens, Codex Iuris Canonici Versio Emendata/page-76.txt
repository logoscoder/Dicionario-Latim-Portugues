(2) integram percipit remunerationem officio propriam.
CAN. 419
Sede vacante, regimen dioecesis, usque ad constitutionem Administratoris dioecesani, ad Episcoporum
auxiliarem, et si plures sint, ad eum qui promotione si antiquior devolvitur deficiente autem Episcopo
auxiliari, ad collegium consultorum, nisi a Sancta Sede aliter provisum fuerit. Qui ita regimen dioecesis
assumit, sine mora convocet collegium competens ad deputandum Administratorem dioecesanum.
CAN. 420
In vicariatu vel praefectura apostolica, sede vacante, regimen assumit Pro-Vicarius vel Pro-Praefectus
ad hunc tantum effectum a Vicario vel a Praefecto immediate post captam possessionem nominatus,
nisi aliter a Sancta Sede statutum fuerit.
CAN. 421
§1. Intra octo dies ab accepta vacationis sedis episcopalis notitia, Administrator dioecesanus, qui
nempe dioecesim ad interim regat, eligendus est a collegio consultorum, firmo praescripto can. 502, §3.
§2. Si intra praescriptum tempus Administrator dioecesanus, quavis de causa, non fuerit legitime
electus, eiusdem deputatio devolvitur ad Metropolitam, et si vacans sit ipsa Ecclesia metropolitana aut
metropolitana simul et suffraganea, ad Episcopum suffraganeum promotione antiquiorem.
CAN. 422
Episcopus auxiliaris et, si is deficiat, collegium consultorum quantocius de morte Episcopi, itemque
electus in Administratorem dioecesanum de sua electione Sedem Apostolicam certiorem faciant.
CAN. 423
§1. Unus deputetur Administrator dioecesanus, reprobata contraria consuetudine; secus electio irrita
est.
§2. Administrator dioecesanus ne simul sit oeconomus; quare si oeconomus dioecesis in
Administratorem electus fuerit, alium pro tempore oeconomum eligat consilium a rebus oeconomicis.
CAN. 424
Administrator dioecesanus eligatur ad normam cann. 165-178.
CAN. 425
§1. Valide ad munus Administratoris dioecesani deputari tantum potest sacerdos qui trigesimum
quintum aetatis annum expleverit et ad eandem vacantem sedem non fuerit iam electus, nominatus vel
praesentatus.
§2. In Administratorem dioecesanum eligatur sacerdos, qui sit doctrina et prudentia praestans.

