CAN. 125
§1. Actus positus ex vi ab extrinseco personae illata, cui ipsa nequaquam resistere potuit, pro infecto
habetur.
§2. Actus positus ex metu gravi, iniuste incusso, aut ex dolo, valet, nisi aliud iure caveatur; sed potest
per sententiam iudicis rescindi, sive ad instantiam partis laesae eiusve in iure successorum sive ex
officio.
CAN. 126
Actus positus ex ignorantia aut ex errore, qui versetur circa id quod eius substantiam constituit, aut qui
recidit in condicionem sine qua non, irritus est; secus valet, nisi aliud iure caveatur, sed actus ex
ignorantia aut ex errore initus locum dare potest actioni rescissoriae ad normam iuris.
CAN. 127
§1. Cum iure statuatur ad actus ponendos Superiorem indigere consensu aut consilio alicuius collegii
vel personarum coetus, convocari debet collegium vel coetus ad normam can. 166, nisi, cum agatur de
consilio tantum exquirendo, aliter iure particulari aut proprio cautum sit; ut autem actus valeant
requiritur ut obtineatur consensus partis absolute maioris eorum qui sunt praesentes aut omnium
exquiratur consilium.
§2. Cum iure statuatur ad actus ponendos Superiorem indigere consensu aut consilio aliquarum
personarum, uti singularum:
(1) si consensus exigatur, invalidus est actus Superioris consensum earum personarum non exquirentis
aut contra earum vel alicuius votum agentis;
(2) si consilium exigatur, invalidus est actus Superioris easdem personas non audientis; Superior, licet
nulla obligatione teneatur accedendi ad earundem votum, etsi concors, tamen sine praevalenti ratione,
suo iudicio aestimanda, ab earundem voto, praesertim concordi, ne discedat.
§3. Omnes quorum consensus aut consilium requiritur, obligatione tenentur sententiam suam sincere
proferendi atque, si negotiorum gravitas id postulate, secretum sedulo servandi; quae quidem obligatio
a Superiore urgeri potest.
CAN. 128
Quicunque illegitime actu iuridico, immo quovis alio actu dolo vel culpa posito, alteri damnum infert,
obligatione tenetur damnum illatum reparandi.
Titulus VIII
De potestate regiminis
CAN. 129
§1. Potestatis regiminis, quae quidem ex divina institutione est in Ecclesia et etiam potestas
iurisdictionis vocatur, ad normam praescriptorum iuris, habilis sunt qui ordine sacro sunt insigniti.
§2. In exercitio eiusdem potestatis, christifideles laici ad normam iuris cooperari possunt.

