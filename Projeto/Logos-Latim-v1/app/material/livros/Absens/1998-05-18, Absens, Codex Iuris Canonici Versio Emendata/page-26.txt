CAN. 147
Provisio officii ecclesiastici fit: per liberam collationem ab auctoritate ecclesiastica competenti; per
institutionem ab eadem datam, si praecesserit praesentatio; per confirmationem vel admissionem ab
eadem factam, si praecesserit electio vel postulatio; tandem per simplecem electionem et electi
acceptationem, si electio non egeat confirmatione.
CAN. 148
Auctoritati, cuius est officia erigere, innovare et supprimere, eorundem provisio quoque competit, nisi
aliud iure statuatur.
CAN. 149
§1. Ut ad officum ecclesiasticum quis promoveatur, debet esse in Ecclesiae communione necnon
idoneus, scilicet iis qualitatibus praeditus, quae iure universali vel particulari aut lege fundationis ad
idem officium requiritur.
§2. Provisio officii ecclesiastici facta illi qui caret qualitatibus requisitis, irrita tantum est, si qualitates
iure universali vel particulari aut lege fundationis ad validitatem provisionis expresse exigantur; secus
valida est, sed rescindi potest per decretum auctoritatis competentis aut per sententiam tribunalis
administrativi.
§3. Provisio officii simoniace facta ipso iure irrita est.
CAN. 150
Officium secumferens plenam animarum curam, ad quam adimplendam ordinis sacerdotalis exercitium
requiritur, ei qui sacerdotio nondum auctus est valide conferri nequit.
CAN. 151
Provisio officii animarum curam secumferentis, sine gravi causa ne differatur.
CAN. 152
Nemini conferantur duo vel plura officia incompatibilia, videlicet quae una simul ab eodem adimpleri
nequeunt.
CAN. 153
§1. Provisio officii de iure non vacantis est ipso facto irrita, nec subsequenti vacatione convalescit.
§2. Si tamen agatur de officio quod de iure ad tempus determinatum confertur, provisio intra sex
menses ante expletum hoc tempus fieri potest, et effectum habet a die officii vacationis.
§3. Promissio alicuius officii, a quocumque est facta, nullum parit iuridicum effectum.

