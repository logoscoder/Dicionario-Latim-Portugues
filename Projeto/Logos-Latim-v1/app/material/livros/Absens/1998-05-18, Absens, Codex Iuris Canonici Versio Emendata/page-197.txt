CAN. 1125
Huiusmodi licentiam concedere potest Ordinarius loci, si iusta et rationabilis causa habeatur; eam ne
concedat, nisi impletis condicionibus quae sequuntur:
(1) pars catholica declaret se paratam esse pericula a fide deficiendi removere atque sinceram
promissionem praestet se omnia pro viribus facturam esse, ut universa proles in Ecclesia catholica
baptizetur et educetur;
(2) de his promissionibus a parte catholica faciendis altera pars tempestive certior fiat, adeo ut constet
ipsam vere consciam esse promissionis et obligationis partis catholicae; (3) ambae partes edoceantur de
finibus et proprietatibus essentialibus matrimonii, a neutro contrahente excludendis.
CAN. 1126
Episcoporum conferentiae est tum modum statuere, quo hae declarationes et promissiones, quae semper
requiruntur, faciendae sint, tum rationem definire, qua de ipsis et in foro externo constet et pars non
catholica certior reddatur.
CAN. 1127
§1. Ad formam quod attinet in matrimonio mixto adhibendam, serventur praescripta can. 1108; si
tamen pars catholica matrimonium contrahit cum parte non catholica ritus orientalis, forma canonica
celebrationis servanda est ad liceitatem tantum; ad validitatem autem requiritur interventus ministri
sacri, servatis aliis de iure servandis.
§2. Si graves difficultates formae canonicae servandae obstent, Ordinario loci partis catholicae ius est
ab eadem in singulis casibus dispensandi, consulto tamen Ordinario loci in quo matrimonium
celebratur, et salva ad validitatem aliqua publica forma celebrationis; Episcoporum conferentiae est
normas statuere, quibus praedicta dispensatio concordi ratione concedatur.
§3. Vetatur, ne ante vel post canonicam celebrationem ad normam §1, alia habeatur eiusdem
matrimonii celebratio religiosa ad matrimonialem consensum praestandum vel renovandum; item ne
fiat celebratio religiosa, in qua assistens catholicus et minister non catholicus insimul, suum quisque
ritum peragens, partium consensum exquirant.
CAN. 1128
Locorum Ordinarii aliique animarum pastores curent, ne coniugi catholico et filiis e matrimonio mixto
natis auxilium spirituale desit ad eorum obligationes adimplendas atque coniuges adiuvent ad vitae
coniugalis et familiaris fovendam unitatem.
CAN. 1129
Praescripta can. 1127 et 1128 applicanda sunt quoque matrimoniis, quibus obstat impedimentum
disparitatis cultus, de quo in can. 1086, §1.

