LIBER I
DE NORMIS GENERALIBUS
CAN. 1
Canones huius Codicis unam Ecclesiam latinam respiciunt.
CAN. 2
Codex plerumque non definit ritus, qui in actionibus liturgicis celebrandis sunt servandi; quare leges
liturgicae hucusque vigentes vim suam retinent, nisi earum aliqua Codicis canonibus sit contraria.
CAN. 3
Codicis canones initas ab Apostolica Sede cum nationibus aliisve societatibus politicis conventiones
non abrogant neque iis derogant; eadem idcirco perinde ac in praesens vigere pergent, contrariis huius
Codicis praescriptis minime obstantibus.
CAN. 4
Iura quaesita, itemque privilegia quae, ab Apostolica Sede ad haec usque tempora personis sive
physicis sive iuridicis concessa, in usu sunt nec revocata, integra manent, nisi huius Codicis canonibus
expresse revocentur.
CAN. 5
§1. Vigentes in praesens contra horum praescripta canonum consuetudines sive universales sive
particulares, quae ipsis canonibus huius Codicis reprobantur, prorsus suppressae sunt, nec in posterum
reviviscere sinantur; ceterae quoque suppressae habeantur, nisi expresse Codice aliud caveatur, aut
centenariae sint vel immemorabiles, quae quidem, si de iudicio Ordinarii pro locorum ac personarum
adiunctis submoveri nequeunt, tolerari possunt.
§2. Consuetudines praeter ius hucusque vigentes, sive universales sive particulares, servantur.
CAN. 6
§1. Hoc Codice vim obtinente, abrogantur:
(1) “Codex Iuris Canonici” anno 1917 promulgatus;
(2) aliae quoque leges, sive universales sive particulares, praescriptis huius Codicis contrariae, nisi de
particularibus aliud expresse caveatur;
(3) leges poenales quaelibet, sive universales sive particulares a Sede Apostolica latae, nisi in ipso hoc
Codice recipiantur;
(4) ceterae quoque leges disciplinares universales materiam respicientes, quae hoc Codice ex integro
ordinatur.
§2. Canones huius Codicis, quatenus ius vetus referunt, aestimandi sunt ratione etiam canonicae
traditionis habita.

