CAN. 1450
Recusatione admissa, personae mutari debent, non vero iudicii gradus.
CAN. 1451
§1. Quaestio de recusatione expeditissime definienda est, auditis partibus, promotore iustitiae vel
vinculi defensore, si intersint, neque ipsi recusati sint.
§2. Actus positi a iudice antequam recusetur, validi sunt; qui autem positi sunt post propositam
recusationem, rescindi debent, si pars petat intra decem dies ab admissa recusatione.
CAN. 1452
§1. In negotio quod privatorum solummodo interest, iudex procedere potest dumtaxat ad instantiam
partis. Causa autem legitime introducta, iudex procedere potest et debet etiam ex officio in causis
poenalibus aliisque, quae publicum Ecclesiae bonum aut animarum salutem respiciunt.
§2. Potest autem praeterea iudex partium neglegentiam in probationibus afferendis vel in exceptionibus
opponendis supplere, quoties id necessarium censeat ad vitandam graviter iniustam sententiam, firmis
praescriptis can. 1600.
CAN. 1453
Iudices et tribunalia curent ut quam primum, salva iustitia, causae omnes terminentur, utque in tribunali
primae instantiae ultra annum ne protrahantur, in tribunali vero secundae instantiae, ultra sex menses.
CAN. 1454
Omnes qui tribunal constituunt aut eidem opem ferunt, iusiurandum de munere rite et fideliter
implendo praestare debent.
CAN. 1455
§1. In iudicio poenali semper, in contentioso autem si ex revelatione alicuius actus processualis
praeiudicium partibus obvenire possit, iudices et tribunalis adiutores tenentur ad secretum officii
servandum.
§2. Tenentur etiam semper ad secretum servandum de discussione quae inter iudices in tribunali
collegiali ante ferendam sententiam habetur, tum etiam de variis suffragiis et opinionibus ibidem
prolatis, firmo praescripto can. 1609, §4.
§3. Immo, quoties natura causae vel probationum talis sit ut ex actorum vel probationum evulgatione
aliorum fama periclitetur, vel praebeatur ansa dissidiis, aut scandalum aliudve id genus incommodum
oriatur, iudex poterit testes, peritos, partes earumque advocatos vel procuratores iureiurando astringere
ad secretum servandum.
CAN. 1456
Iudex et omnes tribunalis administri, occasione agendi iudicii, dona quaevis acceptare prohibentur.

