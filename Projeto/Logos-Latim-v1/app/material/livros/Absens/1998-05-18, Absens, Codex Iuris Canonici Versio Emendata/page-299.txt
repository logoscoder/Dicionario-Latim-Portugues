CAN. 1737
§1. Qui se decreto gravatum esse contendit, potest ad Superiorem hierarchicum eius, qui decretum tulit,
propter quodlibet iustum motivum recurrere; recursus proponi potest coram ipso decreti auctore, qui
eum statim ad competentem Superiorem hierarchicum transmittere debet.
§2. Recursus proponendus est intra peremptorium terminum quindecim dierum utilium, qui in casibus
de quibus in can. 1734, §3 decurrunt ex die quo decretum intimatum est, in ceteris autem casibus
decurrunt ad normam can. 1735.
§3. Etiam in casibus, in quibus recursus non suspendit ipso iure decreti exsecutionem neque suspensio
ad normam can. 1736, §2 decreta est, potest tamen gravi de causa Superior iubere ut exsecutio
suspendatur, cauto tamen ne quid salus animarum detrimenti capiat.
CAN. 1738
Recurrens semper ius habet advocatum vel procuratorem adhibendi, vitatis inutilibus moris; immo vero
patronus ex officio constituatur, si recurrens patrono careat et Superior id necessarium censeat; semper
tamen potest Superior iubere ut recurrens ipse compareat ut interrogetur.
CAN. 1739
Superiori, qui de recursu videt, licet, prout casus ferat, non solum decretum confirmare vel irritum
declarare, sed etiam rescindere, revocare, vel si id Superiori magis expedire videatur, emendare,
subrogare, ei obrogare.
Sectio II
De procedura in parochis amovendis vel transferendis
Caput I - De modo procedendi in amotione parochorum
CAN. 1740
Cum alicuius parochi ministerium ob aliquam causam, etiam citra gravem ipsius culpam, noxium aut
saltem inefficax evadat, potest ipse ab Episcopo dioecesano a paroecia amoveri.
CAN. 1741
Causae, ob quas parochus a sua paroecia legitime amoveri potest, hae praesertim sunt: (1) modus
agendi qui ecclesiasticae communioni grave detrimentum vel perturbationem afferat;
(2) imperitia aut permanens mentis vel corporis infirmitas, quae parochum suis muneribus utiliter
obeundis imparem reddunt;
(3) bonae existimationis amissio penes probos et graves paroecianos vel aversio in parochum, quae
praevideantur non brevi cessaturae;
(4) gravis neglectus vel violatio officiorum paroecialium quae post monitionem persistat;
(5) mala rerum temporalium administratio cum gravi Ecclesiae damno, quoties huic malo aliud
remedium afferi nequeat.

