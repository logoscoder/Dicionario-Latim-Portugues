Allegato

Lettera Apostolica data motu proprio

«Ad tuendam fidem»
con la quale vengono inserite alcune norme nel
Codice di Diritto Canonico
e nel Codice dei Canoni delle Chiese Orientali

Per difendere la fede della Chiesa Cattolica contro gli errori che insorgono da parte di alcuni fedeli,
soprattutto di quelli che si dedicano di proposito alle discipline della sacra teologia, è sembrato
assolutamente necessario a Noi, il cui compito precipuo è confermare i fratelli nella fede (cf. Lc 22,
32), che nei testi vigenti del Codice di Diritto Canonico e del Codice dei Canoni delle Chiese Orientali
vengano aggiunte norme con le quali espressamente sia imposto il dovere di osservare le verità
proposte in modo definitivo dal Magistero della Chiesa, facendo anche menzione delle sanzioni
canoniche riguardanti la stessa materia.
1. Fin dai primi secoli sino al giorno d’oggi la Chiesa professa le verità sulla fede di Cristo e sul
mistero della Sua redenzione, che successivamente sono state raccolte nei Simboli della fede; oggi
infatti esse vengono comunemente conosciute e proclamate dai fedeli nella celebrazione solenne e
festiva delle Messe come Simbolo degli Apostoli oppure Simbolo Niceno-Costantinopolitano.
Lo stesso Simbolo Niceno-Costantinopolitano è contenuto nella Professione di fede, ultimamente
elaborata dalla Congregazione per la Dottrina della Fede (1), che in modo speciale viene imposta a
determinati fedeli da emettere quando questi assumono un ufficio relativo direttamente o indirettamente
alla piú profonda ricerca nell’ambito delle verità circa la fede e i costumi oppure legato a una potestà
peculiare nel governo della Chiesa (2).

