ยง2. In negotiis, de quibus in ยง1, expediendis, prout adiuncta suadeant, Legatus pontificius sententiam et
consilium Episcoporum dicionis ecclesiasticae exquirere ne omittat, eosque de negotiorum cursu
certiores faciat.
CAN. 366
Attenta peculiari Legati muneris indole:
(1) sedes Legationis pontificae a potestate regiminis Ordinarii loci exempta est, nisi
agatur de matrimoniis celebrandis;
(2) Legato pontificio fas est, praemonitis, quantum fieri potest, locorum Ordinariis, in omnibus
ecclesiis suae legationis liturgicas celebrationes, etiam in pontificalibus, peragere.
CAN. 367
Pontificii Legati munus non exspirat vacante Sede Apostolica, nisi aliud in litteris pontificiis statuatur;
cessat autem expleto mandato, revocatione eidem intimata, renuntiatione a Romano Pontifice acceptata.
Sectio II
De Ecclesiis particularibus deque earundem coetibus
Titulus I
De Ecclesiis particularibus et de auctoritate in iisdem constituta
Caput I - De Ecclesiis particularibus
CAN. 368
Ecclesiae particulares, in quibus una et unica Ecclesia catholica exsistit, sunt imprimis dioeceses,
quibus nisi aliud constet, assimilantur praelatura territorialis et abbatia territorialis, vicariatus
apostolicus et praefectura apostolica necnon administratio apostolica stabiliter erecta.
CAN. 369
Dioecesis est populi Dei portio, quae Episcopo cum cooperatione presbyterii pascenda concreditur, ita
ut, pastori suo adhaerens ab eoque per Evangelium et Eucharistiam in Spiritu Sancto congregata,
Ecclesiam particularem constituat, in qua vere inest et operatur una sancta catholica et apostolica
Christi Ecclesia.
CAN. 370
Praelatura territorialis aut abbatia territorialis est certa populi Dei portio, territorialiter quidem
circumscripta, cuius cura, specialia ob adiuncta, committitur alicui Praelato aut Abbati, qui eam, ad
instar Episcopi dioecesani, tamquam proprius eius pastor regat.

