Caput III - De baptizandis
CAN. 864
Baptismi capax est omnis et solus homo nondum baptizatus.
CAN. 865
§1. Ut adultus baptizari possit, oportet voluntatem baptismum recipiendi manifestaverit, de fidei
veritatibus obligationibusque christianis sufficienter sit instructus atque in vita christiana per
catechumenatum sit probatus; admoneatur etiam ut de peccatis suis doleat.
§2. Adultus, qui in periculo mortis versatur, baptizari potest si, aliquam de praecipuis fidei veritatibus
cognitionem habens, quovis modo intentionem suam baptismum recipiendi manifestaverit et promittat
se christianae religionis mandata esse servaturum.
CAN. 866
Adultus qui baptizatur, nisi gravis obstet ratio, statim post baptismum confirmetur atque celebrationem
eucharisticam, communionem etiam recipiendo, participet.
CAN. 867
§1. Parentes obligatione tenentur curandi ut infantes intra priores hebdomadas baptizentur; quam
primum post nativitatem, immo iam ante eam, parochum adeant ut sacramentum pro filio petant et
debite ad illud praeparentur.
§2. Si infans in periculo mortis versetur, sine ulla mora baptizetur.
CAN. 868
§1. Ut infans licite baptizetur, oportet:
(1) parentes, saltem eorum unus aut qui legitime eorundem locum tenet, consentiant;
(2) spes habeatur fundata eum in religione catholica educatum iri quae si prorsus deficiat, baptismus
secundum praescripta iuris particularis differatur, monitis de ratione parentibus.
§2. Infans parentum catholicorum, immo et non catholicorum, in periculo mortis licite baptizatur, etiam
invitis parentibus.
CAN. 869
§1. Si dubitetur num quis baptizatus fuerit, aut baptismus valide collatus fuerit, dubio quidem post
seriam investigationem permanente, baptismus eidem sub condicione conferatur.
§2. Baptizati in communitate ecclesiali non catholica non sunt sub condicione baptizandi, nisi, inspecta
materia et verborum forma in baptismo collato adhibitis necnon attenta intentione baptizati adulti et
ministri baptizantis, seria ratio adsit de baptismi validitate dubitandi.

