Caput III - De sanctuariis
CAN. 1230
Sanctuarii nomine intelleguntur ecclesia vel alius locus sacer ad quos, ob peculiarem pietatis causam,
fideles frequentes, approbante Ordinario loci, peregrinantur.
CAN. 1231
Ut sanctuarium dici possit nationale, accedere debet approbatio Episcoporum conferentiae; ut dici
possit internationale, requiritur approbatio Sanctae Sedis.
CAN. 1232
§1. Ad approbanda statuta sanctuarii dioecesani, competens est Ordinarius loci; ad statuta sanctuarii
nationalis, Episcoporum conferentia; ad statuta sanctuarii internationalis, sola Sancta Sedes.
§2. In statutis determinentur praesertim finis, auctoritas rectoris, dominium et administratio bonorum.
CAN. 1233
Sanctuariis quaedam privilegia concedi poterunt, quoties locorum circumstantiae, peregrinantium
frequentia et praesertim fidelium bonum id suadere videantur.
CAN. 1234
§1. In sanctuariis abundantius fidelibus suppeditentur media salutis, verbum Dei sedulo annuntiando,
vitam liturgicam praesertim per Eucharistiae et paenitentiae celebrationem apte fovendo, necnon
probatas pietatis popularis formas colendo.
§2. Votiva artis popularis et pietatis documenta in sanctuariis aut locis adiacentibus spectabilia
serventur atque secure custodiantur.
Caput IV - De altaribus
CAN. 1235
§1. Altare, seu mensa super quam Sacrificium eucharisticum celebratur, fixum dicitur, si ita exstruatur
ut cum pavimento cohaereat ideoque amoveri nequeat; mobile vero, si transferri possit.
§2. Expedit in omni ecclesia altare fixum inesse; ceteris vero in locis, sacris celebrationibus destinatis,
altare fixum vel mobile.
CAN. 1236
§1. Iuxta traditum Ecclesiae morem mensa altaris fixi sit lapidea, et quidem ex unico lapide naturali;
attamen etiam alia materia digna et solida, de iudicio Episcoporum conferentiae, adhiberi potest.
Stipites vero seu basis ex qualibet materia confici possunt.

