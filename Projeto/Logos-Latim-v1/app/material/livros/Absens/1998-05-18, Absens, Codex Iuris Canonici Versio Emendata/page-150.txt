Titulus V
De fidei professione
CAN. 833
Obligatione emittendi personaliter professionem fidei, secundum formulam a Sede Apostolica
probatam, tenetur:
(1) coram praeside eiusve delegato, omnes qui Concilio Oecumenico vel particulari, synodo
Episcoporum atque synodo dioecesana intersunt cum voto sive deliberativo sive consultivo; praeses
autem coram Concilio aut synodo;
(2) promoti ad cardinalitiam dignitatem iuxta sacri Collegii statuta;
(3) coram delegato ab Apostolica Sede, omnes promoti ad episcopatum, itemque qui Episcopo
dioecesano aequiparantur;
(4) coram collegio consultorum, Administrator dioecesanus;
(5) coram Episcopo dioecesano eiusve delegato, Vicarii generales et Vicarii episcopales necnon Vicarii
iudiciales;
(6) coram loci Ordinario eiusve delegato, parochi, rector, magistri theologiae et philosophiae in
seminariis, initio suscepti muneris; promovendi ad ordinem diaconatus;
(7) coram Magno Cancellario eoque deficiente coram Ordinario loci eorumve delegatis, rector
universitatis ecclesiasticae vel catholicae, initio suscepti muneris; coram rectore, si sit sacerdos, vel
coram loci Ordinario eorumve delegatis, docentes qui disciplinas ad fidem vel mores pertinentes in
quibusvis universitatibus tradunt, initio suscepti muneris;
(8) Superiores in institutis religiosis et societatibus vitae apostolicae clericalibus, ad normam
constitutionum.
Liber IV
De Ecclesiae Munere Sanctificandi
Pars I
De Sacramentis
CAN. 834
ยง1. Munus sanctificandi Ecclesia peculiari modo adimplet per sacram liturgiam, quae quidem habetur
ut Iesu Christi muneris sacerdotalis exercitatio, in qua hominum sanctificatio per signa sensibilia
significatur ac modo singulis proprio efficitur, atque a mystico Iesu Christi Corpore, Capite nempe et
membris, integer cultus Dei publicus exercetur.
ยง2. Huiusmodi cultus tunc habetur, cum defertur nomine Ecclesiae a personis legitime deputatis et per
actus ab Ecclesiae auctoritate probatos.

