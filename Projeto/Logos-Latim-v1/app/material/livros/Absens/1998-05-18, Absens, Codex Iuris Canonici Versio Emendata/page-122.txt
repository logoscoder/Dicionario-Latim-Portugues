§4. Qui ex instituti natura plene bonis suis renuntiare debet, illam renuntiationem, forma, quantum fieri
potest, etiam iure civili valida, ante professionem perpetuam faciat a die emissae professionis
valituram. Idem faciat professus a votis perpetuis, qui ad normam iuris proprii bonis suis pro parte vel
totaliter de licentia supremi Moderatoris renuntiare velit.
§5. Professus, qui ob instituti naturam plene bonis suis renuntiaverit, capacitatem acquirendi et
possidendi amittit, ideoque actus voto paupertatis contrarios invalide ponit. Quae autem ei post
renuntiationem obveniunt, instituto cedunt ad normam iuris
proprii.
CAN. 669
§1. Religiosi habitum instituti deferant, ad normam iuris proprii confectum, in signum suae
consecrationis et in testimonium paupertatis.
§2. Religiosi clerici instituti, quod proprium non habet habitum, vestem clericalem ad normam can. 284
assumant.
CAN. 670
Institutum debet sodalibus suppeditare omnia quae ad normam constitutionum necessaria sunt ad suae
vocationis finem assequendum.
CAN. 671
Religiosus munera et officia extra proprium institutum ne recipiat absque licentia legitimi Superioris.
CAN. 672
Religiosi adstringuntur praescriptis cann. 277, 285, 286, 287 et 289, et religiosi clerici insuper
praescriptis can. 279, §2 in institutis laicalibus iuris pontificii, licentia de qua in can. 285, §4, concedi
potest a proprio Superiore maiore.
Caput V - De apostolatu institutorum
CAN. 673
Omnium religiosorum apostolatus primum in eorum vitae consecratae testimonio consistit, quod
oratione et paenitentia fovere tenentur.
CAN. 674
Instituta, quae integre ad contemplationem ordinantur, in Corpore Christi mystico praeclaram semper
partem obtinent: Deo enim eximium laudis sacrificium offerunt, populum Dei uberrimis sanctitatis
fructibus collustrant eumque exemplo movent necnon arcana fecunditate apostolica dilatant. Qua de
causa, quantumvis actuosi apostolatus urgeat necessitas, sodales horum institutorum advocari nequeunt
ut in variis ministeriis pastoralibus operam adiutricem praestent.

