CAN. 1487
Tum procurator tum advocatus possunt a iudice, dato decreto, repelli sive ex officio sive ad instantiam
partis, gravi tamen de causa.
CAN. 1488
ยง1. Vetatur uterque emere litem, aut sibi de immodico emolumento vel rei litigiosae parte vindicata
pacisci. Quae si fecerint, nulla est pactio, et a iudice poterunt poena pecuniaria mulctari. Advocatus
praeterea tum ab officio suspendi, tum etiam si recidivus sit, ab Episcopo, qui tribunali praeest, ex albo
advocatorum expungi potest.
ยง2. Eodem modo puniri possunt advocati et procuratores qui a competentibus tribunalibus causas, in
fraudem legis, subtrahunt ut ab aliis favorabilius definiantur.
CAN. 1489
Advocati ac procuratores qui ob dona aut pollicitationes aut quamlibet aliam rationem suum officium
prodiderint, a patrocinio exercendo suspendantur, et mulcta pecuniaria aliisve congruis poenis
plectantur.
CAN. 1490
In unoquoque tribunali, quatenus fieri possit, stabiles patroni constituantur, ab ipso tribunali stipendium
recipientes, qui munus advocati vel procuratoris in causis praesertim matrimonialibus pro partibus quae
eos seligere malint, exerceant.
Titulus V
De actionibus et exceptionibus
Caput I - De actionibus et exceptionibus in genere
CAN. 1491
Quodlibet ius non solum actione munitur, nisi aliud expresse cautum sit, sed etiam exceptione.
CAN. 1492
ยง1. Quaevis actio extinguitur praescriptione ad normam iuris aliove legitimo modo, exceptis actionibus
de statu personarum, quae numquam extinguuntur.
ยง2. Exceptio, salvo praescripto can. 1462, semper competit et est suapte natura perpetua.
CAN. 1493
Actor pluribus simul actionibus, quae tamen inter se non confligant, sive de eadem re sive de diversis,
aliquem convenire potest, si aditi tribunalis competentiam non egrediantur.

