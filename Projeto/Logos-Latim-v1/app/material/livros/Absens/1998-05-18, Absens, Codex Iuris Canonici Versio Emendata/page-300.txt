CAN. 1742
§1. Si ex instructione peracta constiterit adesse causam de qua in can. 1740, Episcopus rem discutiat
cum duobus parochis e coetu ad hoc stabiliter a consilio presbyterali, Episcopo proponente, selectis;
quod si exinde censeat ad amotionem esse deveniendum,
causa et argumentis ad validitatem indicatis, parocho paterne suadeat ut intra tempus quindecim dierum
renuntiet.
§2. De parochis qui sunt sodales instituti religiosi aut societatis vitae apostolicae, servetur praescriptum
can. 682, §2.
CAN. 1743
Renuntiatio a parocho fieri potest non solum pure et simpliciter, sed etiam sub condicione, dummodo
haec ab Episcopo legitime acceptari possit et reapse acceptetur.
CAN. 1744
§1. Si parochus intra praestitutos dies non responderit, Episcopus iteret invitationem prorogando
tempus utile ad respondendum.
§2. Si Episcopo constiterit parochum alteram invitationem recepisse, non autem respondisse etsi nullo
impedimento detentum, aut si parochus renuntiationem nullis adductis motivis recuset, Episcopus
decretum amotionis ferat.
CAN. 1745
Si vero parochus causam adductam eiusque rationes oppugnet, motiva allegans quae insufficientia
Episcopo videantur, hic ut valide agat:
(1) invitet illum ut, inspectis actis, suas impugnationes in relatione scripta colligat, immo probationes in
contrarium, si quas habeat, afferat;
(2) deinde, completa, si opus sit, instructione, una cum iisdem parochis de quibus in can. 1742, §1, nisi
alii propter illorum impossibilitatem sint designandi, rem perpendat;
(3) tandem statuat utrum parochus sit amovendus necne, et mox decretum de re ferat.
CAN. 1746
Amoto parocho, Episcopus consulat sive assignatione alius officii, si ad hoc idoneus sit, sive pensione,
prout casus ferat et adiuncta permittant.
CAN. 1747
§1. Parochus amotus debet a parochi munere exercendo abstinere, quam primum liberam relinquere
paroecialem domum, et omnia quae ad paroeciam pertinent ei tradere, cui Episcopus paroeciam
commiserit.
§2. Si autem de infirmo agatur, qui e paroeciali domo sine incommodo nequeat alio transferri,
Episcopus eidem relinquat eius usum etiam exclusivum, eadem necessitate durante.
§3. Pendente recursu adversus amotionis decretum, Episcopus non potest novum parochum nominare,

