Capitulum Generale de Senis.
In Nomine domini Amen. Anno domini M CC LXXXX V Mense Madii. In die Sancto Pontecostes. Celebratum
fuit Generale Capitulum Senis. Et electus fuit ibi unanimiter et concorditer in Generalem Priorem ordinis nostri
Frater Symon de Pistorio. Et fuerunt ibi pro Provincia nostra Romana XXXta fratres, de mandato ordinis (104),
inter quos fuerunt tres electores, scilicet, frater Iacobus de Roma, provincialis prior, pro Diffinitore. Et duo
fratres alii Disscreti, scilicet, frater Franciscus Romanus, lector novus, tunc de parisius reversus, et frater Petrus
de Corneto, tunc Procurator provincie predicte. Et fuit tunc ibi Venerabilis Pater frater Egidius Romanus, olim
Generalis prior preteritus, et nunc factus Archiepiscopus Bituricensis novus, et fecit Generales disputationes de
quolibet (105). Et frater P[etrus], lector de Roma, substinuit. Et tunc postea ivit ad Archiepiscopatum suum
primo. Item in eodem Capitulo fuit frater Angelus de Camerino, Sacre Theologie nouus profexor, sive Magister
(106), et fecit ibi similiter Generales disputationes de quolibet, et sub eo substinuit frater Gregorinus, lucanus
lector (107). Item fuerunt ibi facte et ordinate multe et utiles Diffinitiones, et comunes et speciales pro nostra
Romana provincia, que requirantur in alio Sexterno Diffnitionum Capitulorum Generalium. Item fuit ibi
Debitum ordinis (108) assignatum CCCC et III flor. de auro, de quibus quelibet provincia ordinis nostri solvat
XXIIIIor florenos infra duos annos futuros. Item fuit ibi summa Missarum Ordinata pro Cardinalibus et aliis
Prelatis mundi, tam pro vivis quam Defunctis Benefactoribus ordinis LXXXta. singulariter, et nominaliter et
comuniter. Item fuit ibidem Diffinitum, quod futurum Generale capitulum, usque ad tres annos, Mediolani
celebraretur.
_____________________
(104) Hoc mandatum abs dubio fuerit impositum ab Aegidio Priore Generali Ordinis; sed quinam fuerint, praeter
electores et Petrum de Roma heic nominatos, alii viginti sex religiosi Provinciae Romanae, qui huic Generali
Capitulo interfuerunt, res est ignota.
(105) En origo disputationum generalium, quae Capitulorum Generalium occasione in Ordine fieri solebant,
quarum auctor ipse est Aegidius Romanus. Simul cum disputationibus theologicis et philosophicis sermones ad
populum habebantur diversis diebus, quibus Capitulum perdurabat, et eodem tempore, ut ex Constitutionibus
Ratisponensibus (sicut iam vidimus pag. 275, nota 2) constat, examinabantur qui promovebantur ad officium
lectorum in Ordine. Et en etiam rationes, quibus motus Aegidius tot religiosos Provinciae Romanae, optime sibi
notos, ad hoc Generale Capitulum miserit; alii enim argumenta contra defendentes proponere, alii praedicare, alii
examinatorum munere fungi, alii forsitan examen lectorum subire debebant.
(106) En alius S. Theologiae Doctor seu Magister, Provinciae Marciae Anconitanae filius, de quo notitias
anteriores in his Actis Capitulorum non habentur. Si verba "de Camerino" conventum filiationis designant, ut est
valde probabile, en aliud argumentum antiquitatis conventus Ordinis in illa civitate. Cum loqueremur de Mattheo
de Follis de Camerino (vid. p. 343, nota 2) diximus, si verba praedicta conventum filiationis significant,
conventum illum extitisse saltem ab anno 1272; nunc vero ex Magistro Angelo de Camerino pari probabilitate ad
eamdem fere antiquitatem illius conventus assurgimus, quia, ut ex magisterio Iacobi de Viterbio apparet, nonnisi
post viginti annos a studiis in Studio Generali inceptis ad magisterium perveniebatur, et antequam ad Studia
Generalia mitterentur, transacto novitiatu, saltem per biennium studiis grammaticalibus et logicalibus incumbere
debebant studentes, ac proinde detractis ab anno 1294 viginti tribus annis habemus annum 1271, quo iam
extitisset praefatus conventus. Lanteri, in Additamentis ad Crusenii Monasticon, de hoc conventu non loquitur
nisi in catalogo coenobiorum Ordinis ab anno 1350 ad annum 1400, ubi ait: "Conv. Camerini (di Camerino) tit.
S. Augustini in Piceno extabat an. 1389" (Vid. p. 360 cit. op. Vallisoleti, 1890).
(107) De hoc Gregorino, lectore, nullas alias habemus notitias. Interea nota conventum Lucanum, qui fundatus
creditur anno 729, hoc tempore domum studiorum fuisse, ni fallimur, Provinciae Pisanae. Ex verbis "lucanus
lector" fortasse, noster Torelli asserit hunc Gregorinum, quem ob erroneam lectionem codicis Gregorium
appellat, filium fuisse conventus lucani (tom. IV, pag. 516), quod tamen indubium certe non est; nam alias ex.
gr. vidimus Petrum de Roma, Provinciae Romanae alumnum, lectorem Neapolitanum nuncupari (vid. pag. 273
huius vol.), quia in illo Studio munus lectoris exercebat.
(108) De hoc Ordinis debito aliqua coniectabimus in notis ad Acta huius Capituli Generalis.
34

