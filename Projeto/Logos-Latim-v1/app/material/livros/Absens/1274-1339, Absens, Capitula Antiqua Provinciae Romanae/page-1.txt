1274-1339- Capitula Antiqua Provinciae Romanae

CAPITULA ANTIQUA PROVINCIAE ROMANAE O. N.
1274-1339
da ANALECTA AUGUSTINIANA, II, pp. 225-230

NOTA: Ea desumimus ex codice membranaceo, qui in Ordinis archivo asservatur sub titulo: "Capitula Generalia
antiqua ab anno 1274 ad an. 1339 seu Registrum Capitulorum Generalium, et Provintialium Romanae
Provintiae". Registrum hoc, "Magistro Philippo Vicecomite, Mediolanensi, Ordinis Generali, e tenebris erutum
et in hanc formam redactum anno Domini 1652", ut legitur in fronte primi ex quatuor foliis preliminaribus
membranaceis (plura alia chartacea alba praecedunt), est codex, ex quo saeculo XVIII aliqua excerpsit Garampi,
quae inter ejusdem chartas in Archivo Vaticano asservatas consuluit doctissimus Denifle, codicem ipsum
deperditum existimans (Cfr. Chartularium Univ. Paris., tom. II, p. 12). Codex hic, anno 1300 inceptus, constat
foliis 62 (cm. 26½ x 19½) et usque ad annum 1303 accurate ac nitidis charecteribus est scriptus; deinceps
scriptoris, vel scriptorum, manus difficilior lectu evadit. Duas codex habet partes omnino distinctas, quarum
prima incipit: "Registrum Capitulorum provincialium Romane provincie. In Nomine domini Amen. Anno
domini Millesimo CCC Mense Iunii. In festo Apostolorum Petri et Pauli. Hoc est Registrum ordinatum et
Renovatum et Rescriptum pro nostra Romana provincia Ordinis fratrum heremitarum Sancti Augustini
de omnibus Diffinitionibus Communibus, et specialibus et de Collectis et actis et ordinationibus
diversorum Capitulorum provincialium dicte provincie; et hec scripta sunt ad perpetuam rei memoriam
et ad certitudinem fratrum presentium et ad Recordationem sive memoriam futurorum. Tempore domini
pape Bonifatii pp. VIII pontificatus ejusdem Summi pontificis anno sexto. Et tempore Generalatus fratris
Francissci, lectoris, de Monte Rubiano, venerabilis patris Generalis prioris. Et tempore provincialatus
fratris Francissci, lectoris, de Roma, venerabilis provincialis prioris prenominate provincie et ordinis".
Secunda vero ita: "Registrum diffinitionum Capitulorum Generalium pro Romana Provincia scriptum. In
nomine domini Amen. Anno nativitatis ejusdem Millesimo CCC. Hoc est Registrum pro Romana
provincia Diffinitionum Capitulorum Generalium ordinis fratrum Heremitarum Sancti Augustini.
Incipiendo a Generali Capitulo Paduano, quo tunc fuit ordinatum quod de triennio in triennium fieret et
celebraretur Capitulum Generale; prius celebrabatur annuatim per biennium Capitulum Generale et in
triennio vocabatur Capitulum Generalissimum, et tunc congregabantur fratres ultramontani, in
Generalibus aliis duobus Capitulis non conveniebant nisi fratres de Ytalia tantum". Duplex Registri titulus
et Capitulorum inscriptiones usque ad annum 1303 rubris characteribus distinguuntur et folia primae partis aliam
numerationem recentiorem ex utraque parte habent, et sic septuaginta septem paginae numerantur in 38 foliis,
omissa ex errore pagina 30. Paginae 19, 73 et 77 albae sunt. Capitula Provincialia ab anno 1301 ad 1314 in
codice desunt, et aliqua repetita inveniuntur, quare recte fol. 23 quidam notavit: "Vide folium 26 in quo leguntur
magis distincte Capitula eadem ab anno 1321, unde tria folia sequentia, videlicet, 23, 24 et 25 sunt inutilia". Inter
Capitula Provincialia leguntur etiam notitiae occurrentium Capitulorum Generalium, sed usque ad an. 1300
tantummodo. Eas, utpote venerandae antiquitatis, hic ne pereant colligimus. De definitionibus Capitulorum
Generalium alibi loquermur. Capitula haec uti jacent paucis tantum adnotatis edimus, ampliora studia sapientibus
et eruditis relinquentes. Hic obiter notatum volumus primum scriptorem hujus Codicis anno 1300 nec documenta
anno 1274 antiquiora, nec definitiones Capitulorum Generalium anno 1281 anteriores habuisse; aliter ab illis
suum Registrum incepisset. Ex quo apparet difficillimum fore antiquiora Ordinis documenta reperire.

1

