voce careat quousque cuilibet fuerit solutum. Item, confirmamus diffinitionem illam de iucando (sic), que sic
incipit: Diffinimus et ordinamus quod nullus frater ludat ad tassillos, etc. Item, confirmamus diffinitionem
factam de iurando, que sic incipit: Item cum sit inhonestum, etc. Item, diffinimus et ordinamus quod quilibet
prior nostre provincie usque ad pasca Resurrectionis Domini teneatur recipere unum novitium ad minus, quem
constitutio nostri ordinis non excludat, sub pena unius mensis gravioris culpe, quam ipso facto incurrat; loca
autem maiora recipiant duos ad minus sub eadem pena; nec volumus cum talibus dispensari nisi per generalem.
Item, diffinimus et ordinamus quod quicumque comederit carnes, a festo Omnium Sanctorum usque ad festum
Nativitatis Domini, cum secularibus penam apostasie incurrat ipso facto; qui autem sine secularibus penam
incurrat XV dierum gravioris culpe. Item, ordinamus quod in quolibet loco nostre provincie, ubi est cantor,
teneatur docere iuvenes et instruere; et si competenter eos instruxerit habeat pro provisione et labore suo II
florenos. Item, in eodem capitulo, in presentia supradicti patris generalis, de communi concordia omnium
fratrum de provincia Romana, qui in supradicto capitulo erant, locus de Perusio, de Corchiano, de Theulario,
fuerunt separati a provincia Romana; nam alii fratres de provincia flexis genibus iverunt ad generalem et
petiverunt pro maxima gratia quod supradicta loca separarentur a provincia Romana, eo quod propter fratres
perusinos provincia Romana fuerat in magna briga (333) et magna discordia, unde propter pacem provincie
Romane omnes petiverunt separationem perusinorum a tota alia provincia Romana; qui generalis, videns quod ab
utraque parte petebatur, exaudivit eos et separavit supradicta loca a provincia Romana.
_________________________
(331) Anno 1320 missus fuerat ad studium Aquilanum (vide p. 250, vol. III) et anno 1322 fuit locatus in studio
Ianuae (ibid., p. 298); ubi et quando factus fuerit lector ignoramus.
(332) Cfr. p. 457, vol. III huius ephemeridis.
(333) Verbum italicum, quod significat contentionem, taedium, laborem.

[Capitulum a. 1334 celebratum in Monte Cimino]
In nomine Domini Amen. Anno M CCC XXXIIII celebratum est capitulum provinciale in loco de Monte Cimino
de mense Madii in festo Pentecostes; in quo capitulo vicarius fuit magister Iohannes de Roma, et ibidem electus
est per scrutinium provincialis Fr. Iacobus Sassi. Diffinitores ibidem fuerunt fratres Ninus Bachii de Senis, tunc
prior Romanus, Augustinus Cayni de Viterbio (334), Laurentius de Roma (335), lectores, et frater Angelus de
Aquapendente (336), prior; ubi facte sunt subscripte diffinitiones. In primis, confirmamus omnes diffinitiones
factas in capitulo celebrato in Sancta Maria de Populo. Item, Mandamus omnibus prioribus, sub pena
inobedientie patris nostri generalis, quod nullus audeat recipere aliquem fratrem sine litera; transgressor ipso
facto sit voce privatus; et quod provincialis de hoc debeat diligenter inquirere. Item, diffinimus et ordinamus
quod provincialis teneatur inquirere de fratribus, qui portant habitum nimium curiosum. Item, diffinimus quod
nullus audeat tenere, nec deponere res in quacumque specie extra locum ordinis, sub pena privationis ipsarum
rerum et unius mensis gravioris culpe; vel si contingat aliquem casum periculosum et pro conservatione rerum
res ipsas deponi apud aliquem secularem, volumus, et mandamus quod hoc faciant de speciali licentia
provincialis, vel prioris conventualis, cum duobus antiquioribus fratribus sui conventus; et sub eadem pena
mandamus omnibus fratribus quod ipsi debeant ostendere omnes res suas, quando recedunt, priori suo, et simili
modo priori, ad quem vadunt. Item, diffinimus quod provincialis debeat audire omnes rationes locorum et videre
omnia cartularia, et eodem modo debeat per sententiam excommunicationis cogere fratres ad dampnum
(dandum) in scriptis omnia bona eis ad usum concessa, et ponantur in registro contra omnia bona locorum. Item,
diffinimus quod Parisius ad studium vadant ad studendum fratres Gulinus (sic) de Urbeveteri et Angelus de
Roma (337), ita tamen quod non vadant ante capitulum generale, et annuatim habeant inter ambos XXX et VI
florenos de auro, X et VIII pro colibet (sic). Item, cum provincialis, de mandato patris nostri generalis,
inquisitionem fecerit de indumento fratris Augustini Rubei de Urbeveteri, quem recipere debebat a loco
Cornetano, et invenerit quod frater Iacobus Sancti Triphonis, tunc prior Cornetanus, acceperit, Tenore
presentium supradicto fratri Iacobo per obedientiam salutarem Mandamus quatenus infra III menses fratri
Angustinello Rubeo de Urbeveteri XXXVI paparinorum solidos debeat assignare, eo quod tantumdem acceperit,
sub pena [privationis] vocis, quam ipso facto incurrat. Item, cum querimonias varias habuerimus de calceamentis
87

