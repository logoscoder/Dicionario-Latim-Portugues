___________________________________________________________

da ANALECTA AUGUSTINIANA, II, pp. 385-398

Capitulum Provinciale de Monteflascone (109)
Item eodem anno (1295), Mense Iunii. In festo Sancti Barnabe apostoli. In loco de Monteflascone, celebratum
fuit provinciale Capitulum Romane provincie. Et fuit ibi Vicarius Venerabilis fratris Symonis de Pistorio,
Generalis prioris novi, Frater Petrus de Roma, lector tunc qui primus fuerat in Curia. Et fuit ibi electus in
Provincialem priorem Romane provincie, unanimiter et concorditer per formam scrutinii privati, frater Petrus de
Clusio, lector de Castroplebis. Item per eumdem modum electi fuerunt IIIIor Diffinitores, frater Guido de
Centumcellis, lector Cornetanus novus (110), frater Iohannes, lector Ortanus (111), frater Iohannes de Vecçosis,
Disscretus Romanus, et frater Iohannes de Sancto Marco, Disscretus peruscinus. Item frater Symon Generalis
prior, eundo ad Curiam pro confirmatione sui officii, una cum fratre Angelo de Camerino, Magistro posito in
Curia, in principio dicti Capituli provincialis, statim confirmavit predictum fratrem Petrum, provincialem
electum in eodem loco, qui predictus provincialis confirmatus statim intravit cum Diffinitoribus supradictis ad
expeditionem. Et Generalis similiter voluit, quod frater P. de Roma, Vicarius eiusdem, staret cum predictis, sicut
prius fuerat, ad terminandum predictum Capitulum (112). Visitatores provincie fuerunt facti per compromissum
publicum in fratrem P de Roma, Vicarium factum, qui statim pronuntiavit et confirmavit Religiosos Viros
fratrem Iacobum, Sacerdotem Antiquum de Perusio, et fratrem Gregorium de Maliano, tunc priorem.
Procuratores Romane provincie confirmati alta voce fuerunt frater Angelus de Castroplebis et frater Petrus de
Corneto. Item hee sunt Diffinitiones facte in predicto Capitulo per Vicarium, et provincialem priorem novum et
per Diffinitores suprascriptos. In primis, Diffinimus, quod Prior provincialis debeat visitare totam provinciam,
ita quod ipsa visitatio sit perfecta ante tertium mensem, precedentem futurum provinciale Capitulum. Quod si
secus fecerit privamus eum voce in sequenti capitulo, et etiam provisione sibi concessa. Illud idem Diffinimus et
Volumus de Visitatoribus, ita dumtaxat, quod eorum Visitatio sit perfecta per mensem ante Capitulum
provinciale. Item Diffinimus et precipimus, quantum districte possumus, fratri Iohanni Vecçoso, et Priori de
Stricto, cuilibet in integrum, quod debeant recuperare libros et omnia bona Sancti Nicholai de Stricto, que sunt
alienata per quamcumque personam, et a quacumque persona possint exigere dicta bona, sive clerico, sive laico,
sive fratre nostro. Diffinimus, quod Provincialis prior summa cum diligentia debeat inquirere de omnibus rebus
mobilibus alienatis, que fuerunt quondam locorum de Centumcellis, et alienata illicite corrigat, et illicite alienata
restitui faciat locis predictis (113). Si quid autem in dicta inquisitione invenerit quod auctoritatem sui offitii
excedat, Volumus quod in tali casu a priore Generali requirat iudicium ut opportet. Diffinimus, quod Prior
provincialis in sua visitatione de Predicatoribus spetialem faciat inquisitionem, et quos sufficientes invenerit
approbet, insufficientes vero suo officio privet. Diffinimus, quod Prior provincialis faciat vendi si qua bona
inveniantur de patrimonio fr. P[etri] de Monte Cococçone (114), et de pretio recepto satisfaciat plenarie Valorem
unius Breviarii fratri Augustino Senece. Residuum vero det Conventui Viterbiensi, qui eum genuit in Christo.
Diffinimus, quod Prior provincialis debeat inquirere de Bonis Apostatarum sollicite, fideliter et diligenter.
Diffinimus, quod Castrum de Ciffina (?) concedatur ex nunc pro questa loco Corano (115). Diffinimus, quod
Provincialis prior cum omni diligentia debeat inquirere et investigare de Bonis fratrum decedentium et qui iam in
preterito decesserunt. Et si inventus fuerit aliquis frater qui suggesserit alicui fratri decedenti, quod Bona
spectantia ad Comunitatem provincie dimiserit alicui fratri, vel loco spetiali, puniatur secundum voluntatem
provincialis, et tale relictum penitus annullamus. Et si pro tempore futuro hoc simile inveniatur, talem fratrem
suadentem voce. privamus per quinquennium. Et si prior fuerit sit absolutus ipso facto ab officio prioratus, et si
lector fuerit provisione careat illo anno. Diffinimus, quod frater qui movetur de loco ad locum intra festum Beati
Michaelis et Omnium Sanctorum, recipiat indumentum a loco unde movetur. Et ista Diffinitio valeat pro tempore
preterito et futuro. Diffinimus, quod loca que debent providere alicui fratri in suttellaribus (subtalaribus) solvant
pro pari quolibet III turon. Diffinimus, quod frater Petrus Iacobe (sic) de perusio et frater Andreas de Maliano
stent pro studentibus de gratia in Romana Curia, cum hoc fiat de conscientia et mandato Venerabilis patris fratris
S., Generalis Prioris. Diffinimus, quod loca et Priores solvant pecuniam impositam pro Satisfactione
Infirmitatum, Vestium, calceorum, seu pro quacumque alia causa, ipsis fratribus, aut quibus ipsi commiserint,
infra festum Resurrectionis. Sin autem ipsi priores, ipso facto, sint ab executione officii susspensi. Diffinimus,
quod redeuntibus fratribus studentibus sive lectoribus de parisius nulla fiat gratia pro expensis, ut actenus fieri
35

