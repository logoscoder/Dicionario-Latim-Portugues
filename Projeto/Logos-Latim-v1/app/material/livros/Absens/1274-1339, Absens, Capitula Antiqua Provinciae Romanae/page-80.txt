(301) Religiosus iste anno 1328 apparet Parisiis tamquam testis in quodam publico instrumento inique vocatur
bacalaureus in theologia. Cfr. Maiocchi et Casacca, Codex diplomaticus Ord. E. S. Augustini Papiae (Papiae,
1905) pag. 26. De eo alibi.
(302) Cfr. pag. 37 (nota 1) huius vol. et infra in cap. prov. an. 1331.
(303) Missus fuit Mediolanum, ratione studii, anno 1320, et iam lector, electus provinciae Definitor anno 1324
(cfr. pag. 250 et 348 vol. III huius ephem.).
(304) Parisios fuit missus anno 1327 ibique per tres annos commorari debebat; erat igitur isto a. 1329 lector
novus.
(305) Iste iam fuerat definitor anno 1314 si ille, qui ibi nominatur, idem est ac iste (cfr. pag. 174, vol. III, huius
ephem.).
(306) Cfr. pag. 36 (nota 4) huius vol. et infra Cap. prov. an. 1331.
(307) Libri isti nunc ut deperditi habentur.

[Capitulum provinciale Ortanum a. 1330]
In nomine domini Amen. Anno domini M CCC XXX, die XXIX mensis Iunii. Celebratum est capitulum
provinciale in loco nostro de Orto. Ubi fuit vicarius magister Iohannes de Roma et ibidem electus est per
scrutinium provincialis frater Dyonisius de Urbeveteri (308). Diffinitores ibidem fuerunt fratres Andreas de
Roma (309), Iacobus de Tibure (310), Symon de Perusio (311), lectores, et Petrus de Sancto Blasio de Viterbio
Ordinis supradicti (312). In primis diffinimus et presenti diffinitione mandamus omnibus et singulis prioribus
Romane provincie, vel eorum vicem gerentibus, quod pecuniam ad conventum pertinentem [non] audeant
recipere vel retinere, set (sic) omnes proventus et yntroitus conventus recipiat procurator, vel sacrista, vel aliquis
de senioribus de conventu ad hoc specialiter deputatus, si procurator, vel sacrista non essent in domo; quod si
prior aliquis nostre provincie contra hanc sanctam diffinitionem facere presumpserit ipso facto sit suspensus ab
officio prioratus. Sub eodem tenore mandamus omnibus et singulis fratribus nostre provincie, ut nullus audeat
vel presumat recipere pecuniam in loco vel extra locum, sed benefactorem ducat ad procuratorem sui conventus,
sub pena gravioris culpe per mensem. Diffinimus et ordinamus quod omnes priores nostre provincie ante quam
capitulum pro eligendo priore [vicario] et discreto fiat, faciant inventarium de omnibus bonis loci et de
utilitatibus factis pro illo anno vel de debito si, quod absit, contraheretur; quod si aliquis contrafaceret sit
ineligibilis illo anno. Item, diffinimus et presenti diffinitione priori provinciali precipimus quatenus sollicite
inquirere debeat bona fratrum defunctorum, scilicet, fratris Iacobi de Viterbio (313) et aliorum, et accipere
decimam partem de bonis predictis, secundum modum et formam datam in capitulo Parisius celebrato (314).
Item, diffinimus et presenti diffinitione firmamus quatenus ad studium Parisiense pro tribus annis vadant fratres
Franciscus de Roma et Philippus Cuminati de Perusio. Ita tamen quod tota provisio provincie Romane inter eos
equaliter dividatur. Diffinimus et ordinamus quod nullus prior extra suum conventum per XV dies stare audeat,
vel presumat, sine ardua et expressa causa et pro utilitate ipsius conventus; quod si aliquis contrafaceret volumus
quod vestimento privetur et quod conventus pro eo in nullo gravetur. Item diffinimus et ordinamus quod quilibet
prior nostre provincie infra spatium sex mensium debeat taliter ordinare, quod in loco ubi prior est officium de
Corpore Christi notatum, ita quod dictum officium possit distincte legi et cantari; si quis autem prior
contrafaceret ex nunc ipsum vestimento suo privamus et de ipso indumento ipsum officium preditum ematur per
antiquiorem fratrem loci sui.
Alio loco eiusdem codicis, id est, fol. 37v legitur: De fratre Francisco de Parione et Philippo Cuminati. - Anno
Domini M CCC XXX. Ordinatum fuit in capitulo provinciali Orti celebrato, quod fratres Franciscus de Parione
et Philippus Cuminati de Perusio irent Parisius pro provincia, eodem modo quo supra (315). Sed frater Philippus
Cuminati a provincia non habuit nisi X et VIII florenos, eo quod fratres de Perusio fuerunt separati a nobis.
Frater vero Franciscus habuit a provincia L. et IIIIor florenos (316).
80

