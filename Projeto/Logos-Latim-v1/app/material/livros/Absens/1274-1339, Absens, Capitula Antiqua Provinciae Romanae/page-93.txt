da ANALECTA AUGUSTINIANA, IV, pp. 183-185

[Capitulum Provinciale Urbevetanum a. 1338] (352)
In nomine Domini Amen. Anno Domini M CCC XXXVIII, die X mensis Iulii celebratum est provinciale
capitulum in loco nostro de Urbeveteri Romane provincie ordinis fratrum heremitarum sancti Augustini. In quo
facte sunt subscripte diffinitiones, ubi vicarius patris nostri generalis fuit frater Dionisius de Urbeveteri (353) et
diffinitores ibidem fuerunt Iacobus de Sigria (354), Angelus de Catino, Angelus de Orto et Ugolinus de
Urbeveteri (355), diffinitores capituli antedicti. In isto capitulo electus est prior provincialis frater Iacobus Sassi
de Roma per scrutinium nemine discordante. Item (356) diff√¨nimus quod nullus prior localis possit tenere
subditum alterius prioris ultra duos dies sine licentia proprii sui prioris sub pena vocis. Item, diffinimus quod
nullus prior localis possit concedere licentiam subdito suo standi in alio loco ultra terminum XV dierum, et si
subditus staret ultra dictum terminum, preter penam inobectientie, sit ipso facto privatus indumento et omni alia
provisione sibi debita ab eodem loco. Item, diffinimus quod nullus prior localis possit facere refutationem de
oblatione alicui oblato Ordini aliquo modo sub poena absolutionis officii, quam ipso facto incurrat, et nullus
subditus in huiusmodi refutationem consentiat sub pena carceris et ipso facto [refutatio] sit nulla et prior etiam
carceretur (357). Item, quia quidam perversi fratres quadam symonia deducti bis in die celebrare et propter
pecuniam non verentur, diffinimus quod prior provincialis de huiusmodi crimine diligenter inquirat, et si quos
repererit tam turpiter delinquentes eos carceri mancipet per sex menses. Item, cum religiosi verbo et
conversatione debeant esse aliis exemplar et forma vivendi, et quidam sint sic temerarii quod frequenter iurant
per corpus Christi et per sancta Dei evangelia, hujusmodi sacra, necnon pudibunda nominare et de illecebrosis
actis non verecumdantur nominari, diffinimus et ordinamus quod quicumque convictus fuerit, mensem unum
graviorum culparum subire cogatur pro qualibet vice. Item, diffinimus et mandamus quatenus iuxta diffinitiones
alias factas quod quilibet prior localis teneatur et debeat presenti anno duos ydoneos novitios ad minus ad
ordinem recipere, qui sint natione de provincia ista; quicumque autem prior sub quocumque pretextu hoc
neglexerit adimplere imponimus conscientie provincialis ut ipse acriter puniat, nos vero facimus [in]habilem et
ineligibilem pro futuro anno ad quodcumque officium vel gradum in ordine; si qui tamen subditi talem in
priorem eligerent, volumus quod ipso facto sint voce privati. Mandamus etiam lectoribus et predicatoribus
provincie, ut in hujusmodi novitiorum receptione prioribus suis assistere et suadere toto conamine velint. Item,
[quia] propter malam curam novitiorum multi seculum repetunt ad aratrum obedientie manu missa, diffinimus et
ordinamus quod duo tantum magistri novitiorum sint in provincia, quos eligere habeat prior provincialis, quorum
unus sit Viterbii, alter in Urbeveteri, ad quorum curam omnes novitios provincie prior provincialis transmittat. Et
si conventus prefati casu aliquo nequirent subvenire novitiis in communi victu, volumus quod loca unde dicti
novitii sunt manum porrigant adiutricem, ut iam in moribus et disciplina ordinis quam in profectu officii possint
instrui diligenter. Item, diffinimus et stricte mandamus quod nullus prior localis aliquam possexionem alicuius
loci Ordinis, seu etiam alicuius subditi sui, possit locare, subpignorare, seu aliquo modo alicui concedere ultra
unum annum sub pena absolutionis ab officio prioratus quam ipso facto incurrat. Subditi etiam qui huiusmodi
locationem, subpignorationem, seu concessionem consenserint, sint ipso facto voce privati. Volumus et
mandamus nihilominus priori provinciali ut huiusmodi priorem et fratres, qui contra hanc ordinationem venire
presumpserint, cogat ad satisfaciendum Ordini integraliter de dampno, si quod exinde appareat provenisse.
Concedimus tamen provinciali priori quod si pro meliori videbitur possit in scriptis dare licentiam prioribus
localibus in huiusmodi possexionum locationem. Sequens provinciale capitulum celebrabitur prima dominica
mensis maij in nostro loco de Tuscanella; quod si aliquo casu emergente locus predictus esset impotens ad
recipiendum capitulum committimus priori provinciali ut de alio conventu provideat, dum tamen fiat eadem
secunda (prima) dominica eiusdem mensis. (358).
_____________________________
(352) Ex Cod. Cc 19 Archivi Ordinis, fol. 35v vel pag. 71. Tres priores notae capituli praecedentis (cfr. p. 160)
in inferiori margine non sunt debito ordine collocatae: prima est, quae numero 2 distinguitur; secunda esse debet,
quae sub numero 3 legitur et tertia quae sub numero 1 apparet: quid simile evenit pag. 156 quoad numeros
duarum notarum, quae legi debent ordine quo materialiter iacent, abstractione facta a numeris.
(353) Vide pag. 91, nota 1 huius vol. et loca ibidem indicata.
93

