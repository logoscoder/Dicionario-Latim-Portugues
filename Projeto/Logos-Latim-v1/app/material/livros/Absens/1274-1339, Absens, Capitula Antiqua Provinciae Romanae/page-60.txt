da ANALECTA AUGUSTINIANA, III, pp. 173-176

[Capitula ab an. 1302 ad an. 1313 celebrata].
Post Capitulum Balneoregiense an. 1301, in margine inferiori fol. 921, vel pag. 492, ms codicis Cc 19 leguntur
sequentia:
"Nota quod post istud capitulum fuit factum in Montecimino, post hoc Perusii, post hoc in Genaçano, post
hoc Viterbii, post hoc in Aquapendente, post hoc in Tuscanella, post hoc in Cerqueto, post hoc in Stricto,
post hoc Viterbii, post hoc iterum Viterbii, post hoc Corneti, post hoc Centumcellis et statim reiteratum
Viterbii, et hoc est capitulum quod sequitur: omnia ista capitula deficiunt hic".

De celebratione horum Capitulorum, de quibus historici Ordinis non loquuntur, ambigendum non est. Insuper, ob
mortem Prioris Generalis Fr. Francisci de Monte Rubiano, habita notitia mortis eius, ad electionem Definitoris et
Discreti pro futuro Generali Capitulo celebrando, Prior Provincialis Definitores Provinciae congregare debuit, et
reapse constat anno 1308 congregationem factam fuisse Romae (cfr. p. 55 huius vol., nota 6), in qua sine dubio
de citata electione actum est. Haberemus igitur an. 1302 Capitulum in Montecimino, anno 1303 Perusii, an. 1304
Genestani, an. 1305 Viterbii, 1306 in Aquapendente, an. 1307 in Tuscanella, an. 1308 mense Aprilis
Congregationem Definitorum Romae et mense forsitan Octobris Capitulum in Cerqueto, an. 1309 Capitulum in
Conventu S. Nicolai de Stricto, an. 1310 Viterbii, an. 1311 iterum Viterbii, an 1312 Corneti et an. 1313 in
Centumcellis. Sed quid de his Capitulis Provincialibus scimus? Praeter factum celebrationis ipsorum paucissima
certe. Videamus tamen quaenam haec sint.
1302. In Capitulo huius anni electus fuit Provincialis Fr. Ioannes de Veççosis, qui electus etiam fuit Definitor
futuri Generalis Capituli Perusini. Discreti vero electi fuere Fr. Franciscus de Roma, Lector, et Fr. Franciscus de
Perusio, item Lector; sed ob mortem Fr. Ioannis ante Generale Capitulum factus fuit a Priore Generali Vicarius
Provinciae et Definitor Generalis Capituli praedictus Fr. Franciscus de Roma et huius loco nominatus fuit
Discretus Fr. Iuvenalis, Lector (cfr. p. 53 huius vol.).
1305. In Capitulo huius anni, Viterbii celebrato, electus fuit Provincialis Fr. Franciscus de Roma, Lector, qui ut
Discretus, una cum Fr. Petro de Clusio, Lectore, in eodem Capitulo electo, interfuit Generali Capitulo
Bononiensi anni sequentis 1306. Definitor autem fuit Fr. Ioannes de Roma, dictus Cacantius (cfr. p. 54 huius
vol.).
1306. In Capitulo Provinciali huius anni, in Aquapendente post Generale Capitulum celebrato, fuit vicarius
Generalis Fr. Alexander de Viterbio, Lector, et determinata fuit collecta annualis septem florenorum favore Fr.
Ioannis de Roma, qui Parisios ex definitione Capituli Generalis Bononiensis pergere debebat ad legendum
Sententias (cfr. p. 55 huius vol., nota 6).
1307. In Capitulo huius anni, mense Maio in Tuscanella celebrato sub praesidentia Prioris Generalis Ordinis,
electus fuit Provincialis Fr. Franciscus de Roma, Lector, qui sequenti Capitulo Generali duplici ratione, uti
Provincialis, nempe, et uti Definitor, assistere debebat, sed ob infirmitatem ad Capitulum non ivit (cfr. p. 77
huius vol., nota 2).
1308. Mense Aprilis Fr. Franciscus de Roma, Provincialis, celebravit Congregationem Definitorum ad eligendos
Officiales futuri Generalis Capituli; et electi fuerunt ipse Provincialis, tamquam Definitor, et Fratres Iuvenalis de
Urbeveteri et Bartholomaeus de Viterbio, Lectores, tamquam Discreti. Ob infirmitatem Fr. Francisci, Definitoris,
Definitor in Generali Capitulo evasit, iuxta Constitutiones (209), antiquior ex duobus Discretis, id est Fr.
Iuvenalis de Urbeveteri, Lector (cfr. p. 77 huius vol., nota 2). In hac Congregatione imposita etiam fuit collecta
octo florenorum favore supradicti Fr. Ioannis Cacantii (cfr. pag. 55 huius vol., nota 6).
60

