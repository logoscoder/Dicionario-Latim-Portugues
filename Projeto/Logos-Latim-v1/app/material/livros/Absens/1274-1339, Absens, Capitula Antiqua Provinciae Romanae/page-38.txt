confirmatus non fuerat a S. Sede. Advertit Codicis scriptor Generalem voluisse, ut Vicarius ejus, non obstante
praesentia Provincialis electi et confirmati, Definitorium Capituli ingrederetur, sicut prius, ad terminandum
Capitulum; ex quo videtur aliquod dubium hac de re fuisse exortum. Quomodo haec omnia explicantur? Ad
Generalem quod attinet, Ordini nostro ante Unionem aliarum Congregationum Alexander IV iam concesserat
"quod idem Prior, cum unanimiter et concorditer electus fuerit, libere administret, dummodo nihil de bonis
ecclesiasticis alienet, donec petendi et obtinendi confirmationem a Nobis, vel a dilecto filio nostro R. Sancti
Angeli Diacono Cardinali vice nostra habuerit facultatem" (Cfr. Bullam Solet annuere Sedes (16 iul. 1255) in
Bullario Ordinis, pag. 15, col. 1). Igitur confirmatio Provincialis a Generali facta ante confirmationem suae
electionis a S. Sede obtentam legitima prorsus erat. Definitorium vero Capituli Provincialis iuxta veteres
Constitutiones efformabant Vicarius Generalis cum novis Definitoribus, sic enim aiunt: "Quo facto (electis
nempe Provinciali et Def√¨nitoribus) discreti omnes litteras quas a suis conventibus tulerunt vicario et
diffinitoribus assignent. Deinde vicarius teneat capitulum de culpis ... omnes culpae omnium reducantur in
scriptis, ut tam super culpis quam super litteris porrectis et aliis omnibus quae proposita fuerint diffinitores ipsi
cum vicario deliberent atque diffiniant quicquid secundum Deum servata forma regulae et constitutionum ad
bonum statum ordinis et conservationem universitatis viderint expedire" (Cap. XXXII ed. Venet. 1508, fol. 29).
Aliquando tamen loquuntur de Vicario vel Provinciali, ut, ex. gr., in fine eiusdem capituli: "Postquam vero,
inquiunt, diffinitores cum provinciali vel vicario deliberaverint super omnibus diligenter congregabunt capitulum
et legentur publice coram eis quaecumque fuerint diffinita" (Ibid. fol. 28 et 30). In Actis Capitulorum Romanae
Provinciae sermo est, ut scimus, de collecta "ordinata et imposita per Vicarium et predictos Diffinitores" (Vide
pag. 298), de quadam definitione facta "per Vicarium seu provincialem priorem et per Diffinitores eiusdem
Capituli (pag. 347), atque de definitionibus factis "per Vicarium et Diffinitores predicte Romane provincie" (pag.
363); sed citata pag. 347 Vicarius seu Provincialis est una sola persona, nempe, Mattheus ille de Follis de
Camerino, Vicarius Generalis Aegidii Romani in Capitulo Urbevetano an. 1293, in quo Vicarius ipse electus fuit
Provincialis et electio habita uti confirmatio ex dispositione praefati Aegidii. Videretur igitur verba illa
Constitutionum "cum provinciali vel vicario" intelligenda esse de una eademque persona, quae simul sit Vicarius
Generalis et Provincialis electus. Quaenam ergo fuerit ratio, qua Ven. Simon de Pistorio, Prior Generalis, voluit
ut Vicarius eius, non obstante praesentia Provincialis electi et confirmati, Definitorium ingrederetur? Manifesta
nobis ratio est, quia Constitutiones Ordinis semper loquuntur de Vicario Generali in agendis a principio usque ad
finem in Capitulo Provinciali. Potius quaestio moveri poterat de ipso Provinciali, licet confirmato, cum
Constitutiones non videantur loqui nisi de quinque personis Definitorium Capituli Provincialis constituentibus,
vicario, nempe, et quatuor Definitoribus; sed si Provincialis, confirmatus, rationabiliter Definitorium Capituli
ingrediebatur, non tamen ab eo erat excludendus Vicarius Generalis, qui usque ad finem Capituli actis
capitularibus praesidebat.
(113) Igitur non omnia loca Centumcellarum vendita fuerunt. Serius videbimus Conventum Ordinis iterum fuisse
ibi constitutum.
(114) Frater iste ab Ordine apostatavit et secum tulit Breviarium Fratris Augustini Senecae, ut infra videbimus in
definitionibus Capituli Provincialis an. 1297.
(115) Nomen castri in duobus vel tribus penultimis litteris ob atramentum evanidum clare legi non potest; de quo
autem castro agatur hodie penitus ignoramus.
(116) Civitatis, ni fallimur, Viterbiensis.
(117) Cum igitur viginti duo essent conventus Romanae Provinciae, conventibus Romanis pro uno computatis,
viginti duo saltem novitii quolibet anno, iuxta definitionem istam, debebant admitti; unde aliquid coniectari licet
circa numerum fratrum huius Provinciae hisce temporibus.
(118) Ni fallimur iste est ille Ioannes Testa, qui anno praecedenti locatus fuerat in Studio Generali Neapolitano
(Vide pag. 365) et cui anno sequenti, ut videbimus, in annua provisione successerunt fratres Laurentius et
Bartholomeus de Viterbio.
(119) Quando Parisios iverat Fr. Dominicus? De eo prima vice occurrit mentio in collecta Provinciae an. 1292 et
imponuntur eius favore "pro anno preterito et futuro XII floreni" (Vid. pag. 341), putamus autem eum Parisios
missum fuisse a Capitulo Tegularii celebrato mense Iunio anni 1289.
38

