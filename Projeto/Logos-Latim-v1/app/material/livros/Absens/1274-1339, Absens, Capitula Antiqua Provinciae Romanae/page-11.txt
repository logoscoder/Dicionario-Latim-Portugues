Capitulum provinciale de Maliano
Item eodem anno, Mense Iunii, in Nativitate Beati Iohannis Baptiste celebratum fuit Capitulum provinciale
Romane provincie in loco de Maliano redeuntibus fratribus de Capitulo Generali. Et Provincialis prior fuit factus
per electionem scrutinii Frater Masseus, lector, de Spoleto. Et per electionem similiter fuerunt IIIIor Diffinitores
facti frater Franciscus de Roma, frater Iacobus de perusio, frater Deodatus de Urbeveteri et frater Angelus
Viterbiensis de Burgolongo. Et Vicarius fuit in dicto Capitulo Generalis prioris, fratris Clementis, frater
Philippus de Montelupone. Item facti fuerunt per electionem Visitatores Romane provincie frater Nicola (sic) de
Maliano et frater Petrus de Corneto, tunc Prior Peruscinus (sic) factus ibidem. Item facti fuerunt similiter per
electionem primi procuratores sive Camerarii Romane provincie frater Nichola de Maliano et frater Petrus de
Corneto, predictus (24). Item diffinimus quod frater Iohannes Gentilis, Romanus, sit studens pro provincia nostra
parisius et succedat fratri Petro de Roma, studenti, quem ex nunc de dicto studio parisiensi revocamus, in
provisione expensarum quinque annorum et provisione librorum integre (25). Item diffinimus quod frater Petrus
de Clusio sit studens pro provincia in studio Generali Paduano. Item diffinimus quod frater Alexander de
Viterbio sit studens pro provincia in studio Florentino (26). Item diffinimus quod frater Iohannes de Orto sit
studens pro provincia in studio Bononiensi. Item diffinimus quod frater Ranuctius de Viterbio sit studens pro
provincia in studio Neapolitano. Item diffinimus quod futurum provinciale Capitulum celebretur in die Sancto
Pentecostes in loco sive Heremo Sancti Nicholai de Stricto.
________________________________________________
(24) Litteris rubris statim adjungitur: "Primi procuratores facti in provincia". Hoc munus juxta Constitutiones
veteres in Capitulo Provinciali providendum erat: "Eodem modo post praedictos (Visitatores) volumus unum vel
duos fratres procuratores in qualibet provincia eligi, ad quorum manus omnia bona communitatis ipsius
provinciae debeant pervenire" (Cap. XXXII, ed. Venet., fol. 29v).
(25) Fr. Petrus de Roma Parisios missus fuerat anno 1281 (Cfr. pag. 245) et absolutis studiis quinque annorum a
Provincia revocatur. In Capitulo Provinciali sequenti, e Studio Parisiensi iam reversus et lector nominatus,
eligitur Definitor Provincialis.
(26) Inter quatuor studia ex definitione Capituli Generalis Florentini an. 1287 in Italia statuenda, studium
Florentinum non nominatur. Forsitan a B. Clemente erectum fuit loco studii statuendi in Curia Romana, quae
illis temporibus non adeo fixam sedem habebat.

Capitulum provinciale loci Sancti Nicholai de Stricto
In nomine domini Amen. Anno domini Millesimo CC LXXXVIII Mense Madii in die Sancto Pentecostes,
celebratum fuit Capitulum provinciale Romane provincie in loco Sancti Nicholai de Stricto. Vicarius Generalis
prioris, fratris Clementis, fuit missus de Roma frater Iohannes de Castello, lector primus in Curia. Et tunc fuit
electus provincialis prior per modum scrutinii frater Matheus de Fellis. Item per eumdem modum electi fuerunt
IIIIor Diffinitores ejusdem Capituli, scilicet, frater Iacobus de Roma, lector, tunc prior Sancti Triphonis, frater
Petrus de Roma, lector novus, tunc rediens de Parisius, frater Petrus de Bassano et frater Petrus de Pontetremulo.
Item similiter electi fuerunt duo Visitatores, similiter et procuratores sive Camerarii, sicut primi, frater
Franciscus, lector, de Perusio et frater Franciscus de Mercato, Romanus. Item coram istis offitialibus et toto
Capitulo similiter congregato reddiderunt rationem Fr. Nicola (sic) de Maliano et frater Petrus de Corneto, primi
procuratores, provincie, de Collecta provincie et de libris fratrum defunctorum. Et receperunt centum
quinquaginta florenos auri de libris venditis bone memorie fratris Phylippi de Montelupone; duas partes pecunie
predicte habuit provincia et tertiam partem habuit conventus Sancti Triphonis sicut fuit diffinitum (27). Et
reddita ratione de Introitibus et expensis, fuerunt omnes contenti; et tunc superfuerunt XVIII floren. auri, de
quibus habuit pro expensis itineris de parisius frater Petrus de Roma, lector, X florenos; et Vicarius habuit alios
VIII florenos residuos pro expensis suis de Roma usque ad locum Capituli de Stricto. Et tunc fuit summa
quingentorum florenorum de auro. Et scripta rationis reddite Introituum et expensarum et Collecte totius
11

