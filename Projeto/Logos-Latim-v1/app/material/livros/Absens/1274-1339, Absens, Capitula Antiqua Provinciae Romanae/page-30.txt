Capitulum provinciale de Verulis.
In Nomine Domini Amen. Anno eiusdem Millesimo CC Nonagesimo quarto, Mense Martii. In festo Sancti
Urbani pape, vel in festo sollempni Sancte Marie Iacobi. Celebratum fuit Verulis Provinciale Capitulum Romane
Provincie. Et fuit ibi Vicarius fratris Egidii, Generalis Prioris, Religiosus vir frater Robertus de Monte Rubiano,
lector in Curia (90). Et electus fuit in eodem Capitulo, in provincialem Priorem, frater Iacobus de Roma (91),
lector, qui erat tunc Prior Sancti Triphonis. Et electi fuerunt IIIIor Diffinitores, videlicet, frater Bernardinus,
lector, de Urbeveteri, frater Petrus de Clusio, lector in Castroplebis, frater Iacobus Cerinus, prior Sancte Marie
de populo, et frater Petrus de Corneto, Discretus Cornetanus. Visitatores provincie electi fuerunt Religiosi viri
frater Iuvenalis de Urbeveteri, lector, et frater Alexander de Viterbio, lector. Procuratores Romane provincie
confirmati fuerunt frater Angelus de plebe (92), et frater Petrus de Corneto. Item tunc electi fuerunt III fratres
Electores, qui irent ad Capitulum Generale pro nostra Romana provincia, scilicet, frater Iacobus, lector, de
Roma, electus provincialis prior, sit diffinitor Capituli Generalis Senensis pro provincia. Disscreti duo alii electi
fuerunt frater Franciscus de Monte, lector novus, qui tunc revertetur (93), et frater Petrus de Corneto, qui erunt in
dicto Capitulo Generali pro nostra Romana provincia. Hee sunt Diffinitiones facte et ordinate in dicto Capitulo
Verulano per Vicarium et Diffinitores predicte Romane provincie. Inprimis Diffinimus et mandamus, ut lectores
quibus deputati sunt studentes, solliciti sint ad lectiones continuas, et sermones, et predicationes, secundum
formam constitutionum nostrarum. Contrafacientes vero ex nunc provisionibus et pitantiis privamus, et
Mandamus ut in suis conventibus a prioribus sicut ceteri fratres tractentur. Priores autem dictam diffinitionem
non servantes a priore provinciali quam cito sibi constiterit graviter puniantur, et ex nunc privamus eos voce in
futuro Provinciali Capitulo. Diffinimus et mandamus, quod Prior et fratres loci de Tuscanella debeant solvere
fratribus studentibus dicte terre, videlicet, fratribus Vannuctio et Petructio, provisionem duorum annorum
preteritorum, eis a dicto loco ordinatam, usque ad festum Sancti Martini. Quod si contempserint hoc facere, ex
nunc priorem ab offitio prioratus absolvimus, et conventus totus IIIIa et VIa feria in pane tantum et aqua ieiunet,
usque ad impletionem mandati. Diffinimus, quod Sygillum Prioris Provincialis nostre Romane provincie penitus
renovetur. Diffinimus, ut Diffinitio facta in Capitulo provinciali Urbevetano, de provisione concessa fratribus
Alexandro de Viterbio et Constantino de Urbeveteri, lectoribus, in sua firmitate permaneat (94). Diffinimus et
mandamus, quod cum fratres loci de Tibure promiserint dare duos florenos annuatim fratri Johanni Gentilis,
lectori existenti provinciali pro suo studio, et fratres loci de Genatiano totidem, quod dicti fratres et loca sint a
dicta promissione absoluti, cum talis exactio, quam predictus frater Iohannes fecit, fuerit contra nostri ordinis
instituta, et fratres predictorum duorum locorum petierunt instanter a predicto honere (sic) duorum florenorum
absolvi. Diffinimus, ut fratres qui equitaverint cum debita licentia secundum formam Ordinis, ad locum ordinis
infra terram existentem, in equis accedere non audeant. Item fratres quacumque ex causa de loco ad locum
vadunt, ad locum ordinis prius vadant, quam domum alicuius mulieris intrent, secularem vel religiosam.
Contrafacientes vero, penam gravis culpe, a provinciali vel a Visitatoribus, portare cogantur. Diffinimus et
mandamus, ut ubicumque frater M. de follis, olim provincialis, fecit excommunicationem de non eundo ad
Monasteria monialium, vel ad domos Bighinarum, vel de loquendo eisdem, suam optineat (sic) roboris
firmitatem, et ipsam excommunicationem presenti diffinitione confirmamus. Diffinimus et mandamus quod
Nullus prior post tres dies teneat subditum alienum in suo conventu, nisi pro valde notabili casu, qui toti
conventui pateat. Et ideo volumus, ut quilibet Prior portet familiam sui conventus in scriptis, ita scilicet ut videat
qui sui subditi sint, et fratrem qui per nostras diffinitiones amotus est post tres dies in conventu suo non teneat,
sub pena gravioris culpe per mensem. Diffinimus, ut si qui fratres positi sunt pro prioribus in aliquo conventu et
renuntiare vellent, nihilominus volumus ut in illo conventu in quo Priores assignati sunt, conventualiter maneant.
Diffinimus, volumus et mandamus, ut semper fratribus euntibus per provinciam lictere petantur, et secundum
causas in licteris expressas, ita dimictantur in ipsis conventibus permanere. Prior autem qui hoc mandatum
servare contempserit in fratribus, ad suum conventum declinantibus, in futuro provinciali capitulo careat voce.
Diffinimus et mandamus, quod fratres Bernardinus de Urbeveteri et Augustinus Seneca provideant loco de
Aquapendente de competenti questa de questis circumadiacentibus, et decentibus, accipiendo de questa loci de
Campiano (95), et hoc fiat ante festum Beati Iohannis Baptiste, et illi loco in scriptis assignent. Diffinimus et
mandamus, quod frater Petrus de Maliano dividat questam inter Conventus Romanos et locum de Nepe, et
similiter dividat inter locum de Montecimino questam, et hoc facere teneatur ante Nativitatem Beati Iohannis
Baptiste. Diffinimus, quod loco novo de Cerqueto provideatur de circa (96), competenti per fratrem
B[envenutum] de perusio et per fratrem B[artholum] de plebe. Diffinimus et mandamus, quod frater Andreas de
Maliano debeat succedere et succedat fratri Francisco de Monte, Romano, in studio parisiensi pro provincia in
provisione integra unius studentis. Diffinimus et mandamus, quod frater Iohannes Testa, romanus, succedat fratri
30

