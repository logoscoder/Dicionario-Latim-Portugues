In nomine domini Amen. Anno domini M CC LXXV. Mense Octubris. In festo Beati Luce Evangeliste.
Indictione tertia. Celebratum fuit Generale Capitulum Molarie in presentia domini Riccardi Cardinalis
protectoris Ordinis nostri. Et fuerunt ibi facte multe diffinitiones et Constitutiones renovate (3). Et fuit ibi
Discretus pro provincia Romana frater Nichola de Maliano. Et factus fuit ibi provincialis prior Romane provincie
Frater Iohannes Pocalana, de Cremona, de provincia Lombardie.
_______________________________
(3) Ante magnam Ordinis unionem Ordo S. Augustini et singulae Eremitarum Congregationes proprias
Constitutiones habebant, ut ex Ordinis Bullario constat. Quaenam Constitutiones tempore Unionis fuerint
universo Ordini ad observandum propositae non dicunt historici; sed Constitutiones illae in hoc Capitulo
Generali Molariae celebrato fuerunt renovatae attentis, ut videtur, observationibus BB. Clementis de Auximo et
Augustini Novelli. Cfr. vol. I, pp. 110 et 111 hujus ephemeridis.

Capitulum provinciale primum de Centumcellis
Item eodem anno Mense Novembris. In Octava Sancti Martini. Celebratum fuit provinciale Capitulum in
Heremo Sancte trinitatis de Centumcellis. Et tunc electi fuerunt IIIIor diffinitores ejusdem Capituli, scilicet frater
Leonardus de Viterbio, lector novus (4), frater Phylippus de Montelupone, frater Nicholaus de Maliano et frater
Augustinus de Castro plebis. Et provincialis prior fuit ibi frater Iohannes Pocalana, de Cremona, senex.
Visitatores speciales et Generales fuerunt frater Iacobus de Buella, prior tunc Sancte Marie de populo, et frater
Nichola de Maliano. Et Diffinitor fuit factus ibi pro Generali Capitulo futuro frater Leonardus de Viterbio, lector
tunc novus, et pro Discreto sotio suo fuit factus frater Augustinus Seneca, de Urbeveteri (5). Diffinimus quod
frater Leonardus de Viterbio, lector, legat in Conventu de Molaria. Item diffinimus quod futurum et sequens
Provinciale Capitulum nostrum in loco Heremi Sancte trinitatis de Montecimino in festo Beati Luce evangeliste
celebretur.
________________________________
(4) Ni fallimur a studio parisiensi tunc temporis reversus; siquidem, ut videbimus, jam antea Parisiis Ordo noster
studentes habebat.
(5) Notandum est Provinciam Romanam ad Capitula Generalia, ad quae fratres itali tantum conveniebant,
nonnisi duos Capitulares mittere, scilicet, Diffinitorem et Discretum, dum ad Capitula Generalissima mittit tres
(Diffinitorem et duos Discretos) et aliquando etiam quatuor (duos diffinitores et duos Discretos), ut apparet ex
Capitulo Generalissimo Molariae celebrato anno 1274.

Capitulum Generale de Tuderto
In nomine domini Amen. Anno domini M CC LXXVI Mense Septembris. In Nativitate Beate Marie virginis.
Celebratum fuit Generale Capitulum in Conventu nostri Ordinis de Tuderto. Frater Franciscus de Regio,
Generalis prior, fuit ibi, et pro provincia nostra Romana fuerunt ibi frater Leonardus, lector, de Viterbio,
diff√¨nitor, et frater Augustinus Seneca, Diseretus. Et Provincialis prior novus fuit tunc factus pro Romana
provincia frater Agura de Civitate Castelli, sive de pratalonga. Diffinimus quod futurum Generalissimum
Capitulum celebretur in loco Romane Curie in festo Sancti Michaelis Archangeli de Septembri.
3

