In nomine Domini, Amen. Anno Domini M CCC XXI de mense Julii in dominica post octavam apostolorum
Petri et Pauli (250) celebratum est capitulum provinciale Romane provincie in loco de Aquapendente. In quo
capitulo Vicarius fuit Reverendus Magister Johannes de Roma. Et sibi compromissum est de provinciali et de
omnibus offitialibus capituli provincialis, et ipse in virtute compromissi nominavit in priorem provincialem
Romane provincie fratrem Dominicum ab Castroplebis, tunc sotium fratris Alexandri generalis (251), et in
diffinitores nominavit fratres Iacobum de Sassis, tunc lectorem perusinum (252), et Dionisium de Urbeveteri et
Michaelem de Perusio, lectores Romanos, et Leonardum de Viterbio (253). In quo capitulo facte sunt subscripte
diffinitiones. Et istud fuit primum capitulum provinciale ubi magister Iohannes invenit se postquam fuit factus
magister in theologia (254). In primis diffinimus et ordinamus quod nullus prior nostre provincie audeat calices
vel aliquid aliud pertinens ad cultum divinum subpignorare; quod si quis contrafecerit volumus illum vel illos
ineligibiles per biennium permanere. Eadem diffinitione volumus quod frater Andreas de Sarmagiano reddat
loco de Balneoregio planetam quam accepit sub pignore pro novem gilgiatis infra octo dies; quod si non fecerit,
volumus quod prior suus cogat eum de bonis suis reddere. Item diffinimus quod nullus prior nostre provincie
teneat quaternum Conventus ne putatur (nec utatur) officium (officio) procurationis sub pena officii, quam ipso
facto incurrat si presens mandatum contempserit adimplere. Item diffinimus quod nullus frater audeat procurare
per se vel per alium licteram aliquam nec nuntium spetialem a prelato aliquo vel communitate vel Domino
alicuius terre vel rectore pro aliquo officio vel gratia impetranda vel pro quacumque penitentia mitiganda; qui
autem contrafecerit ab omni officio cum cura animarum sit suspensus usque ad triennium et penam portet
gravioris culpae per duos menses in loco ubi videbitur priori provinciali; quam licteram volumus ex nunc habere
testimonium veritatis contra illum pro quo rogamina scribuntur. Et eidem pene subiaceat quicumque cum
secularibus vel cum fratribus pertinaciter dilabit (sic: litigabit?). Item diffinimus quod omnes priores provincie
debita conventus, et introitus debeant assignare annuatim. Quicumque contrafecerit voce careat et ineligibili (sic)
sit per triennium. Item confirmamus diffinitionem factam in capitulo precedenti in Sancta Maria de Populo
celebrato, que dicit quod quicumque frater alium dicto vel facto apud seculares diffamaverit ipso facto per tres
menses pene carceris mancipetur. Addimus nos tres alios. Itaque quicumque aliud (sic) diffamaverit apud
seculares per VI menses pene carceris mancipetur. Seculares autem intelligimus quotquot non sunt nostri ordinis
professe (sic). Diffinitum fuit in capitulo generali Trevisii celebrato quod frater Dyonisius de Urbeveteri habeat
medietatem provisionis librorum et burchie (sic) a provincia Romana, et dicta medietas provisionis librorum fuit
sibi concessa per licteram generalis; de provisione bursie havverit (sic) XII florenos in precedenti anno, diffimus
et ordinamus quod residuum provisionis bursie, quod residuum sunt XXXVIIII floreni, sibi et fratri Gentilutio de
Roma in subsidium expensarum, quas contraserunt veniendo de parisius ad provinciam, concedatur. Ita tamen
quod ista provisio inter eos per medium dividatur (255). Item diffinimus quod nullus frater vadat ad aliquod
monasterium. Si autem aliquis ratione sue consanguinei (sic) vel indigeret ire, volumus quod prior suus assignet
sibi socium specialem. Qui autem contrafecerit pene gravioris culpe per mensem subiaceat. Item eligimus omnes
sacerdotes XXX annorum ad audiendas confessiones. Ita tamen quod de ipsi priores conventuales representent
episcopis secundum formam brivilegii (sic). Item eligimus ad officium predicationis omnes lectores et omnes
alios qui praedicare consueverunt. Sequens capitulum provinciale erit Corneti de mense madii in die
consecrationis maioris ecclesie. In isto capitulo visitatores facti fuerunt fratres Franciscus Monaldi de Urbeveteri
et Gentilis de Roma, lectores. In notitiis supra citatis quae ad hoc capitulum referuntur, leguntur etiam
sequentia:
"Item in dicto capitulo concessum fuit supradicto magistro quod adhuc tribus annis haberet annuatim XII
florenos a provincia sicut habebat dum erat Parisius. Item in eodem capitulo concessum fuit quod frater Gentilis
de Roma deberet habere a Sancta Maria de Populo V florenos. Item concessi fuerunt fratri Ranutio juniori a loco
de Viterbio V floreni, quos expendit in eundo ad capitulum de Trevisio pro servitio dicti loci, ut dicebat".
_____________________________
(249) Codicis fol. 26. A fol. 22v vel pag. 45 ad fol. 25v vel pag. 51, quae, ut alias observavimus a recentiori
adnotatore codicis tamquam folia inutilia reputantur (Ibid. pag. 225, vol. II, nota 1), habentur notitiae aliaque
circa capitula an. 1321-1332, ex quibus aliquid non inutile opportune notabimus.
(250) In notitiis praecedenti nota citatis habetur haec circumstantia: "post capitulum Generale de Trevisio".
(251) En alius e paucis sociis antiquis Prioris Generalis, quorum nomina noscuntur.
66

