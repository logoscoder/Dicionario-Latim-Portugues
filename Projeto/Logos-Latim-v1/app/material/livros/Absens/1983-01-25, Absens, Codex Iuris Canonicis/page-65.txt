facultatem et alias universitates et facultates, etiam non ecclesiasticas, mutua habeatur cooperatio, qua nempe eaedem
coniuncta opera, conventibus, investigationibus scientificis coordinatis aliisque mediis, ad maius scientiarum
incrementum conspirent.
Can. 821 - Provideant Episcoporum conferentia atque Episcopus dioecesanus ut, ubi fieri possit, condantur
instituta superiora scientiarum religiosarum, in quibus nempe edoceantur disciplinae theologicae aliaeque quae ad
culturam christianam pertineant.
5.4

TITULUS IV DE INSTRUMENTIS COMMUNICATIONIS SOCIALIS ET IN SPECIE DE LIBRIS

Can. 822 - § 1. Ecclesiae pastores, in suo munere explendo iure Ecclesiae proprio utentes, instrumenta
communicationis socialis adhibere satagant.
§ 2. Iisdem pastoribus curae sit fideles edocere se officio teneri cooperandi ut instrumentorum
communicationis socialis usus humano christianoque spiritu vivificetur.
§ 3. Omnes christifideles, ii praesertim qui quoquo modo in eorundem instrumentorum ordinatione aut usu
partem habent, solliciti sint operam adiutricem actioni pastorali praestare, ita ut Ecclesia etiam his instrumentis munus
suum efficaciter exerceat.
Can. 823 - § 1. Ut veritatum fidei morumque integritas servetur, officum et ius est Ecclesiae pastoribus
invigilandi, ne scriptis aut usu instrumentorum communicationis socialis christifidelium fidei aut moribus detrimentum
afferatur; item exigendi, ut quae fidem moresve tangant a christifidelibus edenda suo iudicio subiciantur; necnon
reprobandi scripta quae rectae fidei aut bonis moribus noceant.
§ 2. Officium et ius, de quibus in § 1, competunt Episcopis, tum singulis tum in conciliis particularibus vel
Episcoporum conferentiis adunatis quoad christifideles suae curae commissos, supremae autem Ecclesiae auctoritati
quoad universum Dei populum.
Can. 824 - § 1. Nisi aliud statuatur, loci Ordinarius, cuius licentia aut approbatio ad libros edendos iuxta
canones huius tituli est petenda, est loci Ordinarius proprius auctoris aut Ordinarius loci in quo libri publici iuris fient.
§ 2. Quae in canonibus huius tituli statuuntur de libris, quibuslibet scriptis divulgationi publicae destinatis
applicanda sunt, nisi aliud constet.
Can. 825 - § 1. Libri sacrarum Scripturarum edi non possunt nisi ab Apostolica Sede aut ab Episcoporum
conferentia approbati sint; itemque ut eorundem versiones in linguam vernaculam edi possint, requiritur ut ab eadem
auctoritate sint approbatae atque insimul necessariis et sufficientibus explicationibus sint instructae.
§ 2. Versiones sacrarum Scripturarum convenientibus explicationibus instructas, communi etiam cum
fratribus seiunctis opera, parare atque edere possunt christifideles catholici de licentia Episcoporum conferentiae.
Can. 826 - § 1. Ad libros liturgicos quod attinet, serventur praescripta can. 838.
§ 2. Ut iterum edantur libri liturgici necnon eorum versiones in linguam vernaculam eorumve partes, constare
debet de concordantia cum editione approbata ex attestatione Ordinarii loci in quo publici iuris fiunt.
§ 3. Libri precum pro publico vel privato fidelium usu ne edantur nisi de licentia loci Ordinarii.
Can. 827 - § 1. Catechismi necnon alia scripta ad institutionem catecheticam pertinentia eorumve versiones, ut
edantur, approbatione egent loci Ordinarii, firmo praescripto can.
775, § 2.
§ 2. Nisi cum approbatione competentis auctoritatis ecclesiasticae editi sint aut ab ea postea approbati, in
scholis, sive elementariis sive mediis sive superioribus, uti textus, quibus institutio nititur, adhiberi non possunt libri qui
quaestiones recipiunt ad sacram Scripturam, ad theologiam, ius canonicum, historiam ecclesiasticam, et ad religiosas
aut morales disciplinas pertinentes.
§ 3. Commendatur ut libri materias de quibus in § 2 tractantes, licet non adhibeantur uti textus in institutione
tradenda, itemque scripta in quibus aliquid habetur quod religionis aut morum honestatis peculiariter intersit, iudicio
subiciantur loci Ordinarii.
§ 4. In ecclesiis oratoriisve exponi, vendi aut dari non possunt libri vel alia scripta de quaestionibus religionis
aut morum tractantia, nisi cum licentia competentis auctoritatis ecclesiasticae edita sint aut ab ea postea approbata.
Can. 828 - Collectiones decretorum aut actorum ab aliqua auctoritate ecclesiastica editas, iterum edere non
licet, nisi impetrata prius eiusdem auctoritatis licentia et servatis condicionibus ab eadem praescriptis.
Can. 829 - Approbatio vel licentia alicuius operis edendi pro textu originali valet, non vero pro eiusdem novis
editionibus vel translationibus.
Can. 830 - § 1. Integro manente iure uniuscuiusque loci Ordinarii committendi personis sibi probatis iudicium
de libris, ab Episcoporum conferentia confici potest elenchus censorum, scientia, recta doctrina et prudentia
praestantium, qui curiis dioecesanis praesto sint, aut constitui etiam potest commissio censorum, quam loci Ordinarii
consulere possint.
§ 2. Censor, in suo obeundo officio, omni personarum acceptatione seposita, prae oculis tantummodo habeat
Ecclesiae de fide et moribus doctrinam, uti a magisterio ecclesiastico proponitur.
§ 3. Censor sententiam suam scripto dare debet; quae si faverit, Ordinarius pro suo prudenti iudicio licentiam
concedat ut editio fiat, expresso suo nomine necnon tempore ac loco concessae licentiae; quod si eam non concedat,
rationes denegationis cum operis scriptore Ordinarius communicet.

