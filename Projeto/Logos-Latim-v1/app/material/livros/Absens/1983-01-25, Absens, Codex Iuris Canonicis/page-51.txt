Can. 638 - § 1. Ad ius proprium pertinet, intra ambitum iuris universalis, determinare actus qui finem et
modum ordinariae administrationis excedant, atque ea statuere quae ad valide ponendum actum extraordinariae
administrationis necessaria sunt.
§ 2. Expensas et actus iuridicos ordinariae administrationis valide, praeter Superiores, faciunt, intra fines sui
muneris, officiales quoque, qui in iure proprio ad hoc designantur.
§ 3. Ad validitatem alienationis et cuiuslibet negotii in quo condicio patrimonalis personae iuridicae peior fieri
potest, requiritur licentia in scripto data Superioris competentis cum consensu sui consilii. Si tamen agatur de negotio
quod summam a Sancta Sede pro cuiusque regione definitam superet, itemque de rebus ex voto Ecclesiae donatis aut de
rebus pretiosis artis vel historiae causa, requiritur insuper ipsius Sanctae Sedis licentia.
§ 4. Pro monasteriis sui iuris, de quibus in can. 615, et institutis iuris dioecesani accedat necesse est consensus
Ordinarii loci in scriptis praestitus.
Can. 639 - § 1. Si persona iuridica debita et obligationes contraxerit etiam cum Superiorem licentia, ipsa
tenetur de eisdem respondere.
§ 2. Si sodalis cum licentia Superioris contraxerit de suis bonis, ipse respondere debet, si vero de mandato
Superioris negotium instituti gesserit, institutum respondere debet.
§ 3. Si contraxerit religiosus sine ulla Superiorum licentia, ipse respondere debet, non autem persona iuridica.
§ 4. Firmum tamen esto, contra eum, in cuius rem aliquid ex inito contractu verum est, semper posse actionem
instituti.
§ 5. Caveant Superiores religiosi ne debita contrahenda permittant, nisi certo constet ex consuetis reditibus
posse debiti foenus solvi et intra tempus non nimis longum per legitimam amortizationem reddi summam capitalem.
Can. 640 - Instituta, ratione habita singulorum locorum, testimonium caritatis et paupertatis quasi collectivum
reddere satagant et pro viribus ex propriis bonis aliquid conferant ad Ecclesiae necessitatibus et egenorum sustentationi
subveniendum.
CAPUT III DE CANDIDATORUM ADMISSIONE ET DE SODALIUM INSTITUTIONE
Art. 1
DE ADMISSIONE IN NOVITIATUM
Can. 641 - Ius candidatos admittendi ad novitiatum pertinet ad Superiores maiores ad normam iuris proprii.
Can. 642 - Superiores vigilanti cura eos tantum admittant qui, praeter aetatem requisitam, habeant
valetudinem, aptam indolem et sufficientes maturitatis qualitates ad vitam instituti propriam amplectendam; quae
valetudo, indoles et maturitas comprobentur adhibitis etiam, si opus fuerit, peritis, firmo praescripto can. 220.
Can. 643 - § 1. Invalide ad novitiatum admittitur:
1_ qui decimum septimum aetatis annum nondum compleverit;
2_ coniux, durante matrimonio;
3_ qui sacro vinculo cum aliquo instituto vitae consecratae actu obstringitur vel in aliqua societate vitae
apostolicae incorporatus est, salvo praescripto can. 684;
4_ qui institutum ingreditur vi, metu gravi aut dolo inductus, vel is quem Superior eodem modo inductus
recipit;
5_ qui celaverit suam incorporationem in aliquo instituto vitae consecratae aut in aliqua societate vitae
apostolicae.
§ 2. Ius proprium potest alia impedimenta etiam ad validitatem admissionis constituere vel condiciones
apponere.
Can. 644 - Superiores ad novitiatum ne admittant clericos saeculares inconsulto proprio ipsorum Ordinario,
nec aere alieno gravatos qui ad solvendum pares non sint.
Can. 645 - § 1. Candidati, antequam ad novitiatum admittantur, testimonium baptismatis et confirmationis
necnon status liberi exhibere debent.
§ 2. Si agatur de admittendis clericis iisve qui in aliud institutum vitae consecratae, in societatem vitae
apostolicae vel in seminarium admissi fuerint, requiritur insuper testimonium respective Ordinarii loci vel Superioris
maioris instituti, vel societatis, vel rectoris seminarii.
§ 3. Ius proprium exigere potest alia testimonia de requisita idoneitate candidatorum et de immunitate ab
impedimentis.
§ 4. Superiores alias quoque informationes, etiam sub secreto, petere possunt, si ipsis necessarium visum
fuerit.
Art. 2
DE NOVITIATU ET NOVITIORUM INSTITUTIONE
Can. 646 - Novitiatus, quo vita in instituto incipitur, ad hoc ordinatur, ut novitii vocationem divinam, et
quidem instituti propriam, melius agnoscant, vivendi modum instituti experiantur eiusque spiritu mentem et cor
informent, atque ipsorum propositum et idoneitas comprobentur.
Can. 647 - § 1. Domus novitiatus erectio, translatio et suppressio fiant per decretum scripto datum supremi
Moderatoris instituti de consensu sui consilii.

