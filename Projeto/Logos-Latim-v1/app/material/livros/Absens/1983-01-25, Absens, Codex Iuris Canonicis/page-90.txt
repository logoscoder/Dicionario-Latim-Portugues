§ 2. Omnibus autem licet, nisi iure prohibeantur, eligere coemeterium sepulturae.
Can. 1181 - Ad oblationes occasione funerum quod attinet, serventur praescripta can.
1264, cauto tamen ne ulla fiat in exequiis personarum acceptio neve pauperes debitis exequiis priventur.
Can. 1182 - Expleta tumulatione, inscriptio in librum defunctorum fiat ad normam iuris particularis.
CAPUT II DE IIS QUIBUS EXEQUIAE ECCLESIASTICAE CONCEDENDAE SUNT AUT
DENEGANDAE
Can. 1183 - § 1. Ad exequias quod attinet, christifidelibus catechumeni accensendi sunt.
§ 2. Ordinarius loci permittere potest ut parvuli, quos parentes baptizare intendebant quique autem ante
baptismum mortui sunt, exequiis ecclesiasticis donentur.
§ 3. Baptizatis alicui Ecclesiae aut communitati ecclesiali non catholicae adscriptis, exequiae ecclesiasticae
concedi possunt de prudenti Ordinarii loci iudicio, nisi constet de contraria eorum voluntate et dummodo minister
proprius haberi nequeat.
Can. 1184 - § 1. Exequiis ecclesiasticis privandi sunt, nisi ante mortem aliqua dederint paenitentiae signa:
1_ notorie apostatae, haeretici et schismatici;
2_ qui proprii corporis cremationem elegerint ob rationes fidei christianae adversas;
3_ alii peccatores manifesti, quibus exequiae ecclesiasticae non sine publico fidelium scandalo concedi
possunt.
§ 2. Occurrente aliquo dubio, consulatur loci Ordinarius, cuius iudicio standum est.
Can. 1185 - Excluso ab ecclesiasticis exequiis deneganda quoque est quaelibet Missa exequialis.
TITULUS IV DE CULTU SANCTORUM, SACRARUM IMAGINUM ET RELIQUIARUM Can. 1186 - Ad
sanctificationem populi Dei fovendam, Ecclesia peculiari et filiali christifidelium venerationi commendat Beatam
Mariam semper Virginem, Dei Matrem, quam Christus hominum omnium Matrem constituit, atque verum et
authenticum promovet cultum aliorum Sanctorum, quorum quidem exemplo christifideles aedificantur et intercessione
sustentantur.
Can. 1187 - Cultu publico eos tantum Dei servos venerari licet, qui auctoritate Ecclesiae in album Sanctorum
vel Beatorum relati sint.
Can. 1188 - Firma maneat praxis in ecclesiis sacras imagines fidelium venerationi proponendi; attamen
moderato numero et congruo ordine exponantur, ne populi christiani admiratio excitetur, neve devotioni minus rectae
ansa praebeatur.
Can. 1189 - Imagines pretiosae, idest vetustate, arte, aut cultu praestantes, in ecclesiis vel oratoriis fidelium
venerationi expositae, si quando reparatione indigeant, numquam restaurentur sine data scripto licentia ab Ordinario;
qui, antequam eam concedat, peritos consulat.
Can. 1190 - § 1. Sacras reliquias vendere nefas est.
§ 2. Insignes reliquiae itemque aliae, quae magna populi veneratione honorantur, nequeunt quoquo modo
valide alienari neque perpetuo transferri sine Apostolicae Sedis licentia.
§ 3. Praescriptum § 2 valet etiam pro imaginibus, quae in aliqua ecclesia magna populi veneratione
honorantur.
TITULUS V DE VOTO ET IUREIURANDO
CAPUT I DE VOTO
Can. 1191 - § 1. Votum, idest promissio deliberata ac libera Deo facta de bono possibili et meliore, ex virtute
religionis impleri debet.
§ 2. Nisi iure prohibeantur, omnes congruenti rationis usu pollentes, sunt voti capaces.
§ 3. Votum metu gravi et iniusto vel dolo emissum ipso iure nullum est.
Can. 1192 - § 1. Votum est publicum, si nomine Ecclesiae a legitimo Superiore acceptetur; secus privatim.
§ 2. Sollemne, si ab Ecclesia uti tale fuerit agnitum; secus simplex.
§ 3. Personale, quo actio voventis promittitur; reale, quo promittitur res aliqua; mixtum, quod personalis et
realis naturam participat.
Can. 1193 - Votum non obligat, ratione sui, nisi emittentem.
Can. 1194 - Cessat votum lapsu temporis ad finiendam obligationem appositi, mutatione substantiali materiae
promissae, deficiente condicione a qua votum pendet aut eiusdem causa finali, dispensatione, commutatione.
Can. 1195 - Qui potestatem in voti materiam habet, potest voti obligationem tamdiu suspendere, quamdiu voti
adimpletio sibi praeiudicium afferat.
Can. 1196 - Praeter Romanum Pontificem, vota privata possunt iusta de causa dispensare, dummodo
dispensatio ne laedat ius aliis quaesitum:
1_ loci Ordinarius et parochus, quod attinet ad omnes ipsorum subditos atque etiam peregrinos;
2_ Superior instituti religiosi aut societatis vitae apostolicae, si sint clericalia iuris pontificii, quod attinet ad
sodales, novitios atque personas, quae diu noctuque in domo instituti aut societatis degunt;
3_ ii quibus ab Apostolica Sede vel ab Ordinario loci delegata fuerit dispensandi potestas.
Can. 1197 - Opus voto privato promissum potest in maius vel in aequale bonum ab ipso vovente commutari; in
minus vero bonum, ab illo cui potestas est dispensandi ad normam can. 1196.

