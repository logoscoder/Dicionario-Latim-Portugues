§ 4. In discussione autem fas unicuique est a pristina sua conclusione recedere. Iudex vero qui ad decisionem
aliorum accedere noluit, exigere potest ut, si fiat appellatio, suae conclusiones ad tribunal superius transmittantur.
§ 5. Quod si iudices in prima discussione ad sententiam devenire aut nolint aut nequeant, differri poterit
decisio ad novum conventum, non tamen ultra hebdomadam, nisi ad normam can. 1600 complenda sit causae
instructio.
Can. 1610 - § 1. Si iudex sit unicus, ipse sententiam exarabit.
§ 2. In tribunali collegiali, ponentis seu relatoris est exarare sententiam, desumendo motiva ex iis quae singuli
iudices in discussione attulerunt, nisi a maiore numero iudicium praefinita fuerint motiva praeferenda; sententia dein
singulorum iudicium subicienda est approbationi.
§ 3. Sententia edenda est non ultra mensem a die quo causa definita est, nisi, in tribunali collegiali, iudices
gravi ex ratione longius tempus praestituerint.
Can. 1611 - Sententia debet:
1_ definire controversiam coram tribunali agitatam, data singulis dubiis congrua responsione;
2_ determinare quae sint partium obligationes ex iudicio ortae et quomodo implendae sint;
3_ exponere rationes seu motiva, tam in iure quam in facto, quibus dispositiva sententiae pars innititur;
4_ statuere de litis expensis.
Can. 1612 - § 1. Sententia, post divini Nominis invocationem, exprimat oportet ex ordine qui sit iudex aut
tribunal; qui sit actor, pars conventa, procurator, nominibus et domiciliis rite designatis, promotor iustitiae, defensor
vinculi, si partem in iudicio habuerint.
§ 2. Referre postea debet breviter facti speciem cum partium conclusionibus et formula dubiorum.
§ 3. Hisce subsequatur pars dispositiva sententiae, praemissis rationibus quibus innititur.
§ 4. Claudatur cum indicatione diei et loci in quibus prolata est et cum subscriptione iudicis vel, si de tribunali
collegiali agatur, omnium iudicum et notarii.
Can. 1613 - Regulae superius positae de sententia definitiva, sententiae quoque interlocutoriae aptandae sunt.
Can. 1614 - Sententia quam primum publicetur, indicatis modis quibus impugnari potest; neque ante
publicationem vim ullam habet, etiamsi dispositiva pars, iudice permittente, partibus significata sit.
Can. 1615 - Publicatio seu intimatio sententiae fieri potest vel tradendo exemplar sententiae partibus aut earum
procuratoribus, vel eisdem transmittendo idem exemplar ad normam can.
1509.
Can. 1616 - § 1. Si in sententiae textu vel error irrepserit in calculis, vel error materialis acciderit in
transcribenda parte dispositiva aut in factis vel partium petitionibus referendis, vel omissa sint quae can. 1612, § 4
requirit, sententia ab ipso tribunali, quod eam tulit, corrigi vel compleri debet sive ad partis instantiam sive ex officio,
semper tamen auditis partibus et decreto ad calcem sententiae apposito.
§ 2. Si qua pars refragetur, quaestio incidens decreto definiatur.
Can. 1617 - Ceterae iudicis pronuntiationes, praeter sententiam, sunt decreta quae si mere ordinatoria non sint,
vim non habent, nisi saltem summarie motiva exprimant, vel ad motiva in alio actu expressa remittant.
Can. 1618 - Sententia interlocutoria vel decretum vim sententiae definitivae habent, si iudicium impediunt vel
ipsi iudicio aut alicui ipsius gradui finem ponunt, quod attinet ad aliquam saltem partem in causa.
TITULUS VIII DE IMPUGNATIONE SENTENTIAE
CAPUT I DE QUERELA NULLITATIS CONTRA SENTENTIAM
Can. 1619 - Firmis cann. 1622 et 1623, nullitates actuum, positivo iure statutae, quae, cum essent notae parti
querelam proponenti, non sint ante sententiam iudici denuntiatae, per ipsam sententiam sanantur, quoties agitur de
causa ad privatorum bonum attinenti.
Can. 1620 - Sententia vitio insanabilis nullitatis laborat, si:
1_ lata est a iudice absolute incompetenti;
2_ lata est ab eo, qui careat potestate iudicandi in tribunali in quo causa definita est;
3_ iudex vi vel metu gravi coactus sententiam tulit;
4_ iudicium factum est sine iudiciali petitione, de qua in can. 1501, vel non institutum fuit adversus aliquam
partem conventam;
5_ lata est inter partes, quarum altera saltem non habeat personam standi in iudicio;
6_ nomine alterius quis egit sine legitimo mandato;
7_ ius defensionis alterutri parti denegatum fuit;
8_ controversia ne ex parte quidem definita est.
Can. 1621 - Querela nullitatis, de qua in can. 1620, proponi potest per modum exceptionis in perpetuum, per
modum vero actionis coram iudice qui sententiam tulit intra decem annos a die publicationis sententiae.
Can. 1622 - Sententia vitio sanabilis nullitatis dumtaxat laborat, si:
1_ lata est a non legitimo numero iudicum, contra praescriptum can. 1425, § 1;
2_ motiva seu rationes decidendi non continet;
3_ subscriptionibus caret iure praescriptis;
4_ non refert indicationem anni, mensis, diei et loci in quo prolata fuit;

