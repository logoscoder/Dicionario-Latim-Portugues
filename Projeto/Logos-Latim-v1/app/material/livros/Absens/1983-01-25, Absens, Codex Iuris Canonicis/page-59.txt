3.4.2

SECTIO II DE SOCIETATIBUS VITAE APOSTOLICAE

Can. 731 - § 1. Institutis vitae consecratae accedunt societates vitae apostolicae, quarum sodales, sine votis
religiosis, finem apostolicum societatis proprium prosequuntur et, vitam fraternam in communi ducentes, secundum
propriam vitae rationem, per observantiam constitutionum ad perfectionem caritatis tendunt.
§ 2. Inter has sunt societates in quibus sodales, aliquo vinculo constitutionibus definito, consilia evangelica
assumunt.
Can. 732 - Quae in cann. 578-597, et 606 statuuntur, societatibus vitae apostolicae applicantur, salva tamen
uniuscuiusque societatis natura societatibus vero, de quibus in can.
731, § 2, etiam cann. 598-602 applicantur.
Can. 733 - § 1. Domus erigitur et communitas localis constituitur a competenti auctoritate societatis, praevio
consensu Episcopi dioecesani in scriptis dato, qui etiam consuli debet, cum agitur de eius suppressione.
§ 2. Consensus ad erigendam domum secumfert ius habendi saltem oratorium, in quo sanctissima Eucharistia
celebretur et asservetur.
Can. 734 - Regimen societatis a constitutionibus determinatur, servatis, iuxta naturam uniuscuiusque
societatis, cann. 617-633.
Can. 735 - § 1. Sodalium admissio, probatio, incorporatio et institutio determinantur iure proprio cuiusque
societatis.
§ 2. Ad admissionem in societatem quod attinet, serventur condiciones in cann. 642-645
statutae.
§ 3. Ius proprium determinare debet rationem probationis et institutionis fini et indoli societatis
accommodatam, praesertim doctrinalem, spiritualem et apostolicam, ita ut sodales vocationem divinam agnoscentes ad
missionem et vitam societatis apte praeparentur.
Can. 736 - § 1. In societatibus clericalibus clerici ipsi societati incardinantur, nisi aliter ferant constitutiones.
§ 2. In iis quae ad rationem studiorum et ad ordines suscipiendos pertinent, serventur normae clericorum
saecularium, firma tamen § 1.
Can. 737 - Incorporatio secumfert ex parte sodalium obligationes et iura in constitutionibus definita, ex parte
autem societatis, curam sodales ad finem propriae vocationis perducendi, iuxta constitutiones.
Can. 738 - § 1. Sodales omnes subsunt propriis Moderatoribus ad normam constitutionum in iis quae vitam
internam et disciplinam societatis respiciunt.
§ 2. Subsunt quoque Episcopo dioecesano in iis quae cultum publicum, curam animarum aliaque apostolatus
opera respiciunt, attentis cann. 679-683.
§ 3. Relationes sodalis dioecesi incardinati cum Episcopo proprio constitutionibus vel particularibus
conventionibus definiuntur.
Can. 739 - Sodales, praeter obligationes quibus, uti sodales, obnoxii sunt secundum constitutiones,
communibus obligationibus clericorum adstringuntur, nisi ex natura rei vel ex contextu sermonis aliud constet.
Can. 740 - Sodales habitare debent in domo vel in communitate legitime constituta et servare vitam
communem, ad normam iuris proprii, quo quidem etiam absentiae a domo vel communitate reguntur.
Can. 741 - § 1. Societates et, nisi aliter ferant constitutiones, earum partes et domus, personae sunt iuridicae
et, qua tales, capaces bona temporalia acquirendi, possidendi, administrandi et alienandi, ad normam praescriptorum
Libri V "De bonis Ecclesiae temporalibus," cann. 636, 638 et 639, necnon iuris proprii.
§ 2. Sodales capaces quoque sunt, ad normam iuris proprii, bona temporalia acquirendi, possidendi,
administrandi de iisque disponendi, sed quidquid ipsis instituto societatis obveniat, societati acquiritur.
Can. 742 - Egressus et dimissio sodalis nondum definitive incorporati reguntur constitutionibus cuiusque
societatis.
Can. 743 - Indultum discedendi a societate, cessantibus iuribus et obligationibus ex incorporatione
promanantibus, firmo praescripto can. 693, sodalis definitive incorporatus a supremo Moderatore cum consensu eius
consilii obtinere potest, nisi id iuxta constitutiones Sanctae Sedi reservetur.
Can. 744 - § 1. Supremo quoque Moderatori cum consensu sui consilii pariter reservatur licentiam concedere
sodali definitive incorporato ad aliam societatem vitae apostolicae transeundi, suspensis interim iuribus et
obligationibus propriae societatis, firmo tamen iure redeundi ante definitivam incorporationem in novam societatem.
§ 2. Ut transitus fiat ad institutum vitae consecratae vel ex eo ad societatem vitae apostolicae, licentia
requiritur Sanctae Sedis, cuius mandatis standum est.
Can. 745 - Supremus Moderator cum consensu sui consilii sodali definitive incorporato concedere potest
indultum vivendi extra societatem, non tamen ultra triennium, suspensis iuribus et obligationibus quae cum ipsius nova
condicione componi non possunt; permanet tamen sub cura Moderatorum. Si agitur de clerico, requiritur praetera
consensus Ordinarii loci in quo commorari debet, sub cuius cura et dependentia etiam manet.
Can. 746 - Ad dimissionem sodalis definitive incorporati serventur, congrua congruis referendo, cann. 694704.

