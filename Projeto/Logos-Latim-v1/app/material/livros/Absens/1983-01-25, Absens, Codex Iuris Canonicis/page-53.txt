Can. 658 - Praeter condiciones de quibus in can. 656, nn. 2, 4 et 5 aliasque iure proprio appositas, ad
validitatem professionis perpetuae requiritur:
1_ vigesimus primus saltem aetatis annus completus;
2_ praevia professio temporaria saltem per triennium, salvo praescripto can. 657, § 3.
Art. 4
DE RELIGIOSORUM INSTITUTIONE
Can. 659 - § 1. In singulis institutis, post primam professionem omnium sodalium institutio perficiatur ad
vitam instituti propriam plenius ducendam et ad eius missionem aptius prosequendam.
§ 2. Quapropter ius proprium rationem definire debet huius institutionis eiusdemque durationis, attentis
Ecclesiae necessitatibus atque hominum temporumque condicionibus, prout a fine est indole instituti exigitur.
§ 3. Institutio sodalium, qui ad sacros ordines suscipiendos praeparantur, iure universali regitur et propria
instituti ratione studiorum.
Can. 660 - § 1. Institutio sit systematica, captui sodalium accommodata, spiritualis et apostolica, doctrinalis
simul ac practica, titulis etiam congruentibus, tam ecclesiasticis quam civilibus, pro opportunitate obtentis.
§ 2. Perdurante tempore huius institutionis, sodalibus officia et opera ne committantur, quae eam impediant.
Can. 661 - Per totam vitam religiosi formationem suam spiritualem, doctrinalem et practicam sedulo
prosequantur; Superiores autem eis adiumenta et tempus ad hoc procurent.
CAPUT IV DE INSTITUTORUM EORUMQUE SODALIUM OBLIGATIONIBUS ET IURIBUS
Can. 662 - Religiosi sequelam Christi in Evangelio propositam et in constitutionibus proprii instituti
expressam tamquam supremam vitae regulam habeant.
Can. 663 - § 1. Rerum divinarum contemplatio et assidua cum Deo in oratione unio omnium religiosorum
primum et praecipuum sit officium.
§ 2. Sodales cotidie pro viribus Sacrificium eucharisticum participent, sanctissimum Corpus Christi recipiant
et ipsum Dominum in Sacramento praesentem adorent.
§ 3. Lectioni sacra iuris proprii praescripta liturgiam horarum digne celebrent, firma pro clericis obligatione
de qua in can. 276, § 2, n. 3, et alia pietatis exercitia peragant.
§ 4. Speciali cultu Virginem Deiparam, omnis vitae consecratae exemplum et tutamen, etiam per mariale
rosarium prosequantur.
§ 5. Annua sacri recessus tempora fideliter servent.
Can. 664 - In animi erga Deum conversione insistant religiosi, conscientiam etiam cotidie examinent et ad
paenitentiae sacramentum frequenter accedant.
Can. 665 - § 1. Religiosi in propria domo religiosa habitent vitam communem servantes, nec ab ea discedant
nisi de licentia sui Superioris. Si autem agatur de diuturna a domo absentia, Superior maior, de consensu sui consilii
atque iusta de causa, sodali concedere potest ut extra domum instituti degere possit, non tamen ultra annum, nisi causa
infirmitatis curandae, ratione studiorum aut apostolatus exercendi nomine instituti.
§ 2. Sodalis, qui e domo religiosa illegitime abest cum animo sese subducendi a potestate Superiorum,
sollicite ab eisdem quaeratur et adiuvetur ut redeat et in sua vocatione perseveret.
Can. 666 - In usu mediorum communicationis socialis servetur necessaria discretio atque vitentur quae sunt
vocationi propriae nociva et castitati personae consecratae periculosa.
Can. 667 - § 1. In omnibus domibus clausura indoli et missioni instituti accomodata servetur secundum
determinationes proprii iuris, aliqua parte domus religiosae solis sodalibus semper reservata.
§ 2. Strictior disciplina clausurae in monsteriis ad vitam contemplativam ordinatis servanda est.
§ 3. Monasteria monialium, quae integre ad vitam contemplativam ordinantur, clausuram papalem, iuxta
normas scilicet ab Apostolica Sede datas, observare debent. Cetera monialium monasteria clausuram propriae indoli
accomodatam et in constitutionibus definitam servent.
§ 4. Episcopus dioecesanus facultatem habet ingrediendi, iusta de causa, intra clausuram monasteriorum
monialium, quae sita sunt in sua dioecesi, atque permittendi, gravi de causa et assistente Antistita, ut alii in clausuram
admittantur, ac moniales ex ipsa egrediantur ad tempus vere necessarium.
Can. 668 - § 1. Sodales ante primam professionem suorum bonorum administrationem cedant cui maluerint et,
nisi constitutiones aliud ferant, de eorum usu et usufructu libere disponant. Testamentum autem, quod etiam in iure
civili sit validum, saltem ante professionem perpetuam condant.
§ 2. Ad has dispositiones iusta de causa mutandas et ad quemlibet actum ponendum circa bona temporalia,
licentia Superioris competentis ad normam iuris proprii indigent.
§ 3. Quidquid religiosus propria acquirit industria vel ratione instituti, acquirit instituto.
Quae ei ratione pensionis, subventionis vel assecurationis quoquo modo obveniunt, instituto acquiruntur, nisi
aliud iure proprio statuatur.
§ 4. Qui ex instituti natura plene bonis suis renuntiare debet, illam renuntiationem, forma, quantum fieri
potest, etiam iure civili valida, ante professionem perpetuam faciat a die emissae professionis valituram. Idem faciat
professus a votis perpetuis, qui ad normam iuris proprii bonis suis pro parte vel totaliter de licentia supremi
Moderatoris renuntiare velit.

