§ 2. Eadem subest loci Ordinarii auctoritati ad normam can. 1301 quod attinet ad administrationem
erogationemque bonorum, quae ipsi ad pias causas donata aut relicta sint.
Can. 326 - § 1. Extinguitur christifidelium consociatio privata ad normam statutorum; supprimi etiam potest a
competenti auctoritate, si eius actio in grave damnum cedit doctrinae vel disciplinae ecclesiasticae, aut scandalo est
fidelium.
§ 2. Destinatio bonorum consociationis extinctae ad normam statutorum determinanda est, salvis iuribus
quaesitis atque oblatorum voluntate.
CAPUT IV NROMAE SPECIALES DE LAICORUM CONSOCIATIONIBUS
Can. 327 - Christifideles laici magni faciant consociationes ad spirituales fines, de quibus in can. 298,
constitutas, eas speciatim quae rerum temporalium ordinem spiritu christiano animare sibi proponunt atque hoc modo
intimam inter fidem et vitam magnopere fovent unionem.
Can. 328 - Qui praesunt consociationibus laicorum, iis etiam quae vi privilegii apostolici erectae sunt, curent
ut suae cum aliis christifidelium consociationibus, ubi id expediat, cooperentur, utque variis operibus christianis,
praesertim in eodem territorio exsistentibus, libenter auxilio sint.
Can. 329 - Moderatores consociationum laicorum curent, ut sodales consociationis ad apostolatum laicis
proprium exercendum debite efformentur.
3.3

PARS II DE ECCLESIAE CONSTITUTIONE HIERARCHICA

3.3.1

SECTIO I DE SUPREMA ECCLESIAE AUCTORITATE

CAPUT I DE ROMANO PONTIFICE DEQUE COLLEGIO EPISCOPORUM
Can. 330 - Sicut, statuente Domino, sanctus Petrus et ceteri Apostoli unum Collegium constituunt, pari ratione
Romanus Pontifex, successor Petri, et Episcopi successores Apostolorum, inter se coniunguntur.
Art. 1
DE ROMANO PONTIFICE
Can. 331 - Ecclesiae Romanae Episcopus, in quo permanet munus a Domino singulariter Petro, primo
Apostolorum, concessum et successoribus eius transmittendum, Collegii Episcoporum est caput, Vicarius Christi atque
universae Ecclesiae his in terris Pastor; qui ideo vi muneris sui suprema, plena, immediata et universali in Ecclesia
gaudet ordinaria potestate, quam semper libere exercere valet.
Can. 332 - § 1. Plenam et supremam in Ecclesia potestatem Romanus Pontifex obtinet legitima electione ab
ipso acceptata una cum episcopali consecratione. Quare, eandem potestatem obtinet a momento acceptationis electus
ad summum pontificatum, qui episcopali charactere insignitus est. Quod si charactere episcopali electus careat, statim
ordinetur Episcopus.
§ 2. Si contingat ut Romanus Pontifex muneri suo renuntiet, ad validitatem requiritur ut renuntiatio libere fiat
et rite manifestetur, non vero ut a quopiam acceptetur.
Can. 333 - § 1. Romanus Pontifex, vi sui muneris, non modo in universam Ecclesiam potestate gaudet, sed et
super omnes Ecclesias particulares earumque coetus ordinariae potestatis obtinet principatum, quoquidem insimul
roboratur atque vindicatur potestas propria, ordinaria et immediata, qua in Ecclesias particulares suae curae commissas
Episcopi pollent.
§ 2. Romanus Pontifex, in munere supremi Ecclesia Pastoris explendo, communione cum ceteris Episcopis
immo et universa Ecclesia semper est coniunctus; ipsi ius tamen est, iuxta Ecclesiae necessitates, determinare modum,
sive personalem sive collegialem, huius muneris exercendi.
§ 3. Contra sententiam vel decretum Romani Pontificis non datur appellatio neque recursus.
Can. 334 - In eius munere exercendo, Romano Pontifici praesto sunt Episcopi, qui eidem cooperatricem
operam navare valent variis rationibus, inter quas est synodus Episcoporum.
Auxilio praetera ei sunt Patres Cardinales, necnon aliae personae itemque varia secundum temporum
necessitates instituta; quae personae omnes et instituta, nomine et auctoritate ipsius, munus sibi commissum explent in
bonum omnium Ecclesiarum, iuxta normas iure definitas.
Can. 335 - Sede romana vacante aut prorsus impedita, nihil innovetur in Ecclesiae universae regimine:
serventur autem leges speciales pro iisdem adiunctis latae.
Art. 2
DE COLLEGIO EPISCOPORUM
Can. 336 - Collegium Episcoporum, cuius caput est Summus Pontifex cuiusque membra sunt Episcopi vi
sacramentalis consecrationis et hierarchica communione cum Collegii capite et membris, et in quo corpus apostolicum
continuo perseverat, una cum capite suo, et numquam sine hoc capite, subiectum quoque supremae et plenae potestatis
in universam Ecclesiam exsistit.
Can. 337 - § 1. Potestatem in universam Ecclesiam Collegium Episcoporum sollemni modo exercet in
Concilio Oecumenico.
§ 2. Eandem potestatem exercet per unitam Episcoporum in mundo dispersorum actionem, quae uti talis a
Romano Pontifice sit indicta aut libere recepta, ita ut verus actus collegialis efficiatur.

