Can. 1678 - § 1. Defensori vinculi, partium patronis et, si in iudicio sit, etiam promotori iustitiae ius est:
1_ examini partium, testium et peritorum adesse, salvo praescripto can. 1559;
2_ acta iudicialia, etsi nondum publicata, invisere et documenta a partibus producta recognoscere.
§ 2. Examini, de quo in § 1, n. 1, partes assistere nequeunt.
Can. 1679 - Nisi probationes aliunde plenae habeantur, iudex, ad partium depositiones ad normam can. 1536
aestimandas, testes de ipsarum partium credibilitate, si fieri potest, adhibeat, praeter alia indicia et adminicula.
Can. 1680 - In causis de impotentia vel de consensus defectu propter mentis morbum iudex unius periti vel
plurium opera utatur, nisi ex adiunctis inutilis evidenter appareat; in ceteris causis servetur praescriptum can. 1574.
Art. 5
DE SENTENTIA ET APPELLATIONE
Can. 1681 - Quoties in instructione causae dubium valde probabile emerserit de non secuta matrimonii
consummatione, tribunal potest, suspensa de consensu partium causa nullitatis, instructionem complere pro
dispensatione super rato, ac tandem acta transmittere ad Sedem Apostolicam una cum petitione dispensationis ab
alterutro vel utroque coniuge et cum voto tribunalis et Episcopi.
Can. 1682 - § 1. Sententia, quae matrimonii nullitatem primum declaraverit, una cum appellationibus, si quae
sint, et ceteris iudicii actis, intra viginti dies a sententiae publicatione ad tribunal appellationis ex officio transmittatur. §
2. Si sententia pro matrimonii nullitate prolata sit in primo iudicii gradu, tribunal appellationis, perpensis
animadversionibus defensoris vinculi et, si quae sint, etiam partium, suo decreto vel decisionem continenter confirmet
vel ad ordinarium examen novi gradus causam admittat.
Can. 1683 - Si in gradu appellationis novum nullitatis matrimonii caput afferatur, tribunal potest, tamquam in
prima instantia, illud admittere et de eo iudicare.
Can. 1684 - § 1. Postquam sententia, quae matrimonii nullitatem primum declaraverit, in gradu appellationis
confirmata est vel decreto vel altera sententia, ii, quorum matrimonium declaratum est nullum, possunt novas nuptias
contrahere statim ac decretum vel altera sententia ipsis notificata est, nisi vetito ipsi sententiae aut decreto apposito vel
ab Ordinario loci statuto id prohibeatur.
§ 2. Praescripta can. 1644 servanda sunt, etiam si sententia, quae matrimonii nullitatem declaraverit, non
altera sententia sed decreto confirmata sit.
Can. 1685 - Statim ac sententia facta est exsecutiva, Vicarius iudicialis debet eandem notificare Ordinario loci
in quo matrimonium celebratum est. Is autem curare debet ut quam primum de decreta nullitate matrimonii et de vetitis
forte statutis in matrimoniorum et baptizatorum libris mentio fiat.
Art. 6
DE PROCESSU DOCUMENTALI
Can. 1686 - Recepta petitione ad normam can. 1677 proposita, Vicarius iudicialis vel iudex ab ipso designatus
potest, praetermissis sollemnitatibus ordinarii processus sed citatis partibus et cum interventu defensoris vinculi,
matrimonii nullitatem sententia declarare, si ex documento, quod nulli contradictioni vel exceptioni sit obnoxium, certo
constet de exsistentia impedimenti dirimentis vel de defectu legitimae formae, dummodo pari certitudine pateat
dispensationem datam non esse, aut de defectu validi mandati procuratoris.
Can. 1687 - § 1. Adversus hanc declarationem defensor vinculi, si prudenter existimaverit vel vitia de quibus
in can. 1686 vel dispensationis defectum non esse certa, appellare debet ad iudicem secundae instantiae, ad quem acta
sunt transmittenda quique scripto monendus est agi de processu documentali.
§ 2. Integrum manet parti, quae se gravatam putet, ius appellandi.
Can. 1688 - Iudex alterius instantiae, cum interventu defensoris vinculi et auditis partibus, decernet eodem
modo, de quo in can. 1686, utrum sententia sit confirmanda, an potius procedendum in causa sit iuxta ordinarium
tramitem iuris; quo in casu eam remittit ad tribunal primae instantiae.
Art. 7
NORMAE GENERALES
Can. 1689 - In sententia partes moneantur de obligationibus moralibus vel etiam civilibus, quibus forte
teneantur, altera erga alteram et erga prolem, ad sustentationem et educationem praestandam.
Can. 1690 - Causae ad matrimonii nullitatem declarandam nequeunt processu contentioso orali tractari.
Can. 1691 - In ceteris quae ad rationem procedendi attinent, applicandi sunt, nisi rei natura obstet, canones de
iudiciis in genere et de iudicio contentioso ordinario, servatis specialibus normis circa causas de statu personarum et
causas ad bonum publicum spectantes.
CAPUT II DE CAUSIS SEPARATIONIS CONIUGUM
Can. 1692 - § 1. Separatio personalis coniugum baptizatorum, nisi aliter pro locis particularibus legitime
provisum sit, decerni potest Episcopi dioecesani decreto vel iudicis sententia ad normam canonum qui sequuntur.
§ 2. Ubi decisio ecclesiastica effectus civiles non sortitur, vel si sententia civilis praevidetur non contraria iuri
divino, Episcopus dioecesis commorationis coniugum poterit, perpensis peculiaribus adiunctis, licentiam concedere
adeundi forum civile.
§ 3. Si causa versetur etiam circa effectus mere civiles matrimonii, satagat iudex ut, servato praescripto § 2,
causa inde ab initio ad forum civile deferatur.

