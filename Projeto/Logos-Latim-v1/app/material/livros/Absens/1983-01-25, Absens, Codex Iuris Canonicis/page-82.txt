Can. 1061 - § 1. Matrimonium inter baptizatos validum dicitur ratum tantum, si non est consummatum; ratum
et consummatum, si coniuges inter se humano modo posuerunt coniugalem actum per se aptum ad prolis generationem,
ad quem natura sua ordinatur matrimonium, et quo coniuges fiunt una caro. § 2. Celebrato matrimonio, si coniuges
cohabitaverint, praesumitur consummatio, donec contrarium probetur.
§ 3. Matrimonium invalidum dicitur putativum, si bona fide ab una saltem parte celebratum fuerit, donec
utraque pars de eiusdem nullitate certa evadat.
Can. 1062 - § 1. Matrimonii promissio sive unilateralis sive bilateralis, quam sponsalia vocant, regitur iure
particulari, quod ab Episcoporum conferentia, habita ratione consuetudinum et legum civilium, si quae sint, statutum
fuit.
§ 2. Ex matrimonii promissione non datur actio ad petendam matrimonii celebrationem; datur tamen ad
reparationem damnorum, si qua debeatur.
CAPUT I DE CURA PASTORALI ET DE IIS QUAE MATRIMONII CELEBRATIONI PRAEMITTI
DEBENT
Can. 1063 - Pastores animarum obligatione tenentur curandi ut propria ecclesiastica communitas
christifidelibus assistentiam praebeat, qua status matrimonialis in spiritu christiano servetur et in perfectione
progrediatur. Haec assistentia imprimis praebenda est:
1_ praedicatione, catechesi minoribus, iuvenibus et adultis aptata, immo usu instrumentorum communicationis
socialis, quibus christifideles de significatione matrimonii christiani deque munere coniugum ac parentum
christianorum instituantur;
2_ praeparatione personali ad matrimonium ineundum, qua sponsi ad novi sui status sanctitatem et officia
disponantur;
3_ fructuosa liturgica matrimonii celebratione, qua eluceat coniuges mysterium unitatis et fecundi amoris inter
Christum et Ecclesiam significare atque participare;
4_ auxilio coniugatis praestito, ut ipsi foedus coniugale fideliter servantes atque tuentes, ad sanctiorem in dies
plenioremque in familia vitam ducendam perveniant.
Can. 1064 - Ordinarii loci est curare ut debite ordinetur eadem assistentia, auditis etiam, si opportunum
videatur, viris et mulieribus experientia et peritia probatis.
Can. 1065 - § 1. Catholici qui sacramentum confirmationis nondum receperint, illud, antequam ad
matrimonium admittantur, recipiant, si id fieri possit sine gravi incommodo.
§ 2. Ut fructuose sacramentum matrimonii recipiatur, enixe sponsis commendatur, ut ad sacramenta
paenitentiae et sanctissimae Eucharistiae accedant.
Can. 1066 - Antequam matrimonium celebretur, constare debet nihil eius validae ac licitae celebrationi
obsistere.
Can. 1067 - Episcoporum conferentia statuat normas de examine sponsorum, necnon de publicationibus
matrimonialibus aliisve opportunis mediis ad investigationes peragendas, quae ante matrimonium necessaria sunt,
quibus diligenter observatis, parochus procedere possit ad matrimonio assistendum.
Can. 1068 - In periculo mortis, si aliae probationes haberi nequeant, sufficit, nisi contraria adsint indicia,
affirmatio contrahentium, si casus ferat etiam iurata, se baptizatos esse et nullo detineri impedimento.
Can. 1069 - Omnes fideles obligatione tenentur impedimenta, si quae norint, parocho aut loci Ordinario, ante
matrimonii celebrationem, revelandi.
Can. 1070 - Si alius quam parochus, cuius est assistere matrimonio, investigationes peregerit, de harum exitu
quam primum per authenticum documentum eundem parochum certiorem reddat.
Can. 1071 - § 1. Excepto casu necessitatis, sine licentia Ordinarii loci ne quis assistat:
1_ matrimonio vagorum;
2_ matrimonio quod ad normam legis civilis agnosci vel celebrari nequeat;
3_ matrimonio eius qui obligationibus teneatur naturalibus erga aliam partem filiosve ex praecedenti unione
ortis;
4_ matrimonio eius qui notorie catholicam fidem abiecerit;
5_ matrimonio eius qui censura innodatus sit;
6_ matrimonio filii familias minoris, insciis aut rationabiliter invitis parentibus;
7_ matrimonio per procuratorem ineundo, de quo in can. 1105.
§ 2. Ordinarius loci licentiam assistendi matrimonio eius qui notorie catholicam fidem abiecerit ne concedat,
nisi servatis normis de quibus in can. 1125, congrua congruis referendo.
Can. 1072 - Curent animarum pastores a matrimonii celebratione avertere iuvenes ante aetatem, qua secundum
regionis receptos mores matrimonium iniri solet.
CAPUT II DE IMPEDIMENTIS DIRIMENTIBUS IN GENERE
Can. 1073 - Impedimentum dirimens personam inhabilem reddit ad matrimonium valide contrahendum.
Can. 1074 - Publicum censetur impedimentum, quod probari in foro externo potest; secus est occultum.
Can. 1075 - § 1. Supremae tantum Ecclesiae auctoritatis est authentice declarare quandonam ius divinum
matrimonium prohibeat vel dirimat.

