Can. 578 - Fundatorum mens atque proposita a competenti auctoritate ecclesiastica sanctia circa naturam,
finem, spiritum et indolem instituti, necnon eius sanae traditiones, quae omnia patrimonium eiusdem instituti
constituunt, ab omnibus fideliter servanda sunt.
Can. 579 - Episcopi dioecesani, in suo quisque territorio, instituta vitae consecrate formali decreto erigere
possunt, dummodo Sedes Apostolica consulta fuerit.
Can. 580 - Aggregatio alicuius instituti vitae consecratae ad aliud reservatur competenti auctoritati instituti
aggregantis, salva semper canonica autonomia instituti aggregati.
Can. 581 - Dividere institutum in partes, quocumque nomine veniant, novas erigere, erectas coniungere vel
aliter circumscribere ad competentem instituti auctoritatem pertinet, ad normam constitutionum.
Can. 582 - Fusiones et uniones institutorum vitae consecratae uni Sedi Apostolicae reservantur; eidem quoque
reservantur confoederationes et foederationes.
Can. 583 - Immutationes in institutis vitae consecratae ea afficientes, quae a Sede Apostolica approbata
fuerunt, absque eiusdem licentia fieri nequeunt.
Can. 584 - Institutum supprimere ad unam Sedem Apostolicam spectat, cui etiam reservatur de eius bonis
temporalibus statuere.
Can. 585 - Instituti partes supprimere ad auctoritatem competentem eiusdem instituti pertinet.
Can. 586 - § 1. Singulis institutis iusta autonomia vitae, praesertim regiminis, agnoscitur, qua gaudeant in
Ecclesia propria disciplina atque integrum servare valeant suum patrimonium, de quo in can. 578.
§ 2. Ordinariorum locorum est hanc autonomiam servare ac tueri.
Can. 587 - § 1. Ad propriam singulorum institutorum vocationem et identitatem fidelius tuendam, in cuiusvis
instituti codice fundamentali seu constitutionibus contineri debent, praeter ea quae in can. 578 servanda statuuntur,
normae fundamentales circa instituti regimen et sodalium disciplinam, membrorum incorporationem atque
institutionem, necnon proprium sacrorum ligaminum obiectum.
§ 2. Codex huiusmodi a competenti auctoritate Ecclesiae approbatur et tantummodo cum eiusdem consensu
mutari potest.
§ 3. In hoc codice elementa spiritualia et iuridica apte componantur; normae tamen absque necessitate ne
multiplicentur.
§ 4. Ceterae normae a competenti instituti auctoritate statuae apte in aliis codicibus colligantur, quae tamen
iuxta exigentias locorum et temporum congrue recognosci et aptari possunt.
Can. 588 - § 1. Status vitae consecratae, suapte natura, non est nec clericalis nec laicalis.
§ 2. Institutum clericale illud dicitur quod, ratione finis seu propositi a fundatore intenti vel vi legitimae
traditionis, sub moderamine est clericorum, exercitium ordinis sacri assumit, et qua tale ab Ecclesiae auctoritate
agnoscitur.
§ 3. Institutum vero laicale illud appellatur quod, ab Ecclesiae auctoritate qua tale agnitum, vi eius naturae,
indolis et finis munus habet proprium, a fundatore vel legitima traditione definitum, exercitium ordinis sacri non
includens.
Can. 589 - Institutum vitae consecratae dicitur iuris pontificii, si a Sede Apostolica erectum aut per eiusdem
formale decretum approbatum est; iuris vero dioecesani, si ab Episcopo dioecesano erectum, approbationis decretum a
Sede Apostolica non est consecutum.
Can. 590 - § 1. Instituta vitae consecratae, utpote ad Dei totiusque Ecclesiae servitium speciali modo dicata,
supremae eiusdem auctoritati peculiari ratione subduntur.
§ 2. Singuli sodales Summo Pontifici, tamquam supremo eorum Superiori, etiam ratione sacri vinculi
oboedientiae parere tenentur.
Can. 591 - Quo melius institutorum bono atque apostolatus necessitatibus provideatur, Summus Pontifex,
ratione sui in universam Ecclesiam primatus, intuitu utilitatis communis, instituta vitae consecratae ab Ordinariorum
loci regimine eximere potest sibique soli vel alii ecclesiasticae auctoritati subicere.
Can. 592 - § 1. Quo melius institutorum communio cum Sede Apostolica foveatur, modo et tempore ab eadem
statutis, quilibet supremus Moderatur brevem conspectum status et vitae instituti eidem Apostolicae Sedi mittat.
§ 2. Cuiuslibet instituti Moderatores promoveant notitiam documentorum Sanctae Sedis, quae sodales sibi
concreditos respiciunt, eorumque observantiam curent.
Can. 593 - Firmo praescripto can. 586, instituta iuris pontificii quoad regimen internum et disciplinam
immediate et exclusive potestati Sedes Apostolicae subiciuntur.
Can. 594 - Institutum iuris dioecesani, firmo can. 586, permanet sub speciali cura Episcopi dioecesani.
Can. 595 - § 1. Episcopi sedis principis est constitutiones approbare et immutationes in eas legitime
introductas confirmare, salvis iis in quibus Apostolica Sedes manus apposuerit, necnon negotia maiora totum institutum
respicientia tractare, quae potestatem internae auctoritatis superent, consultis tamen ceteris Episcopis dioecesanis, si
institutum ad plures dioeceses propagatum fuerit.
§ 2. Episcopus dioecesanus potest dispensationes a constitutionibus concedere in casibus particularibus.
Can. 596 - § 1. Institutorum Superiores et capitula in sodales ea gaudent potestate, quae iure universali et
constitutionibus definitur.

