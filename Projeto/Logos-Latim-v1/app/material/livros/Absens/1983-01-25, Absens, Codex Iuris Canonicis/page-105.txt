Can. 1391 - Iusta poena pro delicti gravitate puniri potest: 1_ qui ecclesiasticum documentum publicum
falsum conficit, vel verum mutat, destruit, occultat, vel falso vel mutato utitur; 2_ qui alio falso vel mutato documento
utitur in re ecclesiastica;
3_ qui in publico ecclesiastico documento falsum asserit.
TITULUS V DE DELICTIS CONTRA SPECIALES OBLIGATIONES
Can. 1392 - Clerici vel religiosi mercaturam vel negotiationem contra canonum praescripta exercentes pro
delicti gravitate puniantur.
Can. 1393 - Qui obligationes sibi ex poena impositas violat, iusta poena puniri potest.
Can. 1394 - § 1. Firmo praescripto can. 194, § 1, n. 3, clericus matrimonium, etiam civiliter tantum, attentans,
in suspensionem latae sententiae incurrit; quod si monitus non resipuerit et scandalum dare perrexerit, gradatim
privationibus ac vel etiam dimissione e statu clericali puniri potest.
§ 2. Religiosus a votis perpetuis, qui non sit clericus, matrimonium etiam civiliter tantum attentans, in
interdictum latae sententiae incurrit, firmo praescripto can. 694.
Can. 1395 - § 1. Clericus concubinarius, praeter casum de quo in can. 1394, et clericus in alio peccato externo
contra sextum Decalogi praeceptum cum scandalo permanens, suspensione puniantur, cui persistente post monitionem
delicto, aliae poenae gradatim addi possunt usque ad dimissionem e statu clericali.
§ 2. Clericus qui aliter contra sextum Decalogi praeceptum deliquerit, si quidem delictum vi vel minis vel
publice vel cum minore infra aetatem sedecim annorum patratum sit, iustis poenis puniatur, non exclusa, si casus ferat,
dimissione e statu clericali.
Can. 1396 - Qui graviter violat residentiae obligationem cui ratione ecclesiastici officii tenetur, iusta poena
puniatur, non exclusa, post monitionem, officii privatione.
TITULUS VI DE DELICTIS CONTRA HOMINIS VITAM ET LIBERTATEM
Can. 1397 - Qui homicidium patrat, vel hominem vi aut fraude rapit vel detinet vel mutilat vel graviter
vulnerat, privationibus et prohibitionibus, de quibus in can. 1336, pro delicti gravitate puniatur; homicidium autem in
personas de quibus in can. 1370, poenis ibi statutis punitur.
Can. 1398 - Qui abortum procurat, effectu secuto, in excommunicationem latae sententiae incurrit.
TITULUS VII NORMA GENERALIS
Can. 1399 - Praeter casus hac vel aliis legibus statutos, divinae vel canonicae legis externa violatio tunc tantum
potest iusta quidem poena puniri, cum specialis violationis gravitas punitionem postulat, et necessitas urget scandala
praeveniendi vel reparandi.

