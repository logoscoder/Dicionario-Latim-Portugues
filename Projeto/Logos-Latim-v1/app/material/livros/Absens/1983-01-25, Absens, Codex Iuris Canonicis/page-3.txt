§ 2. Eadem vim habere desinunt revocatione explicita aut implicita ab auctoritate competenti facta, necnon
cessante lege ad cuius exsecutionem data sunt; non autem cessant resoluto iure statuentis nisi contrarium expresse
caveatur.
Can. 34 - § 1. Instructiones, quae nempe legum praescripta declarant atque rationes in iisdem exsequendis
servandas evolunt et determinant, ad usum eorum dantur quorum est curare ut leges exsecutioni mandentur, eosque in
legum exsecutione obligant; eas legitime edunt, intra fines suae competentiae, qui potestate exsecutiva gaudent.
§ 2. Instructionum ordinationes legibus non derogant, et si quae cum legum praescriptis componi nequeant,
omni vi carent.
§ 3. Vim habere desinunt instructiones non tantum revocatione explicita aut implicita auctoritatis competentis,
quae eas edidit, eiusve superioris, sed etiam cessante lege ad quam declarandam vel exsecutioni mandandam datae sunt.
2.4

TITULUS IV DE ACTIBUS ADMINISTRATIVIS SINGULARIBUS

CAPUT I NORMAE COMMUNES
Can. 35 - Actus administrativus singularis, sive est decretum aut praeceptum sive est rescriptum, elici potest,
intra fines suae competentiae, abeo qui potestate exsecutiva gaudet, firmo praescripto can. 76, § 1.
Can. 36 - § 1. Actus administrativus intellegendus est secundum propriam verborum significationem et
communem loquendi usum; in dubio, qui ad lites referuntur aut ad poenas comminandas infligendasve attinent aut
personae iura aliis quaesita laedunt aut adversantur legi incommodum privatorum, strictae subsunt interpretationi; ceteri
omnes, latae.
§ 2. Actus administrativus non debet ad alios casus praeter expressos extendi.
Can. 37 - Actus administrativus, qui forum externum respicit, scripto est consignandus; item, si fit in forma
commissoria, actus huius exsecutionis.
Can. 38 - Actus administrativus, etiam si agatur de rescripto "Motu proprio" dato, effectu caret quatenus ius
quaesitum laedit aut legi consuetudinive probatae contrarium est, nisi auctoritas competens expresse clausulam
derogatoriam addiderit.
Can. 39 - Condiciones in actu administrativo tunc tantum ad validitatem censentur adiectae, cum per particulas
"si," "nisi," "dummodo" exprimuntur.
Can. 40 - Exsecutor alicuius actus administrativi invalide suo munere fungitur, antequam litteras receperit
earumque authenticitatem et integritatem recognoverit, nisi praevia earundem notitia ad ipsum auctoritate eundem
actum edentis transmissa fuerit.
Can. 41 - Exsecutor actus administrativi cui committitur merum exsecutionis ministerium, exsecutionem huius
actus denegare non potest, nisi manifesto appareat eundem actum esse nullum aut alia ex gravi causa sustineri non
posse aut condiciones in ipso actu administrativo appositas non esse adimpletas; si tamen actus administrativi exsecutio
adiunctorum personae aut loci ratione videatur inopportuna, exsecutor exsecutionem intermittat; quibus in casibus
statim certiorem faciat auctoritatem quae actum edidit.
Can. 42 - Exsecutor actus administrativi procedere debet ad mandati normam; si autem condiciones essentiales
in litteris appositas non impleverit ac substantialem procedendi formam non servaverit, irrita est exsecutio.
Can. 43 - Actus administrativi exsecutor potest alium pro suo prudenti arbitrio sibi substituere, nisi substitutio
prohibita fuerit, aut electa industria personae, aut substituti persona praefinita; hisce autem in casibus exsecutori licet
alteri committere actus praeparatorios.
Can. 44 - Actus administrativus exsecutioni mandari potest etiam ab exsecutoris successore in officio, nisi
fuerit electa industria personae.
Can. 45 - Exsecutori fas est, si quoquo modo in actus administrativi exsecutione erraverit, eundem actum
iterum exsecutioni mandare.
Can. 46 - Actus administrativus non cessat resoluto iure statuentis, nisi aliud iure expresse caveatur.
Can. 47 - Revocatio actus administrativi per alium actum administrativum auctoritatis competentis effectum
tantummodo obtinet a momento, quo legitime notificatur personae pro qua datus est.
CAPUT II DE DECRETIS ET PRAECEPTIS SINGULARIBUS
Can. 48 - Decretum singulare intellegitur actus administrativus a competenti auctoritate exsecutiva editus, quo
secundum iuris normas pro casu particulari datur decisio aut fit provisio, quae natura sua petitionem ab aliquo factam
non supponunt.
Can. 49 - Praeceptum singulare est decretum quo personae aut personis determinatis aliquid faciendum aut
omittendum directe et legitime imponitur, praesertim ad legis observantiam urgendam.
Can. 50 - Antequam decretum singulare ferat, auctoritas necessarias notitias et probationes exquirat, atque,
quantum fieri potest, eos audiat quorum iura laedi possint.
Can. 51 - Decretum scripto feratur expressis, saltem summarie, si agaturde decisione, motivis.
Can. 52 - Decretum singulare vim habet tantum quoad res de quibus datum est; eas vero ubique obligat, nisi
aliud constet.
Can. 53 - Si decreta inter se sint contraria, peculiare, in iis quae peculariter exprimuntur, praevalet generali; si
aeque sint pecularia aut generalia, posterius tempore obrogat priori, quatenus ei contrarium est.

