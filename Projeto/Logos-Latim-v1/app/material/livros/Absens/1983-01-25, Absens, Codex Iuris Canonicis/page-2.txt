Can. 14 - Leges, etiam irritantes et inhabilitantes, in dubio iuris non urgent; in dubio autem facti Ordinarii ab
eis dispensare possunt, dummodo, si agatur de dispensatione reservata, concedi soleat ab auctoritate cui reservatur.
Can. 15 - § 1. Ignorantia vel error circa leges irritantes vel inhabilitantes earundem effectum non impediunt,
nisi aliud expresse statuatur.
§ 2. Ignorantia vel error circa legem aut poenam aut circa factum proprium aut circa factum alienum notorium
non praesumitur; circa factum alienum non notorium praesumitur, donec contrarium probetur.
Can. 16 - § 1. Leges authentice interpretatur legislator et is cui potestas authentice interpretandi fuerit ab
eodem commissa.
§ 2. Interpretatio authentica per modum legis exhibita eandem vim habet ac lex ipsa et promulgari debet; si
verba legis in se certa declaret tantum, valet retrorsum; si legem coarctet vel extendataut dubiam explicet, non
retrotrahitur.
§ 3. Interpretatio autem per modum sententiae iudicialis aut actus administrativi in re peculiari, vim legis non
habet et ligat tantum personas atque afficit res pro quibus data est.
Can. 17 - Leges ecclesiasticae intellegendae sunt secundum propriam verborum significationem in textu et
contextu consideratam; quae si dubia et obscura manserit, ad locos parallelos, si qui sint, ad legis finem ac
circumstantias et ad mentem legislatoris est recurrendum.
Can. 18 - Leges quae poenam statuunt aut liberum iurium exercitum coarctant aut exceptionem a lege
continent, strictae subsunt interpretationi.
Can. 19 - Si certa de re desit expressum legis sive universalis sive particularis praescriptum; aut consuetudo,
causa, nisi sit poenalis, dirimenda est attentis legibus latis in similibus, generalibus iuris principiis cum aequitate
canonica servatis, iurisprudentia et praxi Curiae Romanae, communi constantique doctorum sententia.
Can. 20 - Lex posterior abrogat priorem aut eidem derogat, si id expresse edicat aut illi sit directe contraria, aut
totam de integro ordinet legis prioris materiam; sed lex universalis minime derogat iuri particulari aut speciali, nisi
aliud in iure expresse caveatur.
Can. 21 - In dubio revocatio legis praeexistentis non praesumitur, sed leges posteriores ad priores trahendae
sunt et his, quantum fieri potest, conciliandae.
Can. 22 - Leges civiles ad quas ius Ecclesiae remittit, in iure canonico iisdem cum effectibus serventur,
quatenus iuri divino non sint contrariae et nisi aliud iure canonico caveatur.
2.2

TITULUS II DE CONSUETUDINE

Can. 23 - Ea tantum consuetudo a communitate fidelium introducta vim legis habet, quae a legislatore
approbata fuerit, ad normam canonum qui sequuntur.
Can. 24 - § 1. Nulla consuetudo vim legis obtinere potest, quae sit iuri divino contraria.
§ 2. Nec vim legis obtinere potest consuetudo contra aut praeter ius canonicum, nisi sit rationabilis;
consuetudo autem quae in iure expresse reprobatur, non est rationabilis.
Can. 25 - Nulla consuetudo vim legis obtinet, nisi a communitate legis saltem recipiendae capaci cum animo
iuris inducendi servata fuerit.
Can. 26 - Nisi a competendi legislatore specialiter fuerit probata, consuetudo vigenti iuri canonico contraria
aut quae est praeter legem canonicam, vim legis obtinet tantum, si legitime per annos triginta continuos et completos
servata fuerit; contra legem vero canonicam, quae clausulam contineat futuras consuetudines prohibentem, sola
praevalere potest consuetudo centenaria aut immemorabilis.
Can. 27 - Consuetudo est optima legum interpres.
Can. 28 - Firmo praescripto can. 5, consuetudo, sive contra sive praeter legem per contrariam consuetudinem
aut legem revocatur; sed, nisi expressam de iis mentionem faciat, lex non revocat consuetudines centenarias aut
immemorabiles, nec lex universalis consuetudines particulares.
2.3

TITULUS III DE DECRETIS GENERALIBUS ET DE INSTRUCTIONIBUS

Can. 29 - Decreta generalia, quibus a legislatore competenti pro communitate legis recipiendae capaci
communia feruntur praescripta, proprie sunt leges et reguntur praescriptis canonum de legibus.
Can. 30 - Qui potestate exsecutiva tantum gaudet, decretum generale, de quo in can. 29, ferre non valet, nisi in
casibus particularibus ad normam iuris id ipsi a legislatore competenti expresse fuerit concessum et servatis
condicionibus in actu concessionis statutis.
Can. 31 - § 1. Decreta generalia exsecutoria, quibus nempe pressius determinantur modi in lege applicanda
servandi aut legum observantia urgetur, ferre valent, intra fines suae competentiae, qui potestate gaudent exsecutiva.
§ 2. Ad decretorum promulgationem et vacationem quod attinet, de quibus in § 1, serventur praescripta can. 8.
Can. 32 - Decreta generalia exsecutoria eos obligant qui tenentur legibus, quarum eadem decreta modos
applicationis determinant aut observantiam urgent.
Can. 33 - § 1. Decreta generalia exsecutoria, etiamsi edantur in directoriis aliusve nominis documentis, non
derogant legibus, et eorum praescripta quae legibus sint contraria omni vi carent.

