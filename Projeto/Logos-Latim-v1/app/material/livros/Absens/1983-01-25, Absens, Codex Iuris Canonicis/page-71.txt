Can. 887 - Presbyter facultate confirmationem ministrandi gaudens, in territorio sibi designato hoc
sacramentum extraneis quoque licite confert, nisi obstet proprii eorum Ordinarii vetitum; illud vero in alieno territorio
nemini valide confert, salvo praescripto can.
883, n. 3.
Can. 888 - Intra territorium in quo confirmationem conferre valent, ministri in locis quoque exemptis eam
ministrare possunt.
CAPUT III DE CONFIRMANDIS
Can. 889 - § 1. Confirmationis recipiendae capax est omnis et solus baptizatus, non confirmatus.
§ 2. Extra periculum mortis, ut quis licite confirmationem recipiat, requiritur, si rationis usu polleat, ut sit apte
institutus, rite dispositus et promissiones baptismales renovare valeat.
Can. 890 - Fideles tenentur obligatione hoc sacramentum tempestive recipiendi; curent parentes, animarum
pastores, praesertim parochi, ut fideles ad illud recipiendum rite instruantur et opportuno tempore accedant.
Can. 891 - Sacramentum confirmationis conferatur fidelibus circa aetatem discretionis, nisi Episcoporum
conferentia aliam aetatem determinaverit, aut adsit periculum mortis vel, de iudicio ministri, gravis causa aliud suadeat.
CAPUT IV DE PATRINIS
Can. 892 - Confirmando, quantum id fieri potest, adsit patrinus, cuius est curare ut confirmatus tamquam verus
Christi testis se gerat obligationesque eidem sacramento inhaerentes fideliter adimpleat.
Can. 893 - § 1. Ut quis patrini munere fungatur, condiciones adimpleat oportet, de quibus in can. 874.
§ 2. Expedit ut tamquam patrinus assumatur qui idem munus in baptismo suscepit.
CAPUT V DE COLLATAE CONFIRMATIONIS PROBATIONE ET ADNOTATIONE
Can. 894 - Ad collatam confirmationem probandam serventur praescripta can. 876.
Can. 895 - Nomina confirmatorum, facta mentione ministri, parentum et patrinorum, loci et diei collatae
confirmationis in librum confirmatorum Curiae dioecesanae adnotentur, vel, ubi id praescripserit Episcoporum
conferentia aut Episcopus dioecesanus, in librum in archivo paroeciali conservandum; parochus debet de collata
confirmatione monere parochum loci baptismi, ut adnotatio fiat in libro baptizatorum, ad normam can. 535, § 2.
Can. 896 - Si parochus loci praesens non fuerit, eundem de collata confirmatione minister per se vel per alium
quam primum certiorem faciat.
TITULUS III: DE SANCTISSIMA EUCHARISTIA
Can. 897 - Augustissimum Sacramentum est sanctissima Eucharistia, in qua ipsemet Christus Dominus
continetur, offertur et sumitur, et qua continuo vivit et crescit Ecclesia.
Sacrificium eucharisticum, memoriale mortis et resurrectionis Domini, in quo Sacrificium crucis in saecula
perpetuatur, totius cultus et vitae christianae est culmen et fons, quo significatur et efficitur unitas populi Dei et
corporis Christi aedificatio perficitur. Cetera enim sacramenta et omnia ecclesiastica apostolatus opera cum
sanctissima Eucharistia cohaerent et ad eam ordinantur.
Can. 898 - Christifideles maximo in honore sanctissimam Eucharistiam habeant, actuosam in celebratione
augustissimi Sacrificii partem habentes, devotissime et frequenter hoc sacramentum recipientes, atque summa cum
adoratione idem colentes; animarum pastores doctrinam de hoc sacramento illustrantes, fideles hanc obligationem
sedulo edoceant.
CAPUT I DE EUCHARISTICA CELEBRATIONE
Can. 899 - § 1. Eucharistica celebratio actio est ipsius Christi et Ecclesiae, in qua Christus Dominus,
ministerio sacerdotis, semetipsum, sub speciebus panis et vini substantialiter praesentem, Deo Patri offert atque
fidelibus in sua oblatione sociatis se praebet ut cibum spiritualem.
§ 2. In eucharistica Synaxi populus Dei in unum convocatur, Episcopo aut, sub eius auctoritate, presbytero
praeside, personam Christi gerente, atque omnes qui intersunt fideles, sive clerici sive laici, suo quisque modo pro
ordinum et liturgicorum munerum diversitate, participando concurrunt.
§ 3. Celebratio eucharistica ita ordinetur, ut omnes participantes exinde plurimos capiant fructus, ad quos
obtinendos Christus Dominus Sacrificium eucharisticum instituit.
Art. 1
DE SANCTISSIMAE EUCHARISTIAE MINISTRO
Can. 900 - § 1. Minister, qui in persona Christi sacramentum Eucharistiae conficere valet, est solus sacerdos
valide ordinatus.
§ 2. Licite Eucharistiam celebrat sacerdos lege canonica non impeditus, servatis praescriptis canonum qui
sequuntur.
Can. 901 - Integrum est sacerdoti Missam applicare pro quibusvis, tum vivis tum defunctis.
Can. 902 - Nisi utilitas christifidelium aliud requirat aut suadeat, sacerdotes Eucharistiam concelebrare
possunt, integra tamen pro singulis libertate manente Eucharistiam individuali modo celebrandi, non vero eo tempore,
quo in eadem ecclesia aut oratorio concelebratio habetur.
Can. 903 - Sacerdos ad celebrandum admittatur etiamsi rectori ecclesiae sit ignotus, dummodo aut litteras
commendatitias sui Ordinarii vel sui Superioris, saltem intra annum datas, exhibeat, aut prudenter existimari possit
eundem a celebratione non esse impeditum.

