Can. 462 - § 1. Synodum dioecesanam convocat solus Episcopus dioecesanus, non autem qui ad interim
dioecesi praeest. § 2. Synodo dioecesanae praeest Episcopus dioecesanus, qui tamen Vicarium generalem aut
Vicarium episcopalem pro singulis sessionibus synodi ad hoc officium implendum delegare potest.
Can. 463 - § 1. Ad synodum dioecesanam vocandi sunt uti synodi sodales eamque participandi obligatione
tenentur:
1_ Episcopus coadiutor atque Episcopi auxiliares;
2_ Vicarii generales et Vicarii episcopales, necnon Vicarius iudicialis;
3_ canonici ecclesiae cathedralis;
4_ membra consilii presbyteralis;
5_ christifideles laici, etiam sodales institutorum vitae consecratae, a consilio pastorali eligendi, modo et
numero ab Episcopo dioecesano determinandis, aut, ubi hoc consilium non exstet, ratione ab Episcopo dioecesano
determinata;
6_ rector seminarii dioecesani maioris;
7_ vicarii foranei;
8_ unus saltem presbyter ex unoquoque vicariatu foraneo eligendus ab omnibus qui curam animarum inibi
habeant; item eligendus est alius presbyter qui, eodem impedito, in eius locum substituatur;
9_ aliqui Superiores institutorum religiosorum et societatum vitae apostolicae, quae in dioecesi domum habent,
eligendi numero et modo ab Episcopo dioecesano determinatis.
§ 2. Ad synodum dioecesanam ab Episcopo dioecesano vocari uti synodi sodales possunt alii quoque, sive
clerici, sive institutorum vitae consecratae sodales, sive christifideles laici.
§ 3. Ad synodum dioecesanam Episcopus dioecesanus, si id opportunum duxerit, invitare potest uti
observatores aliquos ministros aut sodales Ecclesiarum vel communitatum ecclesialium, quae non sunt in plena cum
Ecclesia catholica communione.
Can. 464 - Synodo sodalis, si legitimo detineatur impedimento, non potest mittere procuratorem qui ipsius
nomine eidem intersit; Episcopum vero dioecesanum de hoc impedimento certiorem faciat.
Can. 465 - Propositae quaestiones omnes liberae sodalium disceptationi in synodi sessionibus subiciantur.
Can. 466 - Unus in synodo dioecesana legislator est Episcopus dioecesanus, aliis synodi sodalibus voto
tantummodo consultivo gaudentibus unus ipse synodalibus declarationibus et decretis subscribit, quae eius auctoritate
tantum publici iuris fieri possunt.
Can. 467 - Episcopus dioecesanus textus declarationum ac decretorum synodalium communicet cum
Metropolita necnon cum Episcoporum conferentia.
Can. 468 - § 1. Episcopo dioecesano competit pro suo prudenti iudicio synodum dioecesanam suspendere
necnon dissolvere.
§ 2. Vacante vel impedita sede episcopali, synodus dioecesana ipso iure intermittitur, donec Episcopus
dioecesanus, qui succedit, ipsam continuari decreverit aut eandem extinctam declaraverit.
CAPUT II DE CURIA DIOECESANA
Can. 469 - Curia dioecesana constat illis institutis et personis, quae Episcopo operam praestant in regimine
universae dioecesis, praesertim in actione pastorali dirigenda, in administratione dioecesis curanda, necnon in potestate
iudiciali exercenda.
Can. 470 - Nominatio eorum, qui officia in curia dioecesana exercent, spectat ad Episcopum dioecesanum.
Can. 471 - Omnes qui ad officia in curia admittuntur debent: 1_ promissionem emittere de munere fideliter
adimplendo, secundum rationem iure vel ab Episcopo determinatam;
2_ secretum servare intra fines et secundum modum iure aut ab Episcopo determinatos.
Can. 472 - Circa causas atque personas quae in curia ad exercitium potestatis iudicalis pertinent, serventur
praescripta Libri VII "De processibus" de iis autem quae ad administrationem dioecesis spectant, serventur praescripta
canonum qui sequuntur.
Can. 473 - § 1. Episcopus dioecesanus curare debet ut omnia negotia quae ad universae dioecesis
administrationem pertinent, debite coordinentur et ad bonum portionis populi Dei sibi commissae aptius procurandum
ordinentur.
§ 2. Ipsius Episcopi dioecesani est coordinare actionem pastoralem Vicariorum sive generalium sive
episcopalium; ubi id expendiat, nominari potest Moderator curiae, qui sacerdos sit oportet, cuius est sub Episcopi
auctoritate ea coordinare quae ad negotia administrativa tractanda attinent, itemque curare ut ceteri curiae addicti
officium sibi commissum rite adimpleant.
§ 3. Nisi locorum adiuncta iudicio Episcopi aliud suadeant, Moderator curiae nominetur Vicarius generalis
aut, si plures sint, unus ex Vicariis generalibus.
§ 4. Ubi id expedire iudicaverit, Episcopus, ad actionem pastoralem aptius fovendam, constituere potest
consilium episcopale, constans scilicet Vicariis generalibus et Vicariis episcopalibus.

