§ 3. Romani Pontificis est secundum necessitates Ecclesiae seligere et promovere modos, quibus
Episcoporum Collegium munus suum quoad universam Ecclesiam collegialiter exerceat.
Can. 338 - § 1. Unius Romani Pontificis est Concilium Oecumenicum convocare, eidem per se vel per se vel
per alios praesidere, item Concilium transferre, suspendere vel dissolvere, eiusque decreta approbare.
§ 2. Eiusdem Romani Pontificis est res in Concilio tractandas determinare atque ordinem in Concilio
servandam constituere; propositis a Romano Pontifice quaestionibus Patres Concilii alias addere possunt, ab eodem
Romano Pontifice probandas.
Can. 339 - § 1. Ius est et officium omnibus et solis Episcopis qui membra sint Collegii Episcoporum, ut
Concilio Oecumenico cum suffragio deliberativo intersint.
§ 2. Ad Concilium Oecumenicum insuper alii aliqui, qui episcopali dignitate non sint insigniti, vocari possunt
a suprema Ecclesiae auctoritate, cuius est eorum partes in Concilio determinare.
Can. 340 - Si contingat Apostolicam Sedem durante Concilii celebratione vacare, ipso iure hoc intermittitur,
donec novus Summus Pontifex illud continuari iusserit aut dissolverit.
Can. 341 - § 1. Concilii Oecumenici decreta vim obligandi non habent nisi una cum Concilii Patribus a
Romano Pontifice approbata, ab eodem fuerint confirmata et eius iussu promulgata. § 2. Eadem confirmatione et
promulgatione, vim obligandi ut habeant, egent decreta quae ferat Collegium Episcoporum, cum actionem proprie
collegialem ponit iuxta alium a Romano Pontifice inductum vel libere receptum modum.
CAPUT II DE SYNODO EPISCOPORUM
Can. 342 - Synodus Episcoporum coetus est Episcoporum qui, ex diversis orbis regionibus selecti, statutis
temporibus una conveniuntut arctam coniuntionem inter Romanum Pontificem et Episcopos foveant, utque eidem
Romano Pontifici ad incolumitatem incrementumque fidei et morum, ad disciplinam ecclesiasticam servandam et
firmandam consiliis adiutricem operam praestent, necnon quaestiones ad actionem Ecclesiae in mundo spectantes
perpendant.
Can. 343 - Synodi Episcoporum est de quaestionibus pertractandis disceptare atque expromere optata, non
vero easdem dirimere de iisque ferre decreta, nisi certis in casibus potestate deliberativa eandem instruxerit Romanus
Pontifex, cuius est in hoc casu decisiones synodi ratas habere.
Can. 344 - Synodus Episcoporum directe subest auctoritati Romani Pontificis, cuius quidem est:
1_ synodum convocare, quotiescumque id ipsi opportunum videatur, locumque designare ubi coetus habendi
sint;
2_ sodalium, qui ad normam iuris peculiaris eligendi sunt, electionem ratam habere aliosque sodales designare
et nominare;
3_ argumenta quaestionum pertractandarum statuere opportuno tempore ad normam iuris peculiaris ante
synodi celebrationem;
4_ rerum agendarum ordinem definire;
5_ synodo per se aut per alios praeesse;
6_ synodum ipsam concludere, transferre, suspendere et dissolvere.
Can. 345 - Synodus Episcoporum congregari potest aut in coetum generalem, in quo scilicet res tractantur ad
bonum Ecclesiae universae directe spectantes, qui quidem coetus est sive ordinarius sive extraordinarius, aut etiam in
coetum specialem, in quo nempe aguntur negotia quae directe ad determinatam determinatasve regiones attinent.
Can. 346 - § 1. Synodus Episcoporum quae in coetum generalem ordinarium congregatur, constat sodalibus
quorum plerique sunt Episcopi, electi pro singulis coetibus ab Episcoporum conferentiis secundum rationem iure
peculiari synodi determinatam; alii vi eiusdem iuris deputantur; alii a Romano Pontifice directe nominantur; quibus
accedunt aliqui sodales institutorum religiosorum clericalium, qui ad normam eiusdem iuris peculiaris eliguntur.
§ 2. Synodus Episcoporum in coetum generalem extraordinarium congregata ad negotia tractanda quae
expeditam requirant definitionem, constat sodalibus quorum plerique, Episcopi, a iure peculiari synodi deputantur
ratione officii quod adimplent, alii vero a Romano Pontifice directe nominantur; quibus accedunt aliqui sodales
institutorum religiosorum clericalium ad normam eiusdem iuris electi.
§ 3. Synodus Episcoporum, quae in coetum specialem congregatur, constat sodalibus delectis praecipue ex iis
regionibus pro quibus convocata est, ad normam iuris peculiaris, quo synodus regitur.
Can. 347 - § 1. Cum synodi Episcoporum coetus a Romano Pontifice concluditur, explicit munus in eadem
Episcopis aliisque sodalibus commissum.
§ 2. Sede Apostolica post convocatam synodum aut inter eius celebrationem vacante, ipso iure suspenditur
synodi coetus, itemque munus sodalibus in eodem commissum, donec novus Pontifex coetum aut dissolvendum aut
continuandum decreverit.
Can. 348 - § 1. Synodi Episcoporum habetur secretaria generalis permanens, cui praeest Secretarius generalis,
a Romano Pontifice nominatus, cuique praesto est consilium secretariae, constans Episcopis, quorum alii, ad normam
iuris peculiaris, ab ipsa synodo Episcoporum eliguntur, alii a Romano Pontifice nominantur, quorum vero omnium
munus explicit, ineunte novo coetu generali.
§ 2. Pro quolibet synodi Episcoporum coetu praetera unus aut plures secretarii speciales constituuntur qui a
Romano Pontifice nominantur, atque in officio ipsis commisso permanent solum usque ad expletum synodi coetum.

