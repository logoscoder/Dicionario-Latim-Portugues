§ 2. Tempus intra quod Missae celebrandae sunt, initium habet a die quo sacerdos easdem celebraturus
recepit, nisi aliud constet.
§ 3. Qui aliis Missas celebrandas committunt, sine mora in librum referant tum Missas quas acceperunt, tum
eas, quas aliis tradiderunt, notatis etiam earundem stipibus.
§ 4. Quilibet sacerdos accurate notare debet Missas quas celebrandas acceperit, quibusque satisfecerit.
Can. 956 - Omnes et singuli administratores causarum piarum aut quoquo modo obligati ad Missarum
celebrationem curandam, sive clerici sive laici, onera Missarum quibus intra annum non fuerit satisfactum suis
Ordinariis tradant, secundum modum ab his definiendum.
Can. 957 - Officium et ius advigilandi ut Missarum onera adimpleantur, in ecclesiis cleri saecularis pertinet ad
loci Ordinarium, in ecclesiis institutorum religiosorum aut societatum vitae apostolicae ad eorum Superiores.
Can. 958 - § 1. Parochus necnon rector ecclesiae aliusve pii loci, in quibus stipes Missarum recipi solent,
peculiarem habeant librum, in quo accurate adnotent Missarum celebrandarum numerum, intentionem, stipem oblatam,
necnon celebrationem peractam.
§ 2. Ordinarius obligatione tenetur singulis annis huiusmodi libros per se aut per alios recognoscendi.
TITULUS IV: DE SACRAMENTO PAENITENTIAE
Can. 959 - In sacramento paenitentiae fideles peccata legitimo ministro confitentes, de iisdem contriti atque
propositum sese emendandi habentes, per absolutionem ab eodem ministro impertitam, veniam peccatorum quae post
baptismum commiserint a Deo obtinent, simulque reconciliantur cum Ecclesia, quam peccando vulneraverunt.
CAPUT I DE CELEBRATIONE SACRAMENTI
Can. 960 - Individualis et integra confessio atque absolutio unicum constituunt modum ordinarium, quo fidelis
peccati gravis sibi conscius cum Deo et Ecclesia reconciliatur; solummodo impossibilitas physica vel moralis ab
huiusmodi confessione excusat, quo in casu aliis quoque modis reconciliatio haberi potest.
Can. 961 - § 1. Absolutio pluribus insimul paenitentibus sine praevia individuali confessione, generali modo
impertiri non potest, nisi:
1_ immineat periculum mortis et tempus non suppetat sacerdoti vel sacerdotibus ad audiendas singulorum
paenitentium confessiones;
2_ adsit gravis necessitas, videlicet quando, attento paenitentium numero, confessariorum copia praesto non
est ad rite audiendas singulorum confessiones intra congruum tempus, ita ut paenitentes, sine propria culpa, gratia
sacramentali aut sacra communione diu carere cogantur; necessitas vero non censetur sufficiens, cum confessarii
praesto esse non possunt, ratione solius magni concursus paenitentium, qualis haberi potest in magna aliqua festivitate
aut peregrinatione.
§ 2. Iudicium ferre an dentur condiciones ad normam § 1, n. 2 requisitae, pertinet ad Episcopum dioecesanum,
qui, attentis criteriis cum ceteris membris Episcoporum conferentiae concordatis, casus talis necessitatis determinare
potest.
Can. 962 - § 1. Ut christifidelis sacramentali absolutione una simul pluribus data valide fruatur, requiritur non
tantum ut sit apte dispositus, sed ut insimul sibi proponat singillatim debito tempore confiteri peccata gravia, quae in
praesens ita confiteri nequit.
§ 2. Christifideles, quantum fieri potest etiam occasione absolutionis generalis recipiendae, de requisitis ad
normam § 1 edoceantur et absolutioni generali, in casu quoque periculi mortis, si tempus suppetat, praemittatur
exhortatio ut actum contritionis quisque elicere curet.
Can. 963 - Firma manente obligatione de qua in can. 989, is cui generali absolutione gravia peccata
remittuntur, ad confessionem individualem quam primum, occasione data, accedat, antequam aliam recipiat
absolutionem generalem, nisi iusta causa interveniat.
Can. 964 - § 1. Ad sacramentales confessiones excipiendas locus proprius est ecclesia aut oratorium.
§ 2. Ad sedem confessionalem quod attinet, normae ab Episcoporum conferentia statuantur, cauto tamen ut
semper habeantur in loco patenti sedes confessionales crate fixa inter paenitentem et confessarium instructae, quibus
libere uti possint fideles, qui id desiderent.
§ 3. Confessiones extra sedem confessionalem ne excipiantur, nisi iusta de causa.
CAPUT II DE SACRAMENTI PAENITENTIAE MINISTRO
Can. 965 - Minister sacramenti paenitentiae est solus sacerdos.
Can. 966 - § 1. Ad validam peccatorum absolutionem requiritur ut minister, praeterquam potestate ordinis,
facultate gaudeat eandem in fideles, quibus absolutionem impertitur, exercendi.
§ 2. Hac facultate donari potest sacerdos, sive ipso iure sive concessione ab auctoritate competenti facta ad
normam can. 969.
Can. 967 - § 1. Praeter Romamum Pontificem, facultate christifidelium ubique terrarum confessiones
excipiendi ipso iure gaudent Cardinales itemque Episcopi, qui eadem et licite ubique utuntur, nisi Episcopus
dioecesanus in casu particulari renuerit. § 2. Qui facultate confessiones habitualiter excipiendi gaudent sive vi officii
sive vi concessionis Ordinarii loci incardinationis aut loci in quo domicilium habent, eadem facultatem ubique exercere
possunt, nisi loci Ordinarius in casu particulari renuerit, firmis praescriptis can. 974, §§ 2 et 3.

