Can. 1498 - Sequestratio rei et inhibitio exercitii iuris decerni nullatenus possunt, si damnum quod timetur
possit aliter reparari et idonea cautio de eo reparando offeratur.
Can. 1499 - Iudex potest ei, cui sequestrationem rei vel inhibitionem exercitii iuris concedit, praeviam
imponere cautionem de damnis, si ius suum non probaverit, resarciendis.
Can. 1500 - Ad naturam et vim actionis possessoriae quod attinet, serventur praescripta iuris civilis loci ubi
sita est res de cuius possessione agitur.
12.2

PARS II DE IUDICIO CONTENTIOSO

12.2.1

SECTIO I DE IUDICIO CONTENTIOSO ORDINARIO

TITULUS I DE CAUSAE INTRODUCTIONE
CAPUT I DE LIBELLO LITIS INTRODUCTORIO
Can. 1501 - Iudex nullam causam cognoscere potest, nisi petitio, ad normam canonum, proposita sit ab eo
cuius interest, vel a promotore iustitiae.
Can. 1502 - Qui aliquem convenire vult, debet libellum competenti iudici exhibere, in quo controversiae
obiectum proponatur, et ministerium iudicis expostuletur.
Can. 1503 - § 1. Petitionem oralem iudex admittere potest, quoties vel actor libellum exhibere impediatur vel
causa sit facilis investigationis et minoris momenti.
§ 2. In utroque tamen casu iudex notarium iubeat scriptis actum redigere qui actori legendus est et ab eo
probandus, quique locum tenet libelli ab actore scripti ad omnes iuris effectus.
Can. 1504 - Libellus, quo lis introducitur, debet:
1_ exprimere coram quo iudice causa introducatur, quid petatur et a quo petatur;
2_ indicare quo iure innitatur actor et generatim saltem quibus factis et probationibus ad evincenda ea quae
asseruntur;
3_ subscribi ab actore vel eius procuratore, appositis die, mense et anno, necnon loco in quo actor vel eius
procurator habitant, aut residere se dixerint actorum recipiendorum gratia;
4_ indicare domicilium vel quasi-domicilium partis conventae.
Can. 1505 - § 1. Iudex unicus vel tribunalis collegialis praeses, postquam viderint et rem esse suae
competentiae et actori legitimam personam standi in iudicio non deesse, debent suo decreto quam primum libellum aut
admittere aut reicere.
§ 2. Libellus reici potest tantum:
1_ si iudex vel tribunal incompetens sit;
2_ si sine dubio constet actori legitimam deesse personam standi in iudicio;
3_ si non servata sint praescripta can. 1504, nn. 1-3;
4_ si certo pateat ex ipso libello petitionem quolibet carere fundamento, neque fieri posse, ut aliquod ex
processu fundamentum appareat.
§ 3. Si libellus reiectus fuerit ob vitia quae emendari possunt, actor novum libellum rite confectum potest
eidem iudici denuo exhibere.
§ 4. Adversus libelli reiectionem integrum semper est parti intra tempus utile decem dierum recursum
rationibus suffultum interponere vel ad tribunal appellationis vel ad collegium, si libellus reiectus fuerit a praeside;
quaestio autem reiectionis expeditissime definienda est.
Can. 1506 - Si iudex intra mensem ab exhibito libello decretum non ediderit, quo libellum admittit vel reicit ad
normam can. 1505, pars, cuius interest, instare potest ut iudex suo munere fungatur; quod si nihilominus iudex sileat,
inutiliter lapsis decem diebus a facta instantia, libellus pro admisso habeatur.
CAPUT II DE CITATIONE ET DENUNTIATIONE ACTORUM IUDICIALIUM
Can. 1507 - § 1. In decreto, quo actoris libellus admittitur, debet iudex vel praeses ceteras partes in iudicium
vocare seu citare ad litem contestandam, statuens utrum eae scripto respondere debeant an coram ipso se sistere ad
dubia concordanda. Quod si ex scriptis responsionibus perspiciat necessitatem partes convocandi, id potest novo
decreto statuere.
§ 2. Si libellus pro admisso habetur ad normam can. 1506, decretum citationis in iudicium fieri debet intra
viginti dies a facta instantia, de qua in eo canone.
§ 3. Quod si partes litigantes de facto coram iudice se sistant ad causam agendam, opus non est citatione, sed
actuarius significet in actis partes iudicio adfuisse.
Can. 1508 - § 1. Decretum citationis in iudicium debet statim parti conventae notificari, et simul ceteris, qui
comparere debent, notum fieri.
§ 2. Citationi libellus litis introductorius adiungatur, nisi iudex propter graves causas censeat libellum
significandum non esse parti, antequam haec deposuerit in iudicio.
§ 3. Si lis moveatur adversus eum qui non habet liberum exercitium suorum iurium, vel liberam
administrationem rerum de quibus disceptatur, citatio denuntianda est, prout casus ferat, tutori, curatori, procuratori
speciali, seu ei qui ipsius nomine iudicium suscipere tenetur ad normam iuris.

