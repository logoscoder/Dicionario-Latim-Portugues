1_ vel omnes vel aliquos actus potestatis ordinis;
2_ vel omnes vel aliquos actus potestatis regiminis;
3_ exercitium vel omnium vel aliquorum iurium vel munerum officio inhaerentium.
§ 2. In lege vel praecepto statui potest, ut post sententiam condemnatoriam vel declaratoriam actus regiminis
suspensus valide ponere nequeat.
§ 3. Vetitum numquam afficit:
1_ officia vel regiminis potestatem, quae non sint sub potestate Superioris poenam constituentis;
2_ ius habitandi, si quod reus ratione officii habeat;
3_ ius administrandi bona, quae ad ipsius suspensi officium forte pertineant, si poena sit latae sententiae.
§ 4. Suspensio vetans fructus, stipendium, pensiones aliave eiusmodi percipere, obligationem secumfert
restituendi quidquid illegitime, quamvis bona fide, perceptum sit.
Can. 1334 - § 1. Suspensionis ambitus, intra limites canone praecedenti statutos, aut ipsa lege vel praecepto
definitur, aut sententia vel decreto quo poena irrogatur.
§ 2. Lex, non autem praeceptum, potest latae sententiae suspensionem, nulla addita determinatione vel
limitatione, constituere; eiusmodi autem poena omnes effectus habet, qui in can. 1333, § 1 recensentur.
Can. 1335 - Si censura vetet celebrare sacramenta vel sacramentalia vel ponere actum regiminis, vetitum
suspenditur, quoties id necessarium sit ad consulendum fidelibus in mortis periculo constitutis; quod si censura latae
sententiae non sit declarata, vetitum praeterea suspenditur, quoties fidelis petit sacramentum vel sacramentale vel actum
regiminis; id autem petere ex qualibet iusta causa licet.
CAPUT II DE POENIS EXPIATORIIS
Can. 1336 - § 1. Poenae expiatoriae, quae delinquentem afficere possunt aut in perpetuum aut in tempus
praefinitum aut in tempus indeterminatum, praeter alias, quas forte lex constituerit, hae sunt:
1_ prohibitio vel praescriptio commorandi in certo loco vel territorio;
2_ privatio potestatis, officii, muneris, iuris, privilegii, facultatis, gratiae, tituli, insignis, etiam mere honorifici;
3_ prohibitio ea exercendi, quae sub n. 2 recensentur, vel prohibitio ea in certo loco vel extra certum locum
exercendi; quae prohibitiones numquam sunt sub poena nullitatis;
4_ translatio poenalis ad aliud officium;
5_ dimissio e statu clericali.
§ 2. Latae sententiae eae tantum poenae expiatoriae esse possunt, quae in § 1, n. 3
recensentur.
Can. 1337 - § 1. Prohibitio commorandi in certo loco vel territorio sive clericos sive religiosos afficere potest;
praescriptio autem commorandi, clericos saeculares et, intra limites constitutionum, religiosos.
§ 2. Ut praescriptio commorandi in certo loco vel territorio irrogetur, accedat oportet consensus Ordinarii
illius loci, nisi agatur de domo extradioecesanis quoque clericis paenitentibus vel emendandis destinata.
Can. 1338 - § 1. Privationes et prohibitiones, quae in can. 1336, § 1 nn. 2 et 3
recensentur, numquam afficiunt potestates, officia, munera, iura, privilegia, facultates, gratias, titulos, insignia,
quae non sint sub potestate Superioris poenam constituentis.
§ 2. Potestatis ordinis privatio dari nequit, sed tantum prohibitio eam vel aliquos eius actus exercendi; item
dari nequit privatio graduum academicorum.
§ 3. De prohibitionibus, quae in can. 1336, § 1, n. 3 indicantur, norma servanda est, quae de censuris datur in
can. 1335.
CAPUT III DE REMEDIIS POENALIBUS ET PAENITENTIIS
Can. 1339 - § 1. Eum, qui versatur in proxima delinquendi occasione, vel in quem, ex investigatione peracta,
gravis cadit suspicio delicti commissi, Ordinarius per se vel per alium monere potest.
§ 2. Eum vero, ex cuius conversatione scandalum vel gravis ordinis perturbatio oriatur, etiam corripere potest,
modo peculiaribus personae et facti condicionibus accommodato.
§ 3. De monitione et correptione constare semper debet saltem ex aliquo documento, quod in secreto curiae
archivo servetur.
Can. 1340 - § 1. Paenitentia, quae imponi potest in foro externo, est aliquod religionis vel pietatis vel caritatis
opus peragendum.
§ 2. Ob transgressionem occultam numquam publica imponatur paenitentia.
§ 3. Paenitentias Ordinarius pro sua prudentia addere potest poenali remedio monitionis vel correptionis.
TITULUS V DE POENIS APPLICANDIS
Can. 1341 - Ordinarius proceduram iudicialem vel administrativam ad poenas irrogandas vel declarandas tunc
tantum promovendam curet, cum perspexerit neque fraterna correctione neque correptione neque aliis pastoralis
sollicitudinis viis satis posse scandalum reparari, iustitiam restitui, reum emendari.
Can. 1342 - § 1. Quoties iustae obstent causae ne iudicialis processus fiat, poena irrogari vel declarari potest
per decretum extra iudicium; remedia poenalia autem et paenitentiae applicari possunt per decretum in quolibet casu.
§ 2. Per decretum irrogari vel declarari non possunt poenae perpetuae, neque poenae quas lex vel praeceptum
eas constituens vetet per decretum applicare.

