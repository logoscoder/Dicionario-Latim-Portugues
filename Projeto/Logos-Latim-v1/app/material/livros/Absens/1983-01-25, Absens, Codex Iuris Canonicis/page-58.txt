Can. 718 - Administratio bonorum instituti, quae paupertatem evangelicam exprimere et fovere debet, regitur
normis Libri V "De bonis Ecclesiae temporalibus" necnon iure proprio instituti. Item ius proprium definiat obligationes
praesertim oeconomicas instituti erga sodales, qui pro ipso operam impendunt.
Can. 719 - § 1. Sodales, ut vocationi suae fideliter respondeant eorumque actio apostolica ex ipsa unione cum
Christo procedat, sedulo orationi vacent, sacrarum Scripturarum lectioni apto modo incumbant, annua recessus tempora
servent atque alia spiritualia exercitia iuxta ius proprium peragant.
§ 2. Eucharistiae celebratio, quantum fieri potest cotidiana, sit totius eorum vitae consecratae fons et robur.
§ 3. Libere ad sacramentum paenitentiae accedant, quod frequenter recipiant.
§ 4. Necessarium conscientiae moderamen libere obtineant atque huius generis consilia a suis etiam
Moderatoribus, si velint, requirant.
Can. 720 - Ius admittendi in institutum, vel ad probationem vel ad sacra vincula sive temporaria sive perpetua
aut definitiva assumenda ad Moderatores maiores cum suo consilio ad normam constitutionum pertinet.
Can. 721 - § 1. Invalide admittitur ad initialem probationem:
1_ qui maiorem aetatem nondum attigerit;
2_ qui sacro vinculo in aliquo instituto vitae consecratae actu obstringitur, aut in societate vitae apostolicae
incorporatus est;
3_ coniux durante matrimonio.
§ 2. Constitutiones possunt alia admissionis impedimenta etiam ad validitatem statuere vel condiciones
apponere.
§ 3. Praetera, ut quis recipiatur, habeat oportet maturitatem, quae ad vitam instituti propriam recte ducendam
est necessaria.
Can. 722 - § 1. Probatio initialis eo ordinetur, ut candidati suam divinam vocationem et quidem instituti
propriam aptius cognoscant iidemque in spiritu et vivendi modo instituti exerceantur.
§ 2. Ad vitam secundum evangelica consilia ducendam candidati rite instituantur atque ad eandem integre in
apostolatum convertendam edoceantur, eas adhibentes evangelizationis formas, quae instituti fini, spiritui et indoli
magis respondeant.
§ 3. Huius probationis modus et tempus ante sacra vincula in instituto primum suscipienda, biennio non
brevius, in constitutionibus definiantur.
Can. 723 - § 1. Elapso probationis initialis tempore, candidatus qui idoneus iudicetur, tria consilia evangelica,
sacro vinculo firmata, assumat vel ab instituto discedat.
§ 2. Quae prima incorporatio, quinquennio non brevior, ad normam constitutionum temporaria sit.
§ 3. Huius incorporationis tempore elapso, sodalis, qui idoneus iudicetur, admittatur ad incorporationem
perpetuam vel definitivam, vinculis scilicet temporariis semper renovandis.
§ 4. Incorporatio definitiva, quoad certos effectus iuridicos in constitutionibus statuendos, perpetuae
aequiparatur.
Can. 724 - § 1. Institutio post vincula sacra primum assumpta iugiter secundum constitutiones est protrahenda.
§ 2. Sodales in rebus divines et humanis pari gressu instituantur de continua vero eorum spirituali formatione
seriam habeant curam instituti Moderatores.
Can. 725 - Institutum sibi associare potest, aliquo vinculo in constitutionibus determinato, alios christifideles,
qui ad evangelicam perfectionem secundum spiritum instituti contendant eiusdemque missionem participent.
Can. 726 - § 1. Elapso tempore incorporationis temporariae, sodalis institutum libere derelinquere valet vel a
sacrorum vinculorum renovatione iusta de causa a Moderatore maiore, audito suo consilio, excludi potest.
§ 2. Sodalis temporariae incorporationis id sponte petens, indultum discedendi a supremo Moderatore de
consensu sui consilii gravi de causa obtinere valet.
Can. 727 - § 1. Sodalis perpetue incorporatus, qui institutum derelinquere velit, indultum discedendi, re coram
Domino serio perpensa, a Sede Apostolica per Moderatorem supremum petat, si institutum est iuris pontifici secus
etiam ab Episcopo dioecesano, prout in constitutionibus definitur.
§ 2. Si agatur de clerico instituto incardinato, servetur praescriptum can. 693.
Can. 728 - Indulto discedendi legitime concesso, cessant omnia vincula necnon iura et obligationes ab
incorporatione promanantia.
Can. 729 - Sodalis ab instituto dimittitur ad normam cann. 694 et 695 constitutiones praeterea determinent
alias causas dimissionis, dummodo sint proportionate graves, externae, imputabiles et iuridice comprobatae, atque
modus procedendi servetur in cann.
697-700 statutus. Dimisso applicatur praescriptum can. 701.
Can. 730 - Ut sodalis instituti saecularis ad aliud institutum saeculare transeat, serventur praescripta cann.
684, §§ 1, 2, 4, et 685; ut vero ad institutum religiosum vel ad societatem vitae apostolicae aut ex illis ad institutum
saeculare fiat transitus, licentia requiritur Sedis Apostolicae, cuius mandatis standum est.

