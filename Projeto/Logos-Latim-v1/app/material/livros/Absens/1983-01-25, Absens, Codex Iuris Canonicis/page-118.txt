Can. 1584 - Praesumptio est rei incertae probabilis coniectura; eaque alia est iuris, quae ab ipsa lege statuitur;
alia hominis, quae a iudice conicitur.
Can. 1585 - Qui habet pro se iuris praesumptionem, liberatur ab onore probandi, quod recidit in partem
adversam.
Can. 1586 - Praesumptiones, quae non statuuntur a iure, iudex ne coniciat, nisi ex facto certo et determinato,
quod cum eo, de quo controversia est, directe cohaereat.
TITULUS V DE CAUSIS INCIDENTIBUS
Can. 1587 - Causa incidens habetur, quoties, incepto per citationem iudicio, quaestio proponitur quae, tametsi
libello, quo lis introducitur, non contineatur expresse, nihilominus ita ad causam pertinet ut resolvi plerumque debeat
ante quaestionem principalem.
Can. 1588 - Causa incidens proponitur scripto vel ore, indicato nexu qui intercedit inter ipsam et causam
principalem, coram iudice competenti ad causam principalem definiendam.
Can. 1589 - § 1. Iudex, recepta petitione et auditis partibus, expeditissime decernat utrum proposita incidens
quaestio fundamentum habere videatur et nexum cum principali iudicio, an vero sit in limine reicienda; et, si eam
admittat, utrum talis sit gravitatis, ut solvi debeat per sententiam interlocutoriam vel per decretum.
§ 2. Si vero iudicet quaestionem incidentem non esse resolvendam ante sententiam definitivam, decernat ut
eiusdem ratio habeatur, cum causa principalis definietur.
Can. 1590 - § 1. Si quaestio incidens solvi debeat per sententiam, serventur normae de processu contentioso
orali, nisi, attenta rei gravitate, aliud iudici videatur.
§ 2. Si vero solvi debeat per decretum, tribunal potest rem committere auditori vel praesidi.
Can. 1591 - Antequam finiatur causa principalis, iudex vel tribunal potest decretum vel sententiam
interlocutoriam, iusta intercedente ratione, revocare aut reformare, sive ad partis instantiam, sive ex officio, auditis
partibus.
CAPUT I DE PARTIBUS NON COMPARENTIBUS
Can. 1592 - § 1. Si pars conventa citata non comparuerit nec idoneam absentiae excusationem attulerit aut non
responderit ad normam can. 1507, § 1, iudex eam a iudicio absentem declaret et decernat ut causa, servatis servandis,
usque ad sententiam definitivam eiusque exsecutionem procedat.
§ 2. Antequam decretum, de quo in § 1, feratur, debet, etiam per novam citationem si opus fuerit, constare
citationem, legitime factam, ad partem conventam tempore utili pervenisse.
Can. 1593 - § 1. Si pars conventa dein in iudicio se sistat aut responsum dederit ante causae definitionem,
conclusiones probationesque afferre potest, firmo praescripto can.
1600; caveat autem iudex, ne de industria in longiores et non necessarias moras iudicium protrahatur.
§ 2. Etsi non comparuerit aut responsum non dederit ante causae definitionem, impugnationibus uti potest
adversus sententiam; quod si probet se legitimo impedimento fuisse detentam, quod sine sua culpa antea demonstrare
non potuerit, querela nullitatis uti potest.
Can. 1594 - Si die et hora ad litis contestationem praestitutis actor neque comparuerit neque idoneam
excusationem attulerit:
1_ iudex eum citet iterum;
2_ si actor novae citationi non paruerit, praesumitur instantiae renuntiasse ad normam cann. 1524-1525;
3_ quod si postea in processu intervenire velit, servetur can. 1593.
Can. 1595 - § 1. Pars absens a iudicio, sive actor sive pars conventa, quae iustum impedimentum non
comprobaverit, tenetur obligatione tum solvendi litis expensas, quae ob ipsius absentiam factae sunt, tum etiam, si opus
sit, indemnitatem alteri parti praestandi.
§ 2. Si tum actor tum pars conventa fuerint absentes a iudicio, ipsi obligatione expensas litis solvendi tenentur
in solidum.
CAPUT II DE INTERVENTU TERTII IN CAUSA
Can. 1596 - § 1. Is cuius interest admitti potest ad interveniendum in causa, in qualibet litis instantia, sive ut
pars quae proprium ius defendit, sive accessorie ad aliquem litigantem adiuvandum.
§ 2. Sed ut admittatur, debet ante conclusionem in causa libellum iudici exhibere, in quo breviter suum ius
interveniendi demonstret.
§ 3. Qui intervenit in causa, admittendus est in eo statu in quo causa reperitur, assignato eidem brevi ac
peremptorio termino ad probationes suas exhibendas, si causa ad periodum probatoriam pervenerit.
Can. 1597 - Tertium, cuius interventus videatur necessarius, iudex, auditis partibus, debet in iudicium vocare.
TITULUS VI DE ACTORUM PUBLICATIONE, DE CONCLUSIONE IN CAUSA ET DE CAUSAE
DISCUSSIONE
Can. 1598 - § 1. Acquisitis probationibus, iudex decreto partibus et earum advocatis permittere debet, sub
poena nullitatis, ut acta nondum eis nota apud tribunalis cancellariam inspiciant; quin etiam advocatis id petentibus dari
potest actorum exemplar; in causis vero ad bonum publicum spectantibus iudex ad gravissima pericula evitanda aliquod
actum nemini manifestandum esse decernere potest, cauto tamen ut ius defensionis semper integrum maneat.

