Can. 1639 - § 1. Salvo praescripto can. 1683, in gradu appellationis non potest admitti nova petendi causa, ne
per modum quidem utilis cumulationis; ideoque litis contestatio in eo tantum versari potest, ut prior sententia vel
confirmetur vel reformetur sive ex toto sive ex parte.
§ 2. Novae autem probationes admittuntur tantum ad normam can. 1600.
Can. 1640 - In gradu appellationis eodem modo, quo in prima instantia, congrua congruis referendo,
procedendum est; sed, nisi forte complendae sint probationes, statim post litem ad normam can. 1513, § 1 et can. 1639,
§ 1 contestatam, ad causae discussionem deveniatur et ad sententiam.
TITULUS IX DE RE IUDICATA ET DE RESTITUTIONE IN INTEGRUM
CAPUT I DE RE IUDICATA
Can. 1641 - Firmo praescripto can. 1643, res iudicata habetur:
1_ si duplex intercesserit inter easdem partes sententia conformis de eodem petito et ex eadem causa petendi;
2_ si appellatio adversus sententiam non fuerit intra tempus utile proposita;
3_ si, in gradu appellationis, instantia perempta sit vel eidem renuntiatum fuerit;
4_ si lata sit sententia definitiva, a qua non datur appellatio ad normam can. 1629.
Can. 1642 - § 1. Res iudicata firmitate iuris gaudet nec impugnari potest directe, nisi ad normam can. 1645, §
1.
§ 2. Eadem facit ius inter partes et dat actionem iudicati atque exceptionem rei iudicatae, quam iudex ex
officio quoque declarare potest ad impediendam novam eiusdem causae introductionem.
Can. 1643 - Numquam transeunt in rem iudicatam causae de statu personarum, haud exceptis causis de
coniugum separatione.
Can. 1644 - § 1. Si duplex sententia conformis in causa de statu personarum prolata sit, potest quovis tempore
ad tribunal appellationis provocari, novis iisque gravibus probationibus vel argumentis intra peremptorium terminum
triginta dierum a proposita impugnatione allatis. Tribunal autem appellationis intra mensem ab exhibitis novis
probationibus et argumentis debet decreto statuere utrum nova causae propositio admitti debeat necne.
§ 2. Provocatio ad superius tribunal ut nova causae propositio obtineatur, exsecutionem sententiae non
suspendit, nisi aut lex aliter caveat aut tribunal appellationis ad normam can.
1650, § 3 suspensionem iubeat.
CAPUT II DE RESTITUTIONE IN INTEGRUM
Can. 1645 - § 1, Adversus sententiam quae transierit in rem iudicatam, dummodo de eius iniustitia manifesto
constet, datur restitutio in integrum.
§ 2. De iniustitia autem manifesto constare non censetur, nisi:
1_ sententia ita probationibus innitatur, quae postea falsae deprehensae sint, ut sine illis probationibus pars
sententiae dispositiva non sustineatur;
2_ postea detecta fuerint documenta, quae facta nova et contrariam decisionem exigentia indubitanter probent;
3_ sententia ex dolo partis prolata fuerit in damnum alterius;
4_ legis non mere processualis praescriptum evidenter neglectum fuerit;
5_ sententia adversetur praecedenti decisioni, quae in rem iudicatam transierit. Can. 1646 - § 1. Restitutio in
integrum propter motiva, de quibus in can. 1645, § 2, nn. 13, petenda est a iudice qui sententiam tulit intra tres menses a die cognitionis eorundem motivorum
computandos.
§ 2. Restitutio in integrum propter motiva, de quibus in can. 1645, § 2, nn. 4 et 5, petenda est a tribunali
appellationis, intra tres menses a notitia publicationis sententiae; quod si in casu, de quo in can. 1645, § 2, n. 5, notitia
praecedentis decisionis serius habeatur, terminus ab hac notitia decurrit.
§ 3. Termini de quibus supra non decurrunt, quamdiu laesus minoris sit aetatis.
Can. 1647 - § 1. Petitio restitutionis in integrum sententiae exsecutionem nondum inceptam suspendit.
§ 2. Si tamen ex probabilibus indiciis suspicio sit petitionem factam esse ad moras exsecutioni nectendas,
iudex decernere potest ut sententia exsecutioni demandetur, assignata tamen restitutionem petenti idonea cautione ut, si
restituatur in integrum, indemnis fiat.
Can. 1648 - Concessa restitutione in integrum, iudex pronuntiare debet de merito causae.
TITULUS X DE EXPENSIS IUDICIALIBUS ET DE GRATUITO PATROCINIO
Can. 1649 - § 1. Episcopus, cuius est tribunal moderari, statuat normas:
1_ de partibus damnandis ad expensas iudiciales solvendas vel compensandas;
2_ de procuratorum, advocatorum, peritorum et interpretum honorariis deque testium indemnitate;
3_ de gratuito patrocinio vel expensarum deminutione concedendis;
4_ de damnorum refectione quae debetur ab eo qui non solum in iudicio succubuit, sed temere litigavit;
5_ de pecuniae deposito vel cautione praestanda circa expensas solvendas et damna reficienda.
§ 2. A pronuntiatione circa expensas, honoraria et damna reficienda non datur distincta appellatio, sed pars
recurrere potest intra quindecim dies ad eundem iudicem, qui poterit taxationem emendare.
TITULUS XI DE EXSECUTIONE SENTENTIAE

