Can. 71 - Nemo uti tenetur rescripto in sui dumtaxat favorem concesso, nisi aliunde obligatione canonica ad
hoc teneatur.
Can. 72 - Rescripta ab Apostolica Sede concessa, quae exspiraverint, ab Episcopo dioecesano iusta de causa
semel prorogari possunt, non tamen ultra tres menses.
Can. 73 - Per legem contrariam nulla rescripta revocantur, nisi aliud in ipsa lege caveatur.
Can. 74 - Quamvis gratia oretenus sibi concessa quis in foro interno uti possit, tenentur illam pro foro externo
probare, quoties id legitime ab eo petatur.
Can. 75 - Si rescriptum contineat privilegium vel dispensationem, serventur insuper praescripta canonum qui
sequuntur.
CAPUT IV DE PRIVILEGIIS
Can. 76 - § 1. Privilegium, seu gratia in favorem certarum personarum sive physicarum sive iuridicarum per
peculiarem actum facta, concedi potest a legislatore necnon ab auctoritate exsecutiva cui legislator hanc potestatem
concesserit.
§ 2. Possessio centenaria vel immemorabilis praesumptionem inducit concessi privilegii.
Can. 77 - Privilegium interpretandum est ad normam can. 36, § 1; sed ea semper adhibenda est interpretatio,
qua privilegio aucti aliquam revera gratiam consequantur.
Can. 78 - § 1. Privilegium praesumitur perpetuum, nisi contrarium probetur.
§ 2. Privilegium personale, quod scilicet personam sequitur, cum ipsa extinguitur.
§ 3. Privilegium reale cessat per absolutum rei vel loci interitum; privilegium vero locale, si locus intra
quinquaginta annos restituatur, reviviscit.
Can. 79 - Privilegium cessat per revocationem competentis auctoritatis ad normam can. 47, firmo praescripto
can. 81.
Can. 80 - § 1. Nullum privilegium per renuntiationem cessat, nisi haec a competendi auctoritate fuerit accepta.
§ 2. Privilegio in sui dumtaxat favorem concesso quaevis persona physica renuntiare potest.
§ 3. Privilegio concesso alicui personae iuridicae, aut ratione dignitatis loci vel rei, singulae personae
renuntiare nequeunt; nec ipsi personae iuridicae integrum est privilegio sibi concesso renuntiare, si renuntiatio cedat in
Ecclesiae praeiudicium.
Can. 81 - Resoluto iure concedentis, privilegium non extinguitur, nisi datum fuerit cum clausula "ad
beneplacitum nostrum" vel alia aequipollenti.
Can. 82 - Per non usum vel per usum contrarium privilegium aliis haud onerosum non cessat; quod vero in
aliorum gravamen cedit, amittitur, si accedat legitima praescriptio.
Can. 83 - § 1. Cessat privilegium elapso tempore vel expleto numero casuum pro quibus concessum fuit, firmo
praescripto can. 142, § 2.
§ 2. Cessat quoque, si temporis progressu rerum adiuncta ita iudicio auctoritatis competentis immutata sint, ut
noxium evaserit aut eius usus illicitus fiat.
Can. 84 - Qui abutitur potestate sibi ex privilegio data, privilegio ipso privari meretur; quare, Ordinarius,
frustra monito privilegiario, graviter abutentem privet privilegio quod ipse concessit; quod si privilegium concessum
fuerit ab Apostolica Sede, eandem Ordinarius certiorem facere tenetur.
CAPUT V DE DISPENSATIONIBUS
Can. 85 - Dispensatio, seu legis mere ecclesiasticae in casu particulari relaxatio, concedi potest ab iis qui
potestate gaudent exsecutiva intra limites suae competentiae, necnon ab illis quibus potestas dispensandi explicite vel
implicite competit sive ipso iure sive vi legitimae delegationis.
Can. 86 - Dispensationi obnoxiae non sunt leges quatenus ea definiunt, quae institutorum aut actuum
iuridicorum essentialiter sunt constitutiva.
Can. 87 - § 1. Episcopus dioecesanus fideles, quoties id ad eorundem spirituale bonum conferre iudicet,
dispensare valet in legibus disciplinaribus tam universalibus quam particularibus pro suo territorio vel suis subditis a
suprema Ecclesiae auctoritate latis, non tamen in legibus processualibus aut poenalibus, nec in iis quarum dispensatio
Apostolicae Sedis aliive auctoritati specialiter reservatur.
§ 2. Si difficilis sit recursus ad Sanctam Sedem et simul in mora sit periculum gravis damni, Ordinarius
quicumque dispensare valet in iisdem legibus, etiam si dispensatio reservatur Sanctae Sedi, dummodo agatur de
dispensatione quam ipsa in iisdem adiunctis concedere solet, firmo praescripto can. 291.
Can. 88 - Ordinarius loci in legibus dioecesanis atque, quoties id ad fidelium bonum conferre iudicet, in
legibus a Concilio plenario vel provinciali aut ab Episcoporum conferentia latis dispensare valet.
Can. 89 - Parochus aliique presbyteri aut diaconi a lege universali et particulari dispensare non valent, nisi
haec potestas ipsis expresse concessa sit.
Can. 90 - § 1. A lege ecclesiastica ne dispensetur sine iusta et rationabili causa, habita ratione adiuctorum
casus et gravitatis legis a qua dispensatur; alias dispensatio illicita est, nisi ab ipso legislatore eiusve superiore data sit,
etiam invalida.
§ 2. Dispensatio in dubio de sufficientia causae valide et licite conceditur.

