libere sacrum ordinem suscepturum atque se ministerio ecclesiastico perpetuo mancipaturum esse, insimul petens ut ad
ordinem recipiendum admittatur.
Can. 1037 - Promovendus ad diaconatum permanentem qui non sit uxoratus, itemque promovendus ad
presbyteratum, ad ordinem diaconatus ne admittantur, nisi ritu praescripto publice coram Deo et Ecclesia obligationem
caelibatus assumpserint, aut vota perpetua in instituto religioso emiserint.
Can. 1038 - Diaconus, qui ad presbyteratum promoveri renuat, ab ordinis recepti exercitio prohiberi non
potest, nisi impedimentum detineatur canonico aliave gravi causa, de iudicio Episcopi dioecesani aut Superioris maioris
competentis aestimanda.
Can. 1039 - Omnes qui ad aliquem ordinem promovendi sunt, exercitiis spiritualibus vacent per quinque
saltem dies, loco et modo ab Ordinario determinatis; Episcopus, antequam ad ordinationem procedat, certior factus sit
oportet candidatos rite iisdem exercitiis vacasse.
Art. 3
DE IRREGULARITATIBUS ALIISQUE IMPEDIMENTIS
Can. 1040 - A recipiendis ordinibus arcentur qui quovis impedimento afficiuntur sive perpetuo, quod venit
nomine irregularitatis, sive simplici; nullum autem impedimentum contrahitur, quod in canonibus qui sequuntur non
contineatur.
Can. 1041 - Ad recipiendos ordines sunt irregulares:
1_ qui aliqua forma laborat amentiae aliusve psychicae infirmitatis, qua, consultis peritis, inhabilis iudicatur ad
ministerium rite implendum;
2_ qui delictum apostasiae, haeresis aut schismatis commiserit;
3_ qui matrimonium etiam civile tantum attentaverit, vel ipsemet vinculo matrimoniali aut ordine sacro aut
voto publico perpetuo castitatis a matrimonio ineundo impeditus, vel cum muliere matrimonio valido coniuncta aut
eodem voto adstricta;
4_ qui voluntarium homicidium perpetraverit aut abortum procuraverit, effectu secuto, omnesque positive
cooperantes;
5_ qui seipsum vel alium graviter et dolose mutilaverit vel sibi vitam adimere tentaverit;
6_ qui actum ordinis posuerit constitutis in ordine episcopatus vel presbyteratus reservatum, vel eodem carens,
vel ab eius exercitio poena aliqua canonica declarata vel irrogata prohibitus.
Can. 1042 - Sunt a recipiendis ordinibus simpliciter impediti:
1_ vir uxorem habens, nisi ad diaconatum permanentem legitime destinetur;
2_ qui officium vel administrationem gerit clericis ad normam cann. 285 et 286 vetitam cuius rationem reddere
debet, donec, depositis officio et administratione atque rationibus redditis, liber factus sit;
3_ neophytus, nisi, iudicio Ordinarii, sufficienter probatus fuerit.
Can. 1043 - Christifideles obligatione tenentur impedimenta ad sacros ordines, si qua norint, Ordinario vel
parocho ante ordinationem revelandi.
Can. 1044 - § 1. Ad exercendos ordines receptos sunt irregulares:
1_ qui irregularitate ad ordines recipiendos dum afficiebatur, illegitime ordines recepit;
2_ qui delictum commisit, de quo in can. 1041, n. 2, si delictum est publicum;
3_ qui delictum commisit, de quibus in can. 1041, nn. 3, 4, 5, 6.
§ 2. Ab ordinibus exercendis impediuntur:
1_ qui impedimento ad ordines recipiendos detentus, illegitime ordines recepit;
2_ qui amentia aliave infirmitate psychica de qua in can. 1041, n. 1, afficitur, donec Ordinarius, consulto
perito, eiusdem ordinis exercitium permiserit.
Can. 1045 - Ignorantia irregularitatum atque impedimentorum ab eisdem non eximit.
Can. 1046 - Irregularitates et impedimenta multiplicantur ex diversis eorundem causis, non autem ex repetita
eadem causa, nisi agatur de irregularitate ex homicidio voluntario aut ex procurato abortu, effectu secuto.
Can. 1047 - § 1. Uni Apostolicae Sedi reservatur dispensatio ab omnibus irregularitatibus, si factum quo
innituntur ad forum iudiciale deductum fuerit.
§ 2. Eidem etiam reservatur dispensatio ab irregularitatibus et impedimentis ad ordines recipiendos, quae
sequuntur:
1_ ab irregularitatibus ex delictis publicis, de quibus in can. 1041, nn. 2 et 3;
2_ ab irregularitate ex delicto sive publico sive occulto, de quo in can. 1041, n. 4;
3_ ab impedimento, de quo in can. 1042, n. 1.
§ 3. Apostolicae Sedi etiam reservatur dispensatio ab irregularitatibus ad exercitium ordinis suscepti, de
quibus in can. 1041, n. 3, in casibus publicis tantum, atque in eodem canone, n.
4, etiam in casibus occultis.
§ 4. Ab irregularitatibus et impedimentis Sanctae Sedi non reservatis dispensare valet Ordinarius.
Can. 1048 - In casibus occultis urgentioribus, si adiri nequeat Ordinarius aut cum de irregularitatibus agatur de
quibus in can. 1041, nn. 3 et 4, Paenitentiaria, et si periculum immineat gravis damni aut infamiae, potest qui

