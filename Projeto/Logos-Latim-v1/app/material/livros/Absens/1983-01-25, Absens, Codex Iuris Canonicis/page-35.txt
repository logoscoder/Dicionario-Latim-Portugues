4_ ordinem agendi et quaestiones tractandas determinare, concilii plenarii initium ac periodum indicere, illud
transferre, prorogare et absolvere.
Can. 442 - § 1. Metropolitae, de consensu maioris partis Episcoporum suffraganeorum, est:
1_ convocare concilium provinciale;
2_ locum ad celebrandum concilium provinciale intra provinciae territorium eligere;
3_ ordinem agendi et quaestiones tractandas determinare, concilii provincialis initium et periodum indicere,
illud transferre, prorogare et absolvere.
§ 2. Metropolitae, eoque legitime impedito, Episcopi suffraganei ab aliis Episcopis suffraganeis electi est
concilio provinciali praeesse.
Can. 443 - § 1. Ad concilia particularia convocandi sunt atque in eisdem ius habent suffragii deliberativi:
1_ Episcopi dioecesani;
2_ Episcopi coadiutores et auxiliares;
3_ alii Episcopi titulares qui peculiari munere sibi ab Apostolica Sede aut ab Episcoporum conferentia
demandato in territorio funguntur.
§ 2. Ad concilia particularia vocari possunt alii Episcopi titulares etiam emeriti in territorio degentes; qui
quidem ius habent suffragii deliberativi.
§ 3. Ad concilia particularia vocandi sunt cum suffragio tantum consultivo:
1_ Vicarii generales et Vicarii episcopales omnium in territorio Ecclesiarum particularium;
2_ Superiores maiores institutorum religiosorum et societatum vitae apostolicae numero tum pro viris tum pro
mulieribus ab Episcoporum conferentia aut a provinciae Episcopis determinando, respective electi ab omnibus
Superioribus maioribus institutorum et societatum, quae in territorio sedem habent;
3_ Rectores universitatum ecclesiasticarum et catholicarum atque decani facultatum theologiae et iuris
canonici, quae in territorio sedem habent;
4_ Rectores aliqui seminariorum maiorum, numero ut in n. 2 determinando, electi a rectoribus seminariorum
quae in territorio sita sunt.
§ 4. Ad concilia particularia vocari etiam possunt, cum suffragio tantum consultivo, presbyteri aliique
christifideles, ita tamen ut eorum numerus non excedat dimidiam partem eorum de quibus in §§ 1-3.
§ 5. Ad concilia provincialia praeterea invitentur capitula cathedralia, itemque consilium presbyterale et
consilium pastorale uniuscuiusque Ecclesiae particularis, ita quidem ut eorum singula duos ex suis membris mittant,
collegialiter ab iisdem designatos; qui tamen votum habent tantum consultivum.
§ 6. Ad concilia particularia, si id iudicio Episcoporum conferentiae pro concilio plenario aut Metropolitae
una cum Episcopis suffraganeis pro concilio provinciali expediat, etiam alii ut hospites invitari poterunt.
Can. 444 - § 1. Omnes qui ad concilia particularia convocantur, eisdem interesse debent, nisi iusto detineantur
impedimento, de quo concilii praesidem certiorem facere tenentur. § 2.
Qui ad concilia particularia convocantur et in eis suffragium habent deliberativum, si iusto detineantur
impedimento, procuratorem mittere possunt; qui procurator votum habet tantum consultivum.
Can. 445 - Concilium particulare pro suo territorio curat ut necessitatibus pastoralibus populi Dei provideatur
atque potestate gaudet regiminis, praesertim legislativa, ita ut, salvo semper iure universali Ecclesiae, decernere valeat
quae ad fidei incrementum, ad actionem pastoralem communem ordinandam et ad moderandos mores et disciplinam
ecclesiasticam communem servandam, inducendam aut tuendam opportuna videantur.
Can. 446 - Absoluto concilio particulari, praeses curet ut omnia acta concilii ad Apostolicam Sedem
transmittantur; decreta a concilio edicta ne promulgentur, nisi postquam ab Apostolica Sede recognita fuerint ipsius
concilii est definire modum promulgationis decretorum et tempus quo decreta promulgata obligare incipiant.
CAPUT IV DE EPISCOPORUM CONFERENTIIS
Can. 447 - Episcoporum conferentia, institutum quidem permanens, est coetus Episcoporum alicuius nationis
vel certi territorii, munera quaedam pastoralia coniunctim pro christifidelibus sui territorii exercentium, ad maius
bonum provehendum, quod hominibus praebet Ecclesia, praesertim per apostolatus formas et rationes temporis et loci
adiunctis apte accommodatas, ad normam iuris.
Can. 448 - § 1. Episcoporum conferentia regula generali comprehendit praesules omnium Ecclesiarum
particularum eiusdem nationis, ad normam can. 450.
§ 2. Si vero, de iudicio Apostolicae Sedis, auditis quorum interest Episcopis dioecesanis, personarum aut
rerum adiuncta id suadeant, Episcoporum conferentia erigi potest pro territorio minoris aut maioris amplitudinis, ita ut
vel tantum comprehendat Episcopus aliquarum Ecclesiarum particularium in certo territorio constitutarum vel praesules
Ecclesiarum particularium in diversis nationibus exstantium; eiusdem Apostolicae Sedis est pro earundem singulis
peculiares normas statuere.
Can. 449 - § 1. Unius supremae Ecclesiae auctoritatis est, auditis quorum interest Episcopis, Episcoporum
conferentias erigere, supprimere aut innovare.
§ 2. Episcoporum conferentia legitime erecta ipso iure personalitate iuridica gaudet.

