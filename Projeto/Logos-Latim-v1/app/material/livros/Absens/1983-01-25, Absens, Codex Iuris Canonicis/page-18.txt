illud adire. § 2. In decisionibus ferendis de alumnis ad ordines admittendis aut e seminario dimittendis, numquam
directoris spiritus et confessariorum votum exquiri potest.
Can. 241 - § 1. Ad seminarium maius ab Episcopo dioecesano admittantur tantummodo ii qui, attentis eorum
dotibus humanis et moralibus, spiritualibus et intellectualibus, eorum valetudine physica et psychica necnon recta
voluntate, habiles aestimantur qui ministeriis sacris perpetuo sese dedicent.
§ 2. Antequam recipiantur, documenta exhibere debent de susceptis baptismo et confirmatione aliaque quae
secundum praescripta institutionis sacerdotalis Rationis requiruntur.
§ 3. Si agatur de iis admittendis, qui ex alieno seminario vel instituto religioso dimissi fuerint, requiritur
insuper testimonium respectivi superioris praesertim de causa eorum dimissionis vel discessus.
Can. 242 - § 1. In singulis nationibus habeatur institutionis sacerdotalis Ratio, ab Episcoporum conferentia
attentis quidem normis a suprema Ecclesiae auctoritate latis, statuenda et a Sancta Sede approbanda novis quoque
adiunctis, approbante item Sancta Sede, accommodanda, qua institutionis in seminario tradendae definiantur summa
principia atque normae generales necessitatibus pastoralibus uniuscuiusque regionis vel provinciale, aptatae.
§ 2. Normae Rationis, de qua in § 1, serventur in omnibus seminariis, tum dioecesanis tum interdioecesanis.
Can. 243 - Habeat insuper unumquodque seminarium ordinationem propriam, ab Episcopo dioecesano aut, si
de seminario interdioecesano agatur, ab Episcopis quorum interest, probatam, qua normae institutionis sacerdotalis
Rationis adiunctis particularibus accommodentur, ac pressius determinentur praesertim disciplinae capita quae ad
alumnorum cotidianam vitam et totius seminarii ordinem spectant.
Can. 244 - Alumnorum in seminario formatio spiritualis et institutio doctrinalis harmonice componantur, atque
ad id ordinentur, ut iidem iuxta uniuscuiusque indolem una cum debita maturitate humana spiritum Evangelii et arctam
cum Christo necessitudinem acquirant.
Can. 245 - § 1. Per formationem spiritualem alumni idonei fiant ad ministerium pastorale fructuose
exercendum et ad spiritum missionalem efformentur, discentes ministerium expletum semper in fide viva et in caritate
ad propriam sanctificationem conferre; itemque illas excolere discant virtutes quae in hominum consortione pluris
fiunt, ita quidem ut ad aptam conciliationem inter bona humana et supernaturalia pervenire valeant.
§ 2. Ita formentur alumni ut, amore Ecclesiae Christi imbuti, Pontifici Romano Petri successore humili et
filiali caritate devinciantur, proprio Episcopo tamquam fidi cooperatores adhaereant et sociam cum fratribus operam
praestent; per vitam in seminario communem atque per amicitiae coniunctionisque necessitudinem cum aliis excultam
praeparentur ad fraternam unionem cum dioecesano presbyterio, cuius in Ecclesiae servitio erunt consortes.
Can. 246 - § 1. Celebratio Eucharistica centrum sit totius vitae seminarii, ita ut cotidie alumni, ipsam Christi
caritatem participantes, animi robur pro apostolico labore et pro vita sua spirituali praesertim ex hoc ditissimo fonte
hauriant.
§ 2. Efformentur ad celebrationem liturgiae horarum, qua Dei ministri, nomine Ecclesiae pro toto populo sibi
commisso, immo pro universo mundo, Deum deprecantur.
§ 3. Foveantur cultus Beatae Mariae Virginis etiam per mariale rosarium, oratio mentalis aliaque pietatis
exercitia, quibus alumni spiritum orationis acquirant atque vocationis suae robur consequantur.
§ 4. Ad sacramentum paenitentiae frequenter accedere assuescant alumni, et commendatur ut unusquisque
habeat moderatorem suae vitae spiritualis libere quidem electum, cui confidenter conscientiam aperire possit.
§ 5. Singulis annis alumni exercitiis spiritualibus vacent.
Can. 247 - § 1. Ad servandum statum caelibatus congrua educatione praeparentur, eumque ut peculiare Dei
donum in honore habere discant.
§ 2. De officiis et oneribus quae ministris sacris Ecclesiae propria sunt, alumni debite reddantur certiores,
nulla vitae sacerdotalis difficultate reticita.
Can. 248 - Institutio doctrinalis tradenda eo spectat, ut alumni, una cum cultura generali necessitatibus loci ac
temporis consentanea, amplam atque solidam acquirant in disciplinis sacris doctrinam, ita ut, propria fide ibi fundata et
inde nutrita, Evangelii doctrinam hominibus sui temporis apte, ratione eorundem ingenio accommodata, nuntiare
valeant.
Can. 249 - Institutionis sacerdotalis Ratione provideatur ut alumni non tantum accurate linguam patriam
edoceantur, sed etiam linguam latinam bene calleant necnon congruam habeant cognitionem alienarum linguarum,
quarum scientia ad eorum formationem aut ad ministerium pastorale exercendum necessaria vel utilis videatur.
Can. 250 - Quae in ipso seminario philosophica et theologica studia ordinantur, aut successive aut coniuncte
peragi possunt, iuxta institutionis sacerdotalis Rationem; eadem completum saltem sexennium complectantur, ita
quidem ut tempus philosophicis disciplinis dedicandum integrum biennium, studiis vero theologicis integrum
quadriennium adaequet.
Can. 251 - Philosophica institutio, quae innixa sit oportet patrimonio philosophico perenniter valido, et
rationem etiam habeat philosophicae investigationis progredientis aetatis, ita tradatur, ut alumnorum formationem
humanam perficiat, mentis aciem provehat, eosque ad studia theologica peragenda aptiores reddat.
Can. 252 - § 1. Institutio theologica, in lumine fidei, sub Magisterii ductu, ita impertiatur, ut alumni integram
doctrinam catholicam, divina Revelatione innixam, cognoscant, propriae vitae spiritualis reddant alimentum eamque, in
ministerio exercendo rite annuntiare ac tueri valeant.

