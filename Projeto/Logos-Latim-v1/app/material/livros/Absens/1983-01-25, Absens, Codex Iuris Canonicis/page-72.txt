Can. 904 - Sacerdotes, memoria semper tenentes in mysterio Sacrificii eucharistici opus redemptionis continuo
exerceri, frequenter celebrent; immo enixe commendatur celebratio cotidiana, quae quidem, etiam si praesentia
fidelium haberi non possit, actus est Christi et Ecclesiae, in quo peragendo munus suum praecipuum sacerdotes
adimplent.
Can. 905 - § 1. Exceptis casibus in quibus ad normam iuris licitum est pluries eadem die Eucharistiam
celebrare aut concelebrare, non licet sacerdoti plus semel in die celebrare.
§ 2. Si sacerdotum penuria habeatur, concedere potest loci Ordinarius ut sacerdotes, iusta de causa, bis in die,
immo, necessitate pastorali id postulante, etiam ter in diebus dominicis et festis de praecepto, celebrent.
Can. 906 - Nisi iusta et rationabili de causa, sacerdos Sacrificium eucharisticum ne celebret sine participatione
alicuius saltem fidelis.
Can. 907 - In celebratione eucharistica diaconis et laicis non licet orationes, speciatim precem eucharisticam,
proferre vel actionibus fungi, quae sacerdotis celebrantis sunt propriae.
Can. 908 - Sacerdotibus catholicis vetitum est una cum sacerdotibus vel ministris Ecclesiarum
communitatumve ecclesialium plenam communionem cum Ecclesia catholica non habentium, Eucharistiam
concelebrare.
Can. 909 - Sacerdos ne omittat ad eucharistici Sacrificii celebrationem oratione debite se praeparare, eoque
expleto Deo gratias agere.
Can. 910 - § 1. Minister ordinarius sacrae communionis est Episcopus, presbyter et diaconus.
§ 2. Extraordinarius sacrae communionis minister est acolythus necnon alius christifidelis ad normam can.
230, § 3 deputatus.
Can. 911 - § 1. Officium et ius sanctissimam Eucharistiam per modum Viatici ad infirmos deferendi habent
parochus et vicarii paroeciales, cappellani, necnon Superior communitatis in clericalibus institutis religiosis aut
societatibus vitae apostolicae quoad omnes in domo versantes.
§ 2. In casu necessitatis aut de licentia saltem praesumpta parochi, cappellani vel Superioris, cui postea
notitiam dari oportet, hoc facere debet quilibet sacerdos vel alius sacrae communionis minister.
Art. 2
DE SANCTISSIMA EUCHARISTIA PARTICIPANDA
Can. 912 - Quilibet baptizatus, qui iure non prohibeatur, admitti potest et debet ad sacram communionem.
Can. 913 - § 1. Ut sanctissima Eucharistia ministrari possit pueris, requiritur ut ipsi sufficienti cognitione et
accurata praeparatione gaudeant, ita ut mysterium Christi pro suo captu percipiant et Corpus Domini cum fide et
devotione sumere valeant.
§ 2. Pueris tamen in periculo mortis versantibus sanctissima Eucharistia ministrari potest, si Corpus Christi a
communi cibo discernere et communionem reverenter suscipere possint.
Can. 914 - Parentum imprimis atque eorum qui parentum locum tenent necnon parochi officium est curandi ut
pueri usum rationis assecuti debite praeparentur et quam primum, praemissa sacramentali confessione, hoc divino cibo
reficiantur; parochi etiam est advigilare ne ad sacram Synaxim accedant pueri, qui rationis usum non sint adepti aut
quos non sufficienter dispositos iudicaverit.
Can. 915 - Ad sacram communionem ne admittantur excommunicati et interdicti post irrogationem vel
declarationem poenae aliique in manifesto gravi peccato obstinate perseverantes.
Can. 916 - Qui conscius est peccati gravis, sine praemissa sacramentali confessione Missam ne celebret neve
Corpori Domini communicet, nisi adsit gravis ratio et deficiat opportunitas confitendi; quo in casu meminerit se
obligatione teneri ad eliciendum actum perfectae contritionis, qui includit propositum quam primum confitendi.
Can. 917 - Qui sanctissimam Eucharistiam iam recepit, potest eam iterum eadem die suscipere solummodo
intra eucharisticam celebrationem cui participat, salvo praescripto can. 921, § 2.
Can. 918 - Maxime commendatur ut fideles in ipsa eucharistica celebratione sacram communionem recipiant;
ipsis tamen iusta de causa petentibus extra Missam ministretur, servatis liturgicis ritibus.
Can. 919 - § 1. Sanctissimam Eucharistiam recepturus per spatium saltem unius horae ante sacram
communionem abstineat a quocumque cibo et potu, excepta tantummodo aqua atque medicina.
§ 2. Sacerdos, qui eadem die bis aut ter sanctissimam Eucharistiam celebrat, aliquid sumere potest ante
secundam aut tertiam celebrationem, etiamsi non intercesserit spatium unius horae.
§ 3. Aetate provecti et infirmitate quadam laborantes necnon eorum curae addicti, sanctissimam Eucharistiam
accipere possunt, etiamsi intra horam antecedentem aliquid sumpserint.
Can. 920 - § 1. Omnis fidelis, postquam ad sanctissimam Eucharistiam initiatus sit, obligatione tenetur semel
saltem in anno, sacram communionem recipiendi.
§ 2. Hoc praeceptum impleri debet tempore paschali, nisi iusta de causa alio tempore intra annum
adimpleatur.
Can. 921 - § 1. Christifideles qui versantur in periculo mortis, quavis ex causa procedenti, sacra communione
per modum Viatici reficiantur.

