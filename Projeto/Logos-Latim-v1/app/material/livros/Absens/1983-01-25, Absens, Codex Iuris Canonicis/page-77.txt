Can. 984 - § 1. Omnino confessario prohibetur scientiae ex confessione acquisitae usus cum paenitentis
gravamine, etiam quovis revelationis periculo excluso.
§ 2. Qui in auctoritate est constitutus, notitia quam de peccatis in confessione quovis tempore excepta
habuerit, ad exteriorem gubernationem nullo modo uti potest.
Can. 985 - Magister novitiorum eiusque socius, rector seminarii aliusve instituti educationis sacramentales
confessiones suorum alumnorum in eadem domo commorantium ne audiant, nisi alumni in casibus particularibus
sponte id petant.
Can. 986 - § 1. Omnis cui animarum cura vi muneris est demandata, obligatione tenetur providendi ut
audiantur confessiones fidelium sibi commissorum, qui rationabiliter audiri petant, utque iisdem opportunitas
praebeatur ad confessionem individualem, diebus ac horis in eorum commodum statutis, accedendi.
§ 2. Urgente necessitate, quilibet confessarius obligatione tenetur confessiones christifidelium excipiendi, et
in periculo mortis quilibet sacerdos.
CAPUT III DE IPSO PAENITENTE
Can. 987 - Christifidelis, ut sacramenti paenitentiae remedium percipiat salutiferum, ita dispositus sit oportet
ut, peccata quae commiserit repudians et propositum sese emendandi habens, ad Deum convertatur.
Can. 988 - § 1. Christifidelis obligatione tenetur in specie et numero confitendi omnia peccata gravia post
baptismum perpetrata et nondum per claves Ecclesiae directe remissa neque in confessione individuali accusata,
quorum post diligentem sui discussionem conscientiam habeat.
§ 2. Commendatur christifidelibus ut etiam peccata venialia confiteantur.
Can. 989 - Omnis fidelis, postquam ad annos discretionis pervenerit, obligatione tenetur peccata sua gravia,
saltem semel in anno, fideliter confitendi.
Can. 990 - Nemo prohibetur quominus per interpretem confiteatur, vitatis quidem abusibus et scandalis atque
firmo praescripto can. 983, § 2.
Can. 991 - Cuivis christifideli integrum est confessario legitime approbato etiam alius ritus, cui maluerit,
peccata confiteri.
CAPUT IV DE INDULGENTIIS
Can. 992 - Indulgentia est remissio coram Deo poenae temporalis pro peccatis, ad culpam quod attinet iam
deletis, quam christifidelis, apte dispositus et certis ac definitis condicionibus, consequitur ope Ecclesiae quae, ut
ministra redemptionis, thesaurum satisfactionum Christi et Sanctorum auctoritative dispensat et applicat.
Can. 993 - Indulgentia est partialis aut plenaria, prout a poena temporali pro peccatis debita liberat ex parte aut
ex toto.
Can. 994 - Quivis fidelis potest indulgentias sive partiales sive plenarias, aut sibi ipsi lucrari, aut defunctis
applicare ad modum suffragii.
Can. 995 - § 1. Praeter supremam Ecclesiae auctoritatem ii tantum possunt indulgentias elargiri, quibus haec
potestas iure agnoscitur aut a Romano Pontifice conceditur.
§ 2. Nulla auctoritas infra Romanum Pontificem potest potestatem concedendi indulgentias aliis committere,
nisi id ei a Sede Apostolica expresse fuerit indultum.
Can. 996 - § 1. Ut quis capax sit lucrandi indulgentias debet esse baptizatus, non excommunicatus, in statu
gratiae saltem in fine operum praescriptorum.
§ 2. Ut vero subiectum capax eas lucretur, habere debet intentionem saltem generalem eas acquirendi et opera
iniuncta implere statuto tempore ac debito modo, secundum concessionis tenorem.
Can. 997 - Ad indulgentiarum concessionem et usum quod attinet, servanda sunt insuper cetera praescripta
quae in peculiaribus Ecclesiae legibus continentur.
TITULUS V: DE SACRAMENTO UNCTIONIS INFIRMORUM
Can. 998 - Unctio infirmorum, qua Ecclesia fideles periculose aegrotantes Domino patienti et glorificato, ut
eos allevet et salvet, commendat, confertur eos liniendo oleo atque verba proferendo in liturgicis libris praescripta.
CAPUT I DE SACRAMENTI CELEBRATIONE
Can. 999 - Praeter Episcopum, oleum in unctione infirmorum adhibendum benedicere possunt:
1_ qui iure Episcopo dioecesano aequiparantur;
2_ in casu necessitatis, quilibet presbyter in ipsa tamen celebratione sacramenti.
Can. 1000 - § 1. Unctiones verbis, ordine et modo praescriptis in liturgicis libris, accurate peragantur; in casu
tamen necessitatis, sufficit unctio unica in fronte vel etiam in alia corporis parte, integra formula prolata.
§ 2. Unctiones peragat minister propria manu, nisi gravis ratio usum instrumenti suadeat.
Can. 1001 - Curent animarum pastores et infirmorum propinqui, ut tempore opportuno infirmi hoc sacramento
subleventur.
Can. 1002 - Celebratio communis unctionis infirmorum, pro pluribus infirmis simul, qui apte sint praeparati et
rite dispositi, iuxta Episcopi dioecesani praescripta peragi potest.
CAPUT II DE MINISTRO UNCTIONIS INFIRMORUM
Can. 1003 - § 1. Unctionem infirmorum valide administrat omnis et solus sacerdos.

