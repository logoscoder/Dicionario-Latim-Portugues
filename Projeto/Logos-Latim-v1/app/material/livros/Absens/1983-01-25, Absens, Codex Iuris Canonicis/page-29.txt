Can. 369 - Dioecesis est populi Dei portio, quae Episcopo cum cooperatione presbyterii pascenda concreditur,
ita ut, pastori suo adhaerens ab eoque per Evangelium et Eucharistiam in Spiritu Sancto congregata, Ecclesiam
particularem constituat, in qua vere inest et operatur una sancta catholica et apostolica Christi Ecclesia.
Can. 370 - Praelatura territorialis aut abbatia territorialis est certa populi Dei portio, territorialiter quidem
circumscripta, cuius cura, specialia ob adiuncta, committitur alicui Praelato aut Abbati, qui eam, ad instar Episcopi
dioecesani, tamquam proprius eius pastor regat.
Can. 371 - § 1. Vicariatur apostolicus vel praefectura apostolica est certa populi Dei portio quae, ob peculiaria
adiuncta, in dioecesim nondum est constituta, quaeque pascenda committitur Vicario apostolico aut Praefecto
apostolico, qui eam nomine Summi Pontificis regant.
§ 2. Adminitratio apostolica est certa populi Dei portio, quae ob speciales et graves omnino rationes a Summo
Pontifice in dioecesim non erigitur, et cuius cura pastoralis committitur Administratori apostolico, qui eam nomine
Summi Pontificis regat.
Can. 372 - § 1. Pro regula habeatur ut portio populi Dei quae dioecesim aliamve Ecclesiam particularem
constituat, certo territorio circumscribatur, ita ut omnes comprehendat fideles in territorio habitantes.
§ 2. Attamen, ubi de iudicio supremae Ecclesiae auctoritatis, auditis Episcoporum conferentiis quarum
interest, utilitas id suadeat, in eodem territorio erigi possunt Ecclesiae particulares ritu fidelium aliave simili ratione
distinctae.
Can. 373 - Unius supremae auctoritatis est Ecclesias particulares erigere; quae legitime erectae, ipso iure
personalitate iuridica gaudent.
Can. 374 - § 1. Quaelibet dioecesis aliave Ecclesia particularis dividatur in distinctas partes seu paroecias.
§ 2. Ad curam pastoralem per communem actionem fovendam plures paroeciae viciniores coniungi possunt in
peculiares coetus, uti sunt vicariatus foranei.
CAPUT II DE EPISCOPIS
Art. 1
DE EPISCOPIS IN GENERE
Can. 375 - § 1. Episcopi, qui ex divina institutione in Apostolorum locum succedunt per Spiritum Sanctum
qui datus est eis, in Ecclesia Pastores constituuntur, ut sint et ipsi doctrinae magistri, sacri cultus sacerdotes et
gubernationis ministri.
§ 2. Episcopi ipsa consecratione episcopali recipiunt cum munere sanctificandi munera quoque docendi et
regendi, quae tamen natura sua nonnisi in hierarchica communione cum Collegii capite et membris exercere possunt.
Can. 376 - Episcopi vocantur dioecesani, quibus scilicet alicuius dioecesis cura commissa est; ceteri titulares
appellantur.
Can. 377 - § 1. Episcopos libere Summus Pontifex nominat, aut legitime electos confirmat.
§ 2. Singulis saltem trienniis Episcopi provinciae ecclesiasticae vel, ubi adiuncta id suadeant, Episcoporum
conferentiae, communi consilio et secreto elenchum componant presbyterorum etiam sodalium institutorum vitae
consecrate, ad episcopatum aptiorum eumque Apostolicae Sedi transmittant, firmo manente iure uniuscuiusque
Episcopi Apostolicae Sedi nomina presbyterorum, quos episcopali munere dignos et idoneus putet, seorsim
patefaciendi.
§ 3. Nisi aliter legitime statutum fuerit, quoties nominandus est Episcopus dioecesanus aut Episcopus
coadiutor, ad ternos, qui dicuntur, Apostolicae Sedi proponendos, pontificii Legati est singillatim requirere et cum ipsa
Apostolica Sede communicare, una cum suo voto, quid suggerant Metropolita et Suffraganei provinciae, ad quam
providenda dioecesis pertinet vel quacum in coetum convenit, necnon conferentiae Episcoporum praeses; pontificius
Legatus, insuper, quosdam e collegio consultorum et capitulo cathedrali audiat et, si id expedire iudicaverit, sententiam
quoque aliorum ex utroque clero necnon laicorum sapientia praestantium singillatim et secreto exquirat. § 4. Nisi
aliter legitime provisum fuerit, Episcopus dioecesanus, qui auxiliarem suae dioecesi dandum aestimet, elenchum trium
saltem presbyterorum ad hoc officium aptiorum Apostolicae Sedi proponat.
§ 5. Nulla in posterum iura et privilegia electionis, nominationis praesentationis vel designationis
Episcoporum civilibus auctoritatibus conceduntur.
Can. 378 - § 1. Ad idoneitatem candidatorum Episcopatus requiritur ut quis sit:
1_ firma fide, bonis moribus, pietate, animarum zelo, sapientia, prudentia et virtutibus humanis excellens,
ceterisque dotibus praeditus quae ipsum aptum efficiant ad officium de quo agitur explendum;
2_ bona exsistimatione gaudens;
3_ annos natus saltem triginta quinque;
4_ a quinquennio saltem in presbyteratus ordine constitutus; 5_ laurea doctoris vel saltem licentia in sacra
Scriptura, theologia aut iure canonico potius in instituto studiorum superiorum a Sede Apostolica probato, vel saltem in
iisdem disciplinis vere peritus.
§ 2. Iudicium definitivum de promovendi idoneitate ad Apostolicam Sedem pertinet.
Can. 379 - Nisi legitimo detineatur impedimento, quicumque ad Episcopatum promotus debet intra tres
menses ab acceptis apostolicis litteris consecrationem episcopalem recipere, et quidem antequam officii sui
processionem capitat.

