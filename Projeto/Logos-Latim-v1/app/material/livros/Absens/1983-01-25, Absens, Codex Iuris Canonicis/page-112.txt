Can. 1481 - § 1. Pars libere potest advocatum et procuratorem sibi constituere; sed praeter casus in § § 2 et 3
statutos, potest etiam per se ipsa agere et respondere, nisi iudex procuratoris vel advocati ministerium necessarium
existimaverit.
§ 2. In iudicio poenali accusatus aut a se constitutum aut a iudice datum semper habere debet advocatum.
§ 3. In iudicio contentioso, si agatur de minoribus aut de iudicio in quo bonum publicum vertitur, exceptis
causis matrimonialibus, iudex parti carenti defensorem ex officio constituat.
Can. 1482 - § 1. Unicum sibi quisque potest constituere procuratorem, qui nequit alium sibimet substituere,
nisi expressa facultas eidem facta fuerit.
§ 2. Quod si tamen, iusta causa suadente, plures ab eodem constituantur, hi ita designentur, ut detur inter ipsos
locus praeventioni.
§ 3. Advocati autem plures simul constitui queunt.
Can. 1483 - Procurator et advocatus esse debent aetate maiores et bonae famae; advocatus debet praeterea esse
catholicus, nisi Episcopus dioecesanus aliter permittat, et doctor in iure canonico, vel alioquin vere peritus et ab eodem
Episcopo approbatus.
Can. 1484 - § 1. Procurator et advocatus antequam munus suscipiant, mandatum authenticum apud tribunal
deponere debent.
§ 2. Ad iuris tamen extinctionem impediendam iudex potest procuratorem admittere etiam non exhibito
mandato, praestita, si res ferat, idonea cautione; actus autem qualibet vi caret, si intra terminum peremptorium a iudice
statuendum, procurator mandatum rite non exhibeat.
Can. 1485 - Nisi speciale mandatum habuerit, procurator non potest valide renuntiare actioni, instantiae vel
actis iudicialibus, nec transigere, pacisci, compromittere in arbitros et generatim ea agere pro quibus ius requirit
mandatum speciale.
Can. 1486 - § 1. Ut procuratoris vel advocati remotio effectum sortiatur, necesse est ipsis intimetur, et, si lis
iam contestata fuerit, iudex et adversa pars certiores facti sint de remotione.
§ 2. Lata definitiva sententia, ius et officium appellandi, si mandans non renuat, procuratori manet.
Can. 1487 - Tum procurator tum advocatus possunt a iudice, dato decreto, repelli sive ex officio sive ad
instantiam partis, gravi tamen de causa.
Can. 1488 - § 1. Vetatur uterque emere litem, aut sibi de immodico emolumento vel rei litigiosae parte
vindicata pacisci. Quae si fecerint, nulla est pactio, et a iudice poterunt poena pecuniaria mulctari. Advocatus praeterea
tum ab officio suspendi, tum etiam si recidivus sit, ab Episcopo, qui tribunali praeest, ex albo advocatorum expungi
potest.
§ 2. Eodem modo puniri possunt advocati et procuratores qui a competentibus tribunalibus causas, in fraudem
legis, subtrahunt ut ab aliis favorabilius definiantur.
Can. 1489 - Advocati ac procuratores qui ob dona aut pollicitationes aut quamlibet aliam rationem suum
officium prodiderint, a patrocinio exercendo suspendantur, et mulcta pecuniaria aliisve congruis poenis plectantur.
Can. 1490 - In unoquoque tribunali, quatenus fieri possit, stabiles patroni constituantur, ab ipso tribunali
stipendium recipientes, qui munus advocati vel procuratoris in causis praesertim matrimonialibus pro partibus quae eos
seligere malint, exerceant.
TITULUS V DE ACTIONIBUS ET EXCEPTIONIBUS
CAPUT I DE ACTIONIBUS ET EXCEPTIONIBUS IN GENERE
Can. 1491 - Quodlibet ius non solum actione munitur, nisi aliud expresse cautum sit, sed etiam exceptione.
Can. 1492 - § 1. Quaevis actio extinguitur praescriptione ad normam iuris aliove legitimo modo, exceptis
actionibus de statu personarum, quae numquam extinguuntur.
§ 2. Exceptio, salvo praescripto can. 1462, semper competit et est suapte natura perpetua.
Can. 1493 - Actor pluribus simul actionibus, quae tamen inter se non confligant, sive de eadem re sive de
diversis, aliquem convenire potest, si aditi tribunalis competentiam non egrediantur.
Can. 1494 - § 1. Pars conventa potest coram eodem iudice in eodem iudicio contra actorem vel propter causae
nexum cum actione principali vel ad submovendam vel ad minuendam actoris petitionem, actionem reconventionalem
instituere.
§ 2. Reconventio reconventionis non admittitur.
Can. 1495 - Actio reconventionalis proponenda est iudici coram quo actio prior instituta est, licet ad unam
causam dumtaxat delegato vel alioquin relative incompetenti.
CAPUT II DE ACTIONIBUS ET EXCEPTIONIBUS IN SPECIE
Can. 1496 - § 1. Qui probabilibus saltem argumentis ostenderit super aliqua re ab alio detenta ius se habere,
sibique damnum imminere nisi res ipsa custodienda tradatur, ius habet obtinendi a iudice eiusdem rei sequestrationem.
§ 2. In similibus rerum adiunctis obtinere potest, ut iuris exercitium alicui inhibeatur.
Can. 1497 - § 1. Ad crediti quoque securitatem sequestratio rei admittitur, dummodo de creditoris iure satis
constet.
§ 2. Sequestratio extendi potest etiam ad res debitoris quae quolibet titulo apud alias personas reperiantur, et
ad debitoris credita.

