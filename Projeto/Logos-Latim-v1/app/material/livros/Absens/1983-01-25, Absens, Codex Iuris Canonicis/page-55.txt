§ 2. Quod si forte abusus deprehenderit, frustra Superiore religioso monito, propria auctoritate ipse per se
providere potest.
CAPUT VI DE SEPARATIONE SODALIUM AB INSTITUTO
Art. 1
DE TRANSITU AD ALIUD INSTITUTUM
Can. 684 - § 1. Sodalis a votis perpetuis nequit a proprio ad aliud institutum religiosum transire, nisi ex
concessione supremi Moderatoris utriusque instituti et de consensu sui cuiusque consilii.
§ 2. Sodalis, post peractam probationem quae ad tres saltem annos protrahenda est, ad professionem
perpetuam in novo instituto admitti potest. Si autem sodalis hanc professionem emittere renuat vel ad eam emittendam
a competentibus Superioribus non admittatur, ad pristinum institutum redeat, nisi indultum saecularizationis obtinuerit.
§ 3. Ut religiosus a monasterio sui iuris ad aliud eiusdem instituti vel foederationis aut confoederationis
transire possit, requiritur et sufficit consensus Superioris maioris utriusque monasterii et capituli monasterii recipientis,
salvis aliis requisitis iure proprio statutis nova professio non requiritur.
§ 4. Ius proprium determinet tempus et modum probationis, quae professioni sodalis in novo instituto
praemittenda est.
§ 5. Ut ad institutum saeculare aut ad societatem vitae apostolicae vel ex illis ad institutum religiosum fiat
transitus, requiritur licentia Sanctae Sedis, cuius mandatis standum est.
Can. 685 - § 1. Usque ad emissionem professionis in novo instituto, manentibus votis, iura et obligationes
quae sodalis in priore instituto habebat, suspenduntur; ab incepta tamen probatione, ipse ad observantiam iuris proprii
novi instituti tenetur.
§ 2. Per professionem in novo instituto sodalis eidem incorporatur, cessantibus votis, iuribus et obligationibus
praecedentibus.
Art. 2
DE EGRESSU AB INSTITUTO
Can. 686 - § 1. Supremus Moderator, de consensu sui consilii, sodali a votis perpetuis professo, gravi de causa
concedere potest indultum exclaustrationis, non tamen ultra triennium, praevio consensu Ordinarii loci in quo
commorari debet, si agitur de clerico.
Indultum prorogare vel illud ultra triennium concedere Sanctae Sedi vel, si de institutis iuris dioecesani agitur,
Episcopo dioecesano reservatur.
§ 2. Pro monialibus indultum exclaustrationis concedere unius Apostolicae Sedis est.
§ 3. Petente supremo Moderatore de consensu sui consilii, exclaustratio imponi potest a Sancta Sede pro
sodale instituti iuris pontificii vel ab Episcopo dioecesano pro sodale instituti iuris dioecesani, ob graves causas, servata
aequitate et caritate.
Can. 687 - Sodalis exclaustratus exoneratus habetur ab obligationibus, quae cum nova suae vitae condicione
componi nequeunt, itemque sub dependentia et cura manet suorum Superiorum et etiam Ordinarii loci, praesertim si de
clerico agitur. Habitum instituti deferre potest, nisi aliud in indulto statuatur. Voce tamen activa et passiva caret.
Can. 688 - § 1. Qui expleto professionis tempore ab instituto egredi voluerit, illud derelinquere potest.
§ 2. Qui perdurante professione temporaria, gravi de causa, petit ut institutum derelinquat, indultum discendi
consequi potest in instituto iuris pontificii a supremo Moderatore de consensu sui consilii; in institutis autem iuris
dioecesani et in monasteriis, de quibus in can.
615, indultum, ut valeat, confirmari debet ab Episcopo domus assignationis.
Can. 689 - § 1. Sodalis, expleta professione temporaria, si iustae causae affuerint a competenti Superiore
maiore, audito suo consilio, a subsequenti professione emittenda excludi potest.
§ 2. Infirmitas physica vel psychica, etiam post professionem contracta, quae, de iudicio peritorum, sodalem,
de quo in § 1, reddit ineptum ad vitam in instituto ducendam, causam constituit eum non admittendi ad professionem
renovendam ad perpetuam emittendam, nisi ob neglentiam instituti vel ob laborem in instituto peractum infirmitas
contracta fuerit.
§ 3. Si vero religiosus, perdurantibus votis temporariis, amens evaserit, etsi novam professionem emittere non
valeat, ab instituto tamen dimitti non potest.
Can. 690 - § 1. Qui, expleto novitiatu vel post professionem, legitime ab instituto egressus fuerit, a
Moderatore supremo de consensu sui consilii rursus admitti potest sine onere repetendi erga sodales instituti amittit
presbyter; revocata autem eadem probationem praeviam professioni temporariae et tempus votorum ante professionem
perpetuam praemittendum, ad normam cann. 655 et 657.
§ 2. Eadem facultate gaudet Superior monasterii sui iuris cum consensu sui consilii.
Can. 691 - § 1. Professus a votis perpetuis indultum discedendi ab instituto ne petat, nisi ob gravissimas
causas coram Domino perpensas; petitionem suam deferat supremo instituti Moderatori, qui eam una cum voto suo
suique consilii auctoritati competenti transmittat.
§ 2. Huiusmodi indultum in institutis iuris pontificii Sedi Apostolicae reservatur; in institutis vero iuris
dioecesani, id etiam Episcopus dioecesis, in qua domus assignationis sita est, concedere potest.

