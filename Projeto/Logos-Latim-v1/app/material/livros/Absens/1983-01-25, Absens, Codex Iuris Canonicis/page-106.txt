11 LIBER VII: DE PROCESSIBUS
12
12.1

PARS I DE IUDICIIS IN GENERE

Can. 1400 - § 1. Obiectum iudicii sunt:
1_ personarum physicarum vel iuridicarum iura persequenda aut vindicanda, vel facta iuridica declaranda;
2_ delicta, quod spectat ad poenam irrogandam vel declarandam.
§ 2. Attamen controversiae ortae ex actu potestatis administrativae deferri possunt solummodo ad Superiorem
vel ad tribunal administrativum.
Can. 1401 - Ecclesia iure proprio et exclusivo cognoscit:
1_ de causis quae respiciunt res spirituales et spiritualibus adnexas;
2_ de violatione legum ecclesiasticarum deque omnibus in quibus inest ratio peccati, quod attinet ad culpae
definitionem et poenarum ecclesiasticarum irrogationem.
Can. 1402 - Omnia Ecclesiae tribunalia reguntur canonibus qui sequuntur, salvis normis tribunalium
Apostolicae Sedis.
Can. 1403 - § 1. Causae canonizationis Servorum Dei reguntur peculiari lege pontificia.
§ 2. Iisdem causis applicantur praeterea praescripta huius Codicis, quoties in eadem lege ad ius universale
remissio fit vel de normis agitur quae, ex ipsa rei natura, easdem quoque causas afficiunt.
TITULUS I DE FORO COMPETENTI
Can. 1404 - Prima Sedes a nemine iudicatur.
Can. 1405 - § 1 Ipsius Romani Pontificis dumtaxat ius est iudicandi in causis de quibus in can. 1401:
1_ eos qui supremum tenent civitatis magistratum;
2_ Patres Cardinales;
3_ Legatos Sedis Apostolicae, et in causis poenalibus Episcopos;
4_ alias causas quas ipse ad suum advocaverit iudicium.
§ 2. Iudex de actu vel instrumento a Romano Pontifice in forma specifica confirmato videre non potest, nisi
ipsius praecesserit mandatum.
§ 3. Rotae Romanae reservatur iudicare:
1_ Episcopos in contentiosis, firmo praescripto can. 1419, § 2;
2_ Abbatem primatem, vel Abbatem superiorem congregationis monasticae, et supremum Moderatorem
institutorum religiosorum iuris pontificii;
3_ dioeceses aliasve personas ecclesiasticas, sive physicas sive iuridicas, quae Superiorem infra Romanum
Pontificem non habent.
Can. 1406 - § 1. Violato praescripto can. 1404, acta et decisiones pro infectis habentur.
§ 2. In causis, de quibus in can. 1405, aliorum iudicum incompetentia est absoluta.
Can. 1407 - § 1. Nemo in prima instantia conveniri potest, nisi coram iudice ecclesiastico qui competens sit
ob unum ex titulis qui in cann. 1408-1414 determinantur.
§ 2. Incompetentia iudicis, cui nullus ex his titulis suffragatur, dicitur relativa.
§ 3. Actor sequitur forum partis conventae; quod si pars conventa multiplex forum habet, optio fori actori
conceditur.
Can. 1408 - Quilibet conveniri potest coram tribunali domicilii vel quasi-domicilii.
Can. 1409 - § 1. Vagus forum habet in loco ubi actu commoratur.
§ 2. Is, cuius neque domicilium aut quasi-domicilium neque locus commorationis nota sint, conveniri potest in
foro actoris, dummodo aliud forum legitimum non suppetat.
Can. 1410 - Ratione rei sitae, pars conveniri potest coram tribunali loci, ubi res litigiosa sita est, quoties actio
in rem directa sit, aut de spolio agatur.
Can. 1411 - § 1. Ratione contractus pars conveniri potest coram tribunali loci in quo contractus initus est vel
adimpleri debet, nisi partes concorditer aliud tribunal elegerint.
§ 2. Si causa versetur circa obligationes quae ex alio titulo proveniant, pars conveniri potest coram tribunali
loci, in quo obligatio vel orta est vel est adimplenda.
Can. 1412 - In causis poenalibus accusatus, licet absens, conveniri potest coram tribunali loci, in quo delictum
patratum est.
Can. 1413 - Pars conveniri potest:
1_ in causis quae circa administrationem versantur, coram tribunali loci ubi administratio gesta est;
2_ in causis quae respiciunt hereditates vel legata pia, coram tribunali ultimi domicilii vel quasi-domicilii vel
commorationis, ad normam cann. 1408-1409, illius de cuius hereditate vel legato pio agitur, nisi agatur de mera
exsecutione legati, quae videnda est secundum ordinarias competentiae normas.

