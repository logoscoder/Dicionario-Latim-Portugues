Can. 561 - Sine rectoris aliusve legitimi superioris licentia, nemini licet in ecclesia Eucharistiam celebrare,
sacramenta administrare aliasve sacras functiones peragere; quae licentia danda aut deneganda est ad normam iuris.
Can. 562 - Ecclesiae rector, sub auctoritate loci Ordinarii servatisque legitimis statutis et iuribus quaesitis,
obligatione tenetur prospiciendi ut sacrae unctiones secundum normas liturgicas et canonum praescripta digne in
ecclesia celebrentur, onera fideliter adimpleantur, bona diligenter administrentur, sacrae supellectilis atque aedium
sacrarum conservationi et decori provideatur, neve quidpiam fiat quod sanctitati loci ac reverentiae domui Dei debitae
quoquo modo non congruat.
Can. 563 - Rectorem ecclesiae, etsi ab aliis electum aut praesentatum, loci Ordinarius ex iusta causa, pro suo
prudenti arbitrio ab officio amovere potest, firmo praescripto can. 682,
§ 2.
Art. 2
DE CAPPELLANIS
Can. 564 - Cappellanus est sacerdos, cui stabili modo committitur cura pastoralis, saltem ex parte, alicuius
communitatis aut peculiaris coetus christifidelium, ad normam iuris universalis et particularis exercenda.
Can. 565 - Nisi iure aliud caveatur aut cuidam specialia iura legitime competant, cappellanus nominatur ab
Ordinario loci, cui etiam pertinet praesentatum instituere aut electum confirmare.
Can. 566 - § 1. Cappellanus omnibus facultatibus instructus sit oportet quas recta cura pastoralis requirit.
Praeter eas quae iure particulari aut speciali delegatione conceduntur, cappellanus vi officii facultate gaudet audiendi
confessiones fidelium suae curae commissorum, verbi Dei eis praedicandi, Viaticum et unctionem infirmorum
administrandi necnon sacramentum confirmationis eis conferendi, qui in periculo mortis versentur. § 2. In
valetudinariis, carceribus et itineribus maritimis, cappellanus praeterea facultatem habet, his tantum in locis
exercendam, a censuris latae sententiae non reservatis neque declaratis absolvendi, firmo tamen praescripto can. 976.
Can. 567 - § 1. Ad nominationem cappellani domus instituti religiosi laicalis, Ordinarius loci ne procedat, nisi
consulto Superiore, cui ius est, audita communitate, quemdam sacerdotem proponere.
§ 2. Cappellani est liturgicas functiones celebrare aut moderari; ipsi tamen non licet in regimine interno
instituti sese immiscere.
Can. 568 - Pro iis qui ob vitae condicionem ordinaria parochorum cura frui non valent, uti sunt migrantes,
exsules, profugi, nomades, navigantes, constituantur, quatenus fieri possit, cappellani.
Can. 569 - Cappellani militum legibus specialibus reguntur.
Can. 570 - Si communitatis aut coetus sedi adnexa est ecclesia non paroecialis, cappellanus sit rector ipsius
ecclesiae, nisi cura communitatis aut ecclesiae aliud exigat.
Can. 571 - In exercitio sui pastoralis muneris, cappellanus debitam cum parocho servet coniunctionem.
Can. 572 - Quod attinet ad amotionem cappellani, servetur praescriptum can. 563.
4 CODEX IURIS CANONICIS (ROMAN CATHOLIC CHURCH--CODE OF LAW)
Auctoritatae Ioannis Pauli PP. II Promulgatus Datum Romae, die xxv Ianuarii, anno MCMLXXXIII
3.4

PARS III DE INSTITUTIS VITAE CONSECRATAE ET DE SOCIETATIBUS VITAE APOSTOLICAE

3.4.1

SECTIO I DE INSTITUTIS VITAE CONSECRATAE

TITULUS I NORMAE COMMUNES OMNIBUS INSTITUTIS VITAE CONSECRATAE
Can. 573 - § 1. Vita consecrata per consiliorum evangelicorum professionem est stabilis vivendi forma qua
fideles, Christum sub actione Spiritus Sancti pressius sequentes, Deo summe dilecto totaliter dedicantur ut, in Eius
honorem atque Ecclesiae aedificationem mundique salutem novo et peculiari titulo dediti, caritatis perfectionem in
servitio Regni Dei consequantur et, praeclarum in Ecclesia signum effecti, caelestem gloriam praenuntient.
§ 2. Quam vivendi formam in institutis vitae consecratae, a competenti Ecclesiae auctoritate canonice erectis,
libere assumunt christifideles, qui per vota aut alia sacra ligamina iuxta proprias institutorum leges, consilia evangelica
castitatis, paupertatis et oboedientiae profitentur et per caritatem, ad quam ducunt, Ecclesiae eiusque mysterio speciali
modo coniunguntur.
Can. 574 - § 1. Status eorum, qui in huiusmodi institutis consilia evangelica profitentur, ad vitam et
sanctitatem Ecclesiae pertinet, et ideo ab omnibus in Ecclesia fovendus et promovendus est.
§ 2. Ad hunc statum quidam christifideles specialiter a Deo vocantur, ut in vita Ecclesiae peculiari dono
fruantur et, secundum finem et spiritum instituti, eiusdem missioni salvificae prosint.
Can. 575 - Consilia evangelica in Christi Magistri doctrina et exemplis fundata, donum sunt divinum, quod
Ecclesia a Domino accepit Eiusque gratia semper conservat.
Can. 576 - Competentis Ecclesiae auctoritatis est consilia e interpretari, eorundem praxim legibus moderati
atque stabiles inde vivendi formas canonica approbatione constituere itemque,pro parte sua, curare ut instituta
secundum spiritum fundatorum et sanas traditiones crescant et floreant.
Can. 577 - Permulta in Ecclesia sunt instituta vitae consecratae, quae donationes habent differentes secundum
gratiam quae data est eis: Christum, enim, pressius sequuntur sive orantem, sive Regnum Dei annuntiantem, sive
hominibus benefacientem, sive cum eis in saeculo conversantem, semper autem voluntatem Patris facientem.

