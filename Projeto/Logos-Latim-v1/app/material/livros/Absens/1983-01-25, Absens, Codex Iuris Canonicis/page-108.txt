§ 2. Eidem praeesse debet, quatenus fieri potest, Vicarius iudicialis vel Vicarius iudicialis adiunctus.
Can. 1427 - § 1. Si controversia sit inter religiosos vel domos eiusdem instituti religiosi clericalis iuris
pontificii, iudex primae instantiae, nisi aliud in constitutionibus caveatur, est Superior provincialis, aut, si monasterium
sit sui iuris, Abbas localis.
§ 2. Salvo diverso constitutionum praescripto, si res contentiosa agatur inter duas provincias, in prima
instantia iudicabit per se ipse vel per delegatum supremus Moderator; si inter duo monasteria, Abbas superior
congregationis monasticae.
§ 3. Si demum controversia enascatur inter religiosas personas physicas vel iuridicas diversorum institutorum
religiosorum, aut etiam eiusdem instituti clericalis iuris dioecesani vel laicalis, aut inter personam religiosam et
clericum saecularem vel laicum vel personam iuridicam non religiosam, iudicat in prima instantia tribunal
dioecesanum.
Art. 2
DE AUDITORIBUS ET RELATORIBUS
Can. 1428 - § 1. Iudex vel tribunalis collegialis praeses possunt auditorem designare ad causae instructionem
peragendam, eum seligentes aut ex tribunalis iudicibus aut ex personis ab Episcopo ad hoc munus approbatis.
§ 2. Episcopus potest ad auditoris munus approbare clericos vel laicos, qui bonis moribus, prudentia et
doctrina fulgeant.
§ 3. Auditoris est, secundum iudicis mandatum, probationes tantum colligere easque collectas iudici tradere;
potest autem, nisi iudicis mandatum obstet, interim decidere quae et quomodo probationes colligendae sint, si forte de
hac re quaestio oriatur, dum ipse munus suum exercet.
Can. 1429 - Tribunalis collegialis praeses debet unum ex iudicibus collegii ponentem seu relatorem designare,
qui in coetu iudicum de causa referat et sententias in scriptis redigat; in ipsius locum idem praeses alium ex iusta causa
substituere potest.
Art. 3
DE PROMOTORE IUSTITIAE, VINCULI DEFENSORE ET NOTARIO
Can. 1430 - Ad causas contentiosas, in quibus bonum publicum in discrimen vocari potest, et ad causas
poenales constituatur in dioecesi promotor iustitiae, qui officio tenetur providendi bono publico.
Can. 1431 - § 1. In causis contentiosis, Episcopi dioecesani est iudicare utrum bonum publicum in discrimen
vocari possit necne, nisi interventus promotoris iustitiae lege praecipiatur vel ex natura rei evidenter necessarius sit.
§ 2. Si in praecedenti instantia intervenerit promotor iustitiae, in ulteriore gradu huius interventus praesumitur
necessarius.
Can. 1432 - Ad causas, in quibus agitur de nullitate sacrae ordinationis aut de nullitate vel solutione
matrimonii, constituatur in dioecesi defensor vinculi, qui officio tenetur proponendi et exponendi omnia quae
rationabiliter adduci possint adversus nullitatem vel solutionem.
Can. 1433 - In causis in quibus promotoris iustitiae aut defensoris vinculi praesentia requiritur, iis non citatis,
acta irrita sunt, nisi ipsi, etsi non citati, revera interfuerint, aut saltem ante sententiam, actis inspectis, munere suo fungi
potuerint.
Can. 1434 - Nisi aliud expresse caveatur:
1_ quoties lex praecipit ut iudex partes earumve alteram audiat, etiam promotor iustitiae et vinculi defensor, si
iudicio intersint, audiendi sunt;
2_ quoties instantia partis requiritur ut iudex aliquid decernere possit, instantia promotoris iustitiae vel vinculi
defensoris, qui iudicio intersint, eandem vim habet.
Can. 1435 - Episcopi est promotorem iustitiae et vinculi defensorem nominare, qui sint clerici vel laici,
integrae famae, in iure canonico doctores vel licentiati, ac prudentia et iustitiae zelo probati.
Can. 1436 - § 1. Eadem persona, non autem in eadem causa, officium promotoris iustitiae et defensoris
vinculi gerere potest.
§ 2. Promotor et defensor constitui possunt tum ad universitatem causarum tum ad singulas causas; possunt
autem ab Episcopo, iusta de causa, removeri.
Can. 1437 - § 1. Cuilibet processui intersit notarius, adeo ut nulla habeantur acta, si non fuerint ab eo
subscripta.
§ 2. Acta, quae notarii conficiunt, publicam fidem faciunt.
CAPUT II DE TRIBUNALI SECUNDAE INSTANTIAE
Can. 1438 - Firmo praescripto can. 1444, § 1, n. 1:
1_ a tribunali Episcopi suffraganei appellatur ad tribunal Metropolitae, salvo praescripto can. 1439;
2_ in causis in prima instantia pertractatis coram Metropolita fit appellatio ad tribunal quod ipse, probante
Sede Apostolica, stabiliter designaverit;
3_ pro causis coram Superiore provinciali actis tribunal secundae instantiae est penes supremum
Moderatorem; pro causis actis coram Abbate locali, penes Abbatem superiorem congregationis monasticae.

