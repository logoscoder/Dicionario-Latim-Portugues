Can. 358 - Cardinali, cui a Romano Pontifice hoc munus committitur ut in aliqua sollemni celebratione vel
personarum coetu eius personam sustineat, uti "Legatus a latere," scilicet tamquam eius alter ego, sicuti et illi cui
adimplendum concreditur tamquam ipsius "misso speciali" certum munus pastorale, ea tantum competunt quae ab ipso
Romano Pontifice eidem demandantur.
Can. 359 - Sede Apostolica vacante, Cardinalium Collegium ea tantum in Ecclesia gaudet potestate, quae in
peculiari lege eidem tribuitur.
CAPUT IV DE CURIA ROMANA
Can. 360 - Curia Romana, qua negotia Ecclesiae universae Summus Pontifex expedire solet et qua nomine et
auctoritate ipsius munus explet in bonum et in servitium Ecclesiarum, constat Secretaria Status seu Papali, Consilio pro
publicis Ecclesiae negotiis, Congregationibus, Tribunalibus, aliisque Institutis, quorum omnium constitutio et
competentia lege peculiari definiuntur.
Can. 361 - Nomine Sedis Apostolicae vel Sanctae Sedis in hoc Codice veniunt non solum Romanus Pontifex,
sed etiam, nisi ex rei natura vel sermonis contextu aliud appareat, Secretaria Status, Consilium pro publicis Ecclesiae
negotiis, aliaque Romanae Curiae Instituta.
CAPUT V DE ROMANI PONTIFICIS LEGATIS
Can. 362 - Romano Pontifici ius est nativum et independens Legatos suos nominandi ac mittendi sive ad
Ecclesias particulares in variis nationibus vel regionibus, sive simul ad Civitates et ad publicas Auctoritates, itemque
eos transferendi et revocandi, servatis quidem normis iuris internationalis, quod attinet ad missionem et revocationem
Legatorum apud Res Publicas constitutorum.
Can. 363 - § 1. Legatis Romani Pontificis officium committitur ipsius Romani Pontificis stabili modo gerendi
personam apud Ecclesias particulares aut etiam apud Civitates et publicas Auctoritates, ad quas missi sunt.
§ 2. Personam gerunt Apostolicae Sedis ii quoque, qui in pontificam Missionem ut Delegati aut Observatores
deputantur apud Consilia internationalia aut apud Conferentias et Conventus.
Can. 364 - Praecipuum munus Legati pontifici est ut firmiora et efficaciora in dies reddantur unitatis vincula,
quae inter Apostolicam Sedem et Ecclesias particulares intercedunt. Ad pontificium ergo Legatum pertinet pro sua
dicione:
1_ ad Apostolicam Sedem notitias mittere de condicionibus in quibus versantur Ecclesiae particulares, deque
omnibus quae ipsam vitam Ecclesiae et bonum animarum attingant;
2_ Episcopis actione et consilio adesse, integro quidem manente eorundem legitimae potestatis exercitio;
3_ crebras fovere relationes cum Episcoporum conferentia, eidem omnimodam operam praebendo;
4_ ad nominationem Episcoporum quod attinet, nomina candidatorum Apostolicae Sedi transmittere vel
proponere necnon processum informativum de promovendis instruere, secundum normas ab Apostolica Sede datas;
5_ anniti ut promoveantur res quae ad progressum et consociatam populorum operam spectant;
6_ operam conferre cum Episcopis, ut opportuna foveantur commercia inter Ecclesiam catholicam et alias
Ecclesias vel communitates ecclesiales, immo et religiones non christianas;
7_ ea quae pertinent ad Ecclesiae et Apostolicae Sedis missionem, consociata cum Episcopis actione, apud
moderatores Civitatis tueri;
8_ exercere praeterea facultates et cetera explere mandata quae ipsi ab Apostolica Sede committantur.
Can. 365 - § 1. Legati pontificii, qui simul legationem apud Civitates iuxta iuris internationalis normas
exercet, munus quoque peculiare est:
1_ promovere et fovere necessitudines inter Apostolicam Sedem et Auctoritates Rei Publicae;
2_ quaestiones pertractare quae ad relationes inter Ecclesiam et Civitatem pertinent; et peculiari modo agere de
concordatis aliisque huiusmodi conventionibus conficiendis et ad effectum deducendis.
§ 2. In negotiis, de quibus in § 1, expediendis, prout adiuncta suadeant, Legatus pontificius sententiam et
consilium Episcoporum dicionis ecclesiasticae exquirere ne omittat, eosque de negotiorum cursu certiores faciat.
Can. 366 - Attenta peculiari Legati muneris indole:
1_ sedes Legationis pontificae a potestate regiminis Ordinarii loci exempta est, nisi agatur de matrimoniis
celebrandis;
2_ Legato pontificio fas est, praemonitis, quantum fieri potest, locorum Ordinariis, in omnibus ecclesiis suae
legationis liturgicas celebrationes, etiam in pontificalibus, peragere.
Can. 367 - Pontificii Legati munus non exspirat vacante Sede Apostolica, nisi aliud in litteris pontificiis
statuatur; cessat autem expleto mandato, revocatione eidem intimata, renuntiatione a Romano Pontifice acceptata.
3.3.2

SECTIO II DE ECCLESIIS PARTICULARIBUS DEQUE EARUNDEM COETIBUS

TITULUS I DE ECCLESIIS PARTICULARIBUS ET DE AUCTORITATE IN IISDEM CONSTITUTA
CAPUT I DE ECCLESIIS PARTICULARIBUS
Can. 368 - Ecclesiae particulares, in quibus una et unica Ecclesia catholica exsistit, sunt imprimis dioeceses,
quibus nisi aliud constet, assimilantur praelatura territorialis et abbatia territorialis, vicariatus apostolicus et praefectura
apostolica necnon administratio apostolica stabiliter erecta.

