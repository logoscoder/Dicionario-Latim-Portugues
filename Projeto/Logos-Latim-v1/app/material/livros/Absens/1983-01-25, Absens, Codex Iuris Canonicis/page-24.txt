praestitus pro erectione domus instituti religiosi valet etiam ad erigendam in eadem domo vel ecclesia ei adnexa
consociationem quae illius instituti sit propria.
Can. 313 - Consociatio publica itemque consociationum publicarum confoederatio ipso decreto quo ab
auctoritate ecclesiastica ad normam can. 312 competenti erigitur, persona iuridica constituitur et missionem recipit,
quatenus requiritur, ad fines quos ipsa sibi nomine Ecclesiae persequendos proponit.
Can. 314 - Cuiuslibet consociationis publicae statuta, eorumque recognitio vel mutatio, approbatione indigent
auctoritatis ecclesiasticae cui competit consociationis erectio ad normam can. 312, § 1.
Can. 315 - Consociationes publicae incepta propriae indoli congrua sua sponte suscipere valent, eaedemque
reguntur ad normam statutorum, sub altiore tamen directione auctoritatis ecclesiasticae, de qua in can. 312, § 1.
Can. 316 - § 1. Qui publice fidem catholicam abiecerit vel a communione ecclesiastica defecerit vel
excommunicatione irrogata aut declarata irretitus sit, valide in consociationes publicas recipi nequit.
§ 2. Qui legitime adscripti in casum inciderint de quo in § 1, praemissa monitione, a consociatione
dimittantur, servatis eius statutis et salvo iure recursus ad auctoritatem ecclesiasticam, de qua in can. 312, § 1.
Can. 317 - § 1. Nisi aliud in statutis praevideatur, auctoritatis ecclesiasticae, de qua in can.
312, § 1, est consociationis publicae moderatorem ab ipsa consociatione publica electum confirmare aut
praesentatum instituere aut iure proprio nominare; cappellanum vero seu assistentem ecclesiasticum, auditis ubi id
expediat consociationis officialibus maioribus, nominat auctoritas ecclesiastica.
§ 2. Norma in § 1 statuta valet etiam pro consociationibus a sodalibus institutorum religiosorum vi apostolici
privilegii extra proprias ecclesias vel domos erectis; in consociationibus vero a sodalibus institutorum religiosorum in
propria ecclesia vel domo erectis, nominatio aut confirmatio moderatoris et cappellani pertinet ad Superiorem instituti,
ad normam statutorum.
§ 3. In consociationibus quae non sunt clericales, laici exercere valent munus moderatoris; cappellanus seu
assistens ecclesiasticus ad illud munus ne assumatur, nisi aliud in statutis caveatur.
§ 4. In publicis christifidelium consociationibus quae directe ad apostolatum exercendum ordinantur,
moderatores ne ii sint, qui in factionibus politicis officium directionis adimplent.
Can. 318 - § 1. In specialibus adiunctis, ubi graves rationes id requirant, potest ecclesiastica auctoritas, de qua
in can. 312, § 1, designare commissarium, qui eius nomine consociationem ad tempus moderetur.
§ 2. Moderatorem consociationis publicae iusta de causa removere potest qui eum nominavit aut confirmavit,
auditis tamen tum ipso moderatore tum consociationis officialibus maioribus ad normam statutorum; cappellanum vero
removere potest, ad normam cann.
192-195, qui eum nominavit.
Can. 319 - § 1. Consociatio publica legitime erecta, nisi aliud cautum sit, bonaquae possidet ad normam
statutorum administrat sub superiore directione auctoritatis ecclesiasticae de qua in can. 312, § 1, cui quotannis
administrationis rationem reddere debet.
§ 2. Oblationum quoque et eleemosynarum, quas collegerit, eidem auctoritati fidelem erogationis rationem
reddere debet.
Can. 320 - § 1. Consociationes a Sancta Sede erectae nonnisi ab eadem supprimi possunt.
§ 2. Ob graves causas ab Episcoporum conferentia supprimi possunt consociationes ab eadem erectae; ab
Episcopo dioecesano consociationes a se erectae, et etiam consociationes ex apostolico indulto a sodalibus institutorum
religiosorum de consensu Episcopi dioecesani erectae.
§ 3. Consociatio publica ac auctoritate competenti ne supprimatur, nisi auditis eius moderatore aliisque
officialibus maioribus.
CAPUT III DE CHRISTIFIDELIUM CONSOCIATIONIBUS PRIVATIS
Can. 321 - Consociationes privata christifideles secundum statutorum praescripta dirigunt et moderantur.
Can. 322 - § 1. Consociatio christifidelium privata personalitatem iuridicam acquirere potest per decretum
formale auctoritatis ecclesiasticae competentis, de qua can. 312.
§ 2. Nulla christifidelium consociatio privata personalitatem iuridicam acquirere potest, nisi eius statuta ab
auctoritate ecclesiastica, de qua in can. 312, § 1, sint probata; statutorum vero probatio consociationis naturam privatam
non immutat.
Can. 323 - § 1. Licet christifidelium consociationes privatae autonomia gaudeant ad normam can. 321,
subsunt vigilantiae auctoritatis ecclesiasticae ad normam can. 305, itemque eiusdem auctoritatis regimini.
§ 2. Ad auctoritatem ecclesiasticam etiam spectat, servata quidem autonomia consociationibus privatis
propria, invigilare et curare ut virium dispersio vitetur, earumque apostolatus exercitium ad bonum commune ordinetur.
Can. 324 - § 1. Christifidelium consociatio privata libere sibi moderatorem et officiales designat, ad normam
statutorum.
§ 2. Christifidelium consociatio privata consiliarium spiritualem, si quemdam exoptet, libere sibi eligere
potest inter sacerdotes ministerium legitime in dioecesi exercentes; qui tamen indiget confirmatione Ordinarii loci.
Can. 325 - § 1. Christifidelium consociatio privata ea bona quae possidet libere administrat, iuxta statutorum
praescripta, salvo iure auctoritatis ecclesiasticae competentis vigilandi ut bona fines associationis adhibeantur.

