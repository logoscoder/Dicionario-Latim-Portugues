Can. 627 - § 1. Ad normam constitutionum, Superiores proprium habeant consilium, cuius opera in munere
exercendo utantur oportet.
§ 2. Praeter casus in iure universali praescriptos, ius proprium determinet casus in quibus consensus vel
consilium ad valide agendum requirantur ad normam can. 127 exquirendum.
Can. 628 - § 1. Superiores qui iure proprio instituti ad hoc munus designatur, statis temporibus domos et
sodales sibi commissios iuxta normas eiusdem iuris proprii visitent.
§ 2. Episcopi dioecesani ius et officium est visitare etiam quoad disciplinam religiosam:
1_ monasteria sui iuris de quibus in can. 615;
2_ singulas domos instituti iuris dioecesani in proprio territorio sitas.
§ 3. Sodales fiducialiter agant cum visitatore, cui legitime interroganti respondere tenentur secundum
veritatem in caritate; nemini vero fas est quoquo modo sodales ab hac obligatione avertere, aut visitationis scopum
aliter impedire.
Can. 629 - In sua quisque domo Superiores commorentur, nec ab eadem discedant, nisi ad normam iuris
proprii.
Can. 630 - § 1. Superiores sodalibus debitam agnoscant libertatem circa paenitentiae sacramentum et
conscientiae moderamen, salva tamen instituti disciplina.
§ 2. Solliciti sint Superiores ad normam iuris proprii, ut sodalibus idonei confessarii praesto sint, apud quos
frequenter confiteri possint.
§ 3. In monasteriis monialium, in domibus formationis et in communitatibus numerosioribus laicalibus
habeantur confessarii ordinarii ab Ordinario loci probati, collatis consiliis cum communitate, nulla tamen acta
obligatione ad illos accedendi.
§ 4. Subditorum confessiones Superiores ne audiant, nisi sponte sua sodales id petant.
§ 5. Sodales cum fiducia Superiores adeant, quibus animum suum libere ac sponte aperire possunt. Vetantur
autem Superiores eos quoquo modo inducere ad conscientiae manifestationem sibi peragendam.
Art. 2
DE CAPITULIS
Can. 631 - § 1. Capitulum generale, quod supremam auctoritatem ad normam constitutionum in instituto
obtinet, ita efformetur ut totum institutum repraesentans, verum signum eiusdem unitatis in caritate evadat. Eius
praecipue est: patrimonium instituti de quo in can. 578, tueri et accommodatam renovationem iuxta ipsum promovere,
Moderatorem supremum eligere, maiora negotia tractare, necnon normas edicere, quibus omnes parere tenentur.
§ 2. Composito et ambitus potestatis capituli definiantur in constitutionibus; ius proprium ulterius determinet
ordinem servandum in celebratione capituli, praesertim quod ad electiones et rerum agendarum rationes attinet.
§ 3. Iuxta normas in iure proprio determinatas, non modo provinciae et communitates locales, sed etiam
quillibet sodalis optata sua et suggestiones capitulo generali libere mittere potest.
Can. 632 - Ius proprium accurate determinet quae pertineant ad alia instituti capitula et ad alias coadunationes,
nempe ad eorum naturam, auctoritatem, compositionem, modum procedendi et tempus celebrationis.
Can. 633 - § 1. Organa participationis vel consultationis munus sibi commissum fideliter expleant ad normam
iuris universalis et proprii, eademque suo modo curam et participationem omnium sodalium pro bono totius instituti vel
communitatis exprimant.
§ 2. In his mediis participationis et consultationis instituendis et adhibendis sapiens servetur discretio, atque
modus eorum agendi indoli et fini instituti sit conformis.
Art. 3
DE BONIS TEMPORALIBUS EORUMQUE ADMINISTRATIONE
Can. 634 - § 1. Instituta, provinciae et domus, utpote personae iuridicae ipso iure, capaces sunt acquirendi,
possidendi, administrandi et alienandi bona temporalia, nisi haec capacitas in constitutionibus excludatur vel coarctetur.
§ 2. Vitent tamen quamlibet speciem luxus, immoderati lucri et bonorum cummulationis.
Can. 635 - § 1. Bona temporalia institutorum religiosorum, utpote ecclesiastica, reguntur praescriptis Libri V
"De bonis Ecclesiae temporalibus," nisi aliud expresse caveatur.
§ 2. Quodlibet tamen institutum aptas normas statuat de usu et administratione bonorum, quibus paupertas sibi
propria foveatur, defendatur et exprimatur.
Can. 636 - § 1. In quolibet instituti et similiter in qualibet provincia quae a Superiore maiore regitur, habeatur
oeconomus, a Superiore maiore distinctus et ad normam iuris proprii constitutus, qui administrationem bonorum gerat
sub directione respectivi Superioris. Etiam in communitatibus localibus instituatur, quantum fieri potest, oeconomus a
Superiore locali distinctus.
§ 2. Tempore et modo iure proprio statutis, oeconomi et alii administratores auctoritati competenti peractae
administrationis rationem reddant.
Can. 637 - Monasteria sui iuris, de quibus in can. 615, Ordinario loci rationem administrationis reddere debent
semel in anno; Loci Ordinario insuper ius esto cognoscendi de rationibus oeconomicis domus religiosae iuris
dioecesani.

