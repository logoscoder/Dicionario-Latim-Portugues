Can. 1088 - Invalide matrimonium attentant, qui voto publico perpetuo castitatis in instituto religioso adstricti
sunt.
Can. 1089 - Inter virum et mulierem abductam vel saltem retentam intuitu matrimonii cum ea contrahendi,
nullum matrimonium consistere potest, nisi postea mulier a raptore separata et in loco tuto ac libero constituta,
matrimonium sponte eligat.
Can. 1090 - § 1. Qui intuitu matrimonii cum certa persona ineundi, huius coniugi vel proprio coniugi mortem
intulerit, invalide hoc matrimonium attentat.
§ 2. Invalide quoque matrimonium inter se attentant qui mutua opera physica vel morali mortem coniugi
intulerunt.
Can. 1091 - § 1. In linea recta consanguinitatis matrimonium irritum est inter omnes ascendentes et
descendentes tum legitimos tum naturales.
§ 2. In linea collaterali irritum est usque ad quartum gradum inclusive.
§ 3. Impedimentum consanguinitatis non multiplicatur.
§ 4. Numquam matrimonium permittatur, si quod subest dubium num partes sint consanguineae in aliquo
gradu lineae rectae aut in secundo gradu lineae collateralis.
Can. 1092 - Affinitas in linea recta dirimit matrimonium in quolibet gradu.
Can. 1093 - Impedimentum publicae honestatis oritur ex matrimonio invalido post instauratam vitam
communem aut ex notorio vel publico concubinatu; et nuptias dirimit in primo gradu lineae rectae inter virum et
consanguineas mulieris, ac vice versa.
Can. 1094 - Matrimonium inter se valide contrahere nequeunt qui cognatione legali ex adoptione orta, in linea
recta aut in secundo gradu lineae collateralis, coniuncti sunt.
CAPUT IV DE CONSENSU MATRIMONIALI
Can. 1095 - Sunt incapaces matrimonii contrahendi:
1_ qui sufficienti rationis usu carent;
2_ qui laborant gravi defectu discretionis iudicii circa iura et officia matrimonialia essentialia mutuo tradenda
et acceptanda;
3_ qui ob causas naturae psychicae obligationes matrimonii essentiales assumere non valent.
Can. 1096 - § 1. Ut consensus matrimonialis haberi possit, necesse est ut contrahentes saltem non ignorent
matrimonium esse consortium permanens inter virum et mulierem ordinatum ad prolem, cooperatione aliqua sexuali,
procreandam.
§ 2. Haec ignorantia post pubertatem non praesumitur.
Can. 1097 - § 1. Error in persona invalidum reddit matrimonium.
§ 2. Error in qualitate personae, etsi det causam contractui, matrimonium irritum non reddit, nisi haec qualitas
directe et principaliter intendatur.
Can. 1098 - Qui matrimonium init deceptus dolo, ad obtinendum consensum patrato, circa aliquam alterius
partis qualitatem, quae suapte natura consortium vitae coniugalis graviter perturbare potest, invalide contrahit.
Can. 1099 - Error circa matrimonii unitatem vel indissolubilitatem aut sacramentalem dignitatem, dummodo
non determinet vel voluntatem, non vitiat consensum matrimonialem.
Can. 1100 - Scientia aut opinio nullitatis matrimonii consensum matrimonialem non necessario excludit.
Can. 1101 - § 1. Internus animi consensus praesumitur conformis verbis vel signis in celebrando matrimonio
adhibitis.
§ 2. At si alterutra vel utraque pars positivo voluntatis actu excludat matrimonium ipsum vel matrimonii
essentiale aliquod elementum, vel essentialem aliquam proprietatem, invalide contrahit.
Can. 1102 - § 1. Matrimonium sub condicione de futuro valide contrahi nequit.
§ 2. Matrimonium sub condicione de praeterito vel de praesenti initum est validum vel non, prout id quod
condicioni subest, exsistit vel non.
§ 3. Condicio autem, de qua in § 2, licite apponi nequit, nisi cum licentia Ordinarii loci scripto data.
Can. 1103 - Invalidum est matrimonium initum ob vim vel metum gravem ab extrinseco, etiam haud consulto
incussum, a quo ut quis se liberet, eligere cogatur matrimonium.
Can. 1104 - § 1. Ad matrimonium valide contrahendum necesse est ut contrahentes sint praesentes una simul
sive per se ipsi, sive per procuratorem.
§ 2. Sponsi consensum matrimonialem verbis exprimant; si vero loqui non possunt, signis aequipollentibus.
Can. 1105 - § 1. Ad matrimonium per procuratorem valide ineundum requiritur:
1_ ut adsit mandatum speciale ad contrahendum cum certa persona;
2_ ut procurator ab ipso mandante designetur, et munere suo per se ipse fungatur.
§ 2. Mandatum, ut valeat, subscribendum est a mandante et praeterea a parocho vel Ordinario loci in quo
mandatum datur, aut a sacerdote ab alterutro delegato, aut a duobus saltem testibus; aut confici debet per documentum
ad normam iuris civilis authenticum.
§ 3. Si mandans scribere nequeat, id in ipso mandato adnotetur et alius testis addatur qui scripturam ipse
quoque subsignet; secus mandatum irritum est.

