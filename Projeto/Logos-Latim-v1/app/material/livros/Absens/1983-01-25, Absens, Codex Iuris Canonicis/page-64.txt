§ 3. Nulla schola, etsi reapse catholica, nomen scholae catholicae gerat, nisi de consensu competentis
auctoritatis ecclesiasticae.
Can. 804 - § 1. Ecclesiae auctoritati subicitur institutio et educatio religiosa catholica quae in quibuslibet
scholis impertitur aut variis communicationis socialis instrumentis procuratur; Episcoporum conferentiae est de hoc
actionis campo normas generales edicere, atque Episcopi dioecesani est eundem ordinare et in eum invigilare.
§ 2. Loci Ordinarius sollicitus sit, ut qui ad religionis institutionem in scholis, etiam non catholicis, deputentur
magistri recta doctrina, vitae christianae testimonio atque arte paedagogica sint praestantes.
Can. 805 - Loci Ordinario pro sua dioecesi ius est nominandi aut approbandi magistros religionis, itemque si
religionis morumve ratio id requirat, amovendi aut exigendi ut amoveantur.
Can. 806 - § 1. Episcopo dioecesano competit ius invigilandi et invisendi scholas catholicas in suo territorio
sitas, eas etiam quae ab institutorum religiosorum sodalibus conditae sint aut dirigantur; eidem item competit
praescripta edere quae ad generalem attinent ordinationem scholarum catholicarum: quae praescripta valent de scholis
quoque quae ab iisdem sodalibus diriguntur, salva quidem eorundem quoad internum earum scholarum moderamen
autonomia.
§ 2. Curent scholarum catholicarum Moderatores, advigilante loci Ordinario, ut institutio quae in iisdem
traditur pari saltem gradu ac in aliis scholis regionis, ratione scientifica sit praestans.
CAPUT II DE CATHOLICIS UNIVERSITATIBUS ALIISQUE STUDIORUM SUPERIORUM
INSTITUTIS
Can. 807 - Ius est Ecclesiae erigendi et moderandi studiorum universitates, quae quidem ad altiorem hominum
culturam et pleniorem personae humanae promotionem necnon ad ipsius Ecclesiae munus docendi implendum
conferant.
Can. 808 - Nulla studiorum universitas, etsi reapse catholica, titulum seu nomen universitatis catholicae gerat,
nisi de consensu competentis auctoritatis ecclesiasticae.
Can. 809 - Episcoporum conferentiae curent ut habeantur, si fieri possit et expediat, studiorum universitates
aut saltem facultates, in ipsarum territorio apte distributae, in quibus variae disciplinae, servata quidem earum
scientifica autonomia, investigentur et tradantur doctrinae catholicae ratione habita.
Can. 810 - § 1. Auctoritati iuxta statuta competenti officium est providendi ut in universitatibus catholicis
nominentur docentes qui praeterquam idoneitate scientifica et paedagogica, doctrinae integritate et vitae probitate
praestent utque, deficientibus his requisitis, servato modo procedendi in statutis definito, a munere removeantur.
§ 2. Episcoporum conferentiae et Episcopi dioecesani, quorum interest, officium habent et ius invigilandi, ut
in iisdem universitatibus principia doctrinae catholicae fideliter servantur.
Can. 811 - § 1. Curet auctoritas ecclesiastica competens ut in universitatibus catholicis erigatur facultas aut
institutum aut saltem cathedra theologiae, in qua lectiones laicis quoque studentibus tradantur.
§ 2. In singulis universitatibus catholicis lectiones habeantur, inquibus eae praecipue tractentur quaestiones
theologicae, quae cum disciplinis earundem facultatum sunt conexae.
Can. 812 - Qui in studiorum superiorum institutis quibuslibet disciplinas tradunt theologicas, auctoritatis
ecclesiasticae competentis mandatum habeant oportet.
Can. 813 - Episcopus dioecesanus impensam habeat curam pastoralem studentium, etiam per paroeciae
erectione, vel saltem per sacerdotes ad hoc stabiliter deputatos, et provideat ut apud universitates, etiam catholicas,
centra habeantur universitaria catholica, quae iuventuti adiutorio sint, praesertim spirituali.
Can. 814 - Quae de universitatibus statuuntur praescripta, pari ratione applicantur aliis studiorum superiorum
institutis.
CAPUT III DE UNIVERSITATIBUS ET FACULTATIBUS ECCLESIASTICIS
Can. 815 - Ecclesiae, vi muneris sui veritatem revelatam nuntiandi, propriae sunt universitates vel facultates
ecclesiasticae ad disciplinas sacras vel cum sacris conexas pervestigandas, atque studentes in iisdem disciplinis
scientifice instituendos.
Can. 816 - § 1. Universitates et facultates ecclesiasticae constitui tantum possunt erectione ab Apostolica Sede
facta aut approbatione ab eadem concessa; eidem competit etiam earundem superius moderamen.
§ 2. Singulae universitates et facultates ecclesiae sua habere debent statuta et studiorum rationem ab
Apostolica Sede approbata.
Can. 817 - Gradus academicos, qui effectus canonicos in Ecclesia habeant, nulla universitas vel facultas
conferre valet, quae non sit ab Apostolica Sede erecta vel approbata.
Can. 818 - Quae de universitatibus catholicis in cann. 810, 812 et 813 statuuntur praescripta, de universitatibus
facultatibusque ecclesiasticis quoque valent.
Can. 819 - Quatenus dioecesis aut instituti religiosi immo vel ipsius Ecclesiae universae bonum id requirat,
debent Episcopi dioecesani aut institutorum Superiores competentes ad universitates vel facultates ecclesiasticas
mittere iuvenes et clericos et sodales indole, virtute et ingenio praestantes.
Can. 820 - Curent universitatum et facultatum ecclesiasticarum Moderatores ac professores ut variae
universitatis facultates mutuam sibi, prout obiectum siverit, praestent operam, utque inter propriam universitatem vel

