Can. 1693 - § 1. Nisi qua pars vel promotor iustitiae processum contentiosum ordinarium petant, processus
contentiosus oralis adhibeatur.
§ 2. Si processus contentiosus ordinarius adhibitus sit et appellatio proponatur, tribunal secundi gradus ad
normam can. 1682, § 2 procedat, servatis servandis.
Can. 1694 - Quod attinet ad tribunalis competentiam, serventur praescripta can. 1673.
Can. 1695 - Iudex, antequam causam acceptet et quotiescumque spem boni exitus perspicit, pastoralia media
adhibeat, ut coniuges concilientur et ad coniugalem convictum restaurandum inducantur.
Can. 1696 - Causae de coniugum separatione ad publicum quoque bonum spectant; ideoque iis interesse
semper debet promotor iustitiae, ad normam can. 1433.
CAPUT III DE PROCESSU AD DISPENSATIONEM SUPER MATRIMONIO RATO ET NON
CONSUMMATO
Can. 1697 - Soli coniuges, vel alteruter, quamvis altero invito, ius habent petendi gratiam dispensationis super
matrimonio rato et non consummato.
Can. 1698 - § 1. Una Sedes Apostolica cognoscit de facto inconsummationis matrimonii et de exsistentia
iustae causae ad dispensationem concedendam.
§ 2. Dispensatio vero ab uno Romano Pontifice conceditur.
Can. 1699 - § 1. Competens ad accipiendum libellum, quo petitur dispensatio, est Episcopus dioecesanus
domicilii vel quasi-domicilii oratoris, qui, si constiterit de fundamento precum, processus instructionem disponere
debet.
§ 2. Si tamen casus propositus speciales habeat difficultates ordinis iuridici vel moralis, Episcopus
dioecesanus consulat Sedem Apostolicam.
§ 3. Adversus decretum quo Episcopus libellum reicit, patet recursus ad Sedem Apostolicam.
Can. 1700 - § 1. Firmo praescripto can. 1681, horum processuum instructionem committat Episcopus,
stabiliter vel in singulis casibus, tribunali suae vel alienae dioecesis aut idoneo sacerdoti.
§ 2. Quod si introducta sit petitio iudicialis ad declarandam nullitatem eiusdem matrimonii, instructio ad idem
tribunal committatur.
Can. 1701 - § 1. In his processibus semper intervenire debet vinculi defensor.
§ 2. Patronus non admittitur, sed, propter casus difficultatem, Episcopus permittere potest ut iurisperiti opera
orator vel pars conventa iuvetur.
Can. 1702 - In instructione uterque coniux audiatur et serventur, quatenus fieri possit, canones de
probationibus colligendis in iudicio contentioso ordinario et in causis de matrimonii nullitate, dummodo cum horum
processum indole componi queant.
Can. 1703 - § 1. Non fit publicatio actorum; iudex tamen, si conspiciat petitioni partis oratricis vel exceptioni
partis conventae grave obstaculum obvenire ob adductas probationes, id parti cuius interest prudenter patefaciat.
§ 2. Parti instanti documentum allatum vel testimonium receptum iudex ostendere poterit et tempus praefinire
ad deductiones exhibendas.
Can. 1704 - § 1. Instructor, peracta instructione, omnia acta cum apta relatione deferat ad Episcopum, qui
votum pro rei veritate promat tum super facto inconsummationis tum super iusta causa ad dispensandum et gratiae
opportunitate.
§ 2. Si instructio processus commissa sit alieno tribunali ad normam can. 1700, animadversiones pro vinculo
in eodem foro conficiantur, sed votum de quo in § 1 spectat ad Episcopum committentem, cui instructor simul cum
actis aptam relationem tradat.
Can. 1705 - § 1. Acta omnia Episcopus una cum suo voto et animadversionibus defensoris vinculi transmittat
ad Sedem Apostolicam.
§ 2. Si, iudicio Apostolicae Sedis, requiratur supplementum instructionis, id Episcopo significabitur, indicatis
elementis circa quae instructio complenda est.
§ 3. Quod si Apostolica Sedes rescripserit ex deductis non constare de inconsummatione, tunc iurisperitus de
quo in can. 1701, § 2 potest acta processus, non vero votum Episcopi, invisere in sede tribunalis ad perpendendum num
quid grave adduci possit ad petitionem denuo proponendam.
Can. 1706 - Rescriptum dispensationis a Sede Apostolica transmittitur ad Episcopum; is vero rescriptum
partibus notificabit et praeterea parocho tum loci contracti matrimonii tum suscepti baptismi quam primum mandabit,
ut in libris matrimoniorum et baptizatorum de concessa dispensatione mentio fiat.
CAPUT IV DE PROCESSU PRAESUMPTAE MORTIS CONIUGIS
Can. 1707 - § 1. Quoties coniugis mors authentico documento ecclesiastico vel civili comprobari nequit, alter
coniux a vinculo matrimonii solutus non habeatur, nisi post declarationem de morte praesumpta ab Episcopo
dioecesano prolatam.
§ 2. Declarationem, de qua in § 1, Episcopus dioecesanus tantummodo proferre valet si, peractis opportunis
investigationibus, ex testium depositionibus, ex fama aut ex indiciis moralem certitudinem de coniugis obitu obtinuerit.
Sola coniugis absentia, quamvis diuturna, non sufficit.
§ 3. In casibus incertis et implexis Episcopus Sedem Apostolicam consulat.

