Can. 1136 - Parentes officium gravissimum et ius primarium habent prolis educationem tum physicam,
socialem et culturalem, tum moralem et religiosam pro viribus curandi.
Can. 1137 - Legitimi sunt filii concepti aut nati ex matrimonio valido vel putativo.
Can. 1138 - § 1. Pater is est, quem iustae nuptiae demonstrant, nisi evidentibus argumentis contrarium
probetur.
§ 2. Legitimi praesumuntur filii, qui nati sunt saltem post dies 180 a die celebrati matrimonii, vel infra dies
300 a die dissolutae vitae coniugalis.
Can. 1139 - Filii illegitimi legitimantur per subsequens matrimonium parentum sive validum sive putativum,
vel per rescriptum Sanctae Sedis.
Can. 1140 - Filii legitimati, ad effectus canonicos quod attinet, in omnibus aequiparantur legitimis, nisi aliud
expresse iure cautum fuerit.
CAPUT IX DE SEPARATIONE CONIUGUM
Art.1
DE DISSOLUTIONE VINCULI
Can. 1141 - Matrimonium ratum et consummatum nulla humana potestate nullaque causa, praeterquam morte,
dissolvi potest.
Can. 1142 - Matrimonium non consummatum inter baptizatos vel inter partem baptizatam et partem non
baptizatam a Romano Pontifice dissolvi potest iusta de causa, utraque parte rogante vel alterutra, etsi altera pars sit
invita.
Can. 1143 - § 1. Matrimonium initum a duobus non baptizatis solvitur ex privilegio paulino in favorem fidei
partis quae baptismum recepit, ipso facto quo novum matrimonium ab eadem parte contrahitur, dummodo pars non
baptizata discedat.
§ 2. Discedere censetur pars non baptizata, si nolit cum parte baptizata cohabitare vel cohabitare sine
contumelia Creatoris, nisi haec post baptismum receptum iustam illi dederit discedendi causam.
Can. 1144 - § 1. Ut pars baptizata novum matrimonium valide contrahat, pars non baptizata semper
interpellari debet an:
1_ velit et ipsa baptismum recipere;
2_ saltem velit cum parte baptizata pacifice cohabitare, sine contumelia Creatoris.
§ 2. Haec interpellatio post baptismum fieri debet; at loci Ordinarius, gravi de causa, permittere potest ut
interpellatio ante baptismum fiat, immo et ab interpellatione dispensare, sive ante sive post baptismum, dummodo
constet modo procedendi saltem summario et extraiudiciali eam fieri non posse aut fore inutilem.
Can. 1145 - § 1. Interpellatio fiat regulariter de auctoritate loci Ordinarii partis conversae; a quo Ordinario
concedendae sunt alteri coniugi, si quidem eas petierit, induciae ad respondendum, eodem tamen monito ut, si induciae
inutiliter praeterlabantur, eius silentium pro responsione negativa habeatur.
§ 2. Interpellatio etiam privatim facta ab ipsa parte conversa valet, immo est licita, si forma superius
praescripta servari nequeat.
§ 3. In utroque casu de interpellatione facta deque eiusdem exitu in foro externo legitime constare debet.
Can. 1146 - Pars baptizata ius habet novas nuptias contrahendi cum parte catholica:
1_ si altera pars negative interpellationi responderit, aut si interpellatio legitime omissa fuerit;
2_ si pars non baptizata, sive iam interpellata sive non, prius perseverans in pacifica cohabitatione sine
contumelia Creatoris, postea sine iusta causa discesserit, firmis praescriptis cann. 1144 et 1145.
Can. 1147 - Ordinarius loci tamen, gravi de causa, concedere potest ut pars baptizata, utens privilegio paulino,
contrahat matrimonium cum parte non catholica sive baptizata sive non baptizata, servatis etiam praescriptis canonum
de matrimoniis mixtis.
Can. 1148 - § 1. Non baptizatus, qui plures uxores non baptizatas simul habeat, recepto in Ecclesia catholica
baptismo, si durum ei sit cum earum prima permanere, unam ex illis, ceteris dimissis, retinere potest. Idem valet de
muliere non baptizata, quae plures maritos non baptizatos simul habeat.
§ 2. In casibus de quibus in § 1, matrimonium, recepto baptismo, forma legitima contrahendum est, servatis
etiam, si opus sit, praescriptis de matrimoniis mixtis et aliis de iure servandis.
§ 3. Ordinarius loci, prae oculis habita condicione morali, sociali, oeconomica locorum et personarum, curet
ut primae uxoris ceterarumque dimissarum necessitatibus satis provisum sit, iuxta normas iustitiae, christianae caritatis
et naturalis aequitatis.
Can. 1149 - Non baptizatus qui, recepto in Ecclesia catholica baptismo, cum coniuge non baptizato ratione
captivitatis vel persecutionis cohabitationem restaurare nequeat, aliud matrimonium contrahere potest, etiamsi altera
pars baptismum interea receperit, firmo praescripto can. 1141.
Can. 1150 - In re dubia privilegium fidei gaudet favore iuris.
Art. 2
DE SEPARATIONE MANENTE VINCULO
Can. 1151 - Coniuges habent officium et ius servandi convictum coniugalem, nisi legitima causa eos excuset.

