§ 2. Catechumeni, per vitae christianae institutionem et tirocinium, apte initientur mysterio salutis atque
introducantur in vitam fidei, liturgiae et caritatis populi Dei atque apostolatus.
§ 3. Conferentiae Episcoporum est statuta edere quibus catechumenatus ordinetur, determinando quaenam a
catechumenis sint praestanda, atque definiendo quaenam eis agnoscantur praerogativae.
Can. 789 - Neophyti, apta institutione ad veritatem evangelicam penitius cognoscendam et officia per
baptismum suscepta implenda efformentur; sincero amore erga Christum eiusque Ecclesiam imbuantur.
Can. 790 - § 1. Episcopi dioecesani in territoriis missionis est:
1_ promovere, moderari et coordinare incepta et opera, quae ad actionem missionalem spectant;
2_ curare ut debitae ineantur conventiones cum Moderatoribus institutorum quae operi missionali se dedicant,
utque relationes cum iisdem in bonum cedant missionis.
§ 2. Praescriptis ab Episcopo dioecesano de quibus in § 1, n. 1 editis, subsunt omnes missionarii, etiam
religiosi eorumque auxiliares in eius dicione degentes.
Can. 791 - In singulis dioecesibus ad cooperationem missionalem fovendam:
1_ promoveantur vocationes missionales;
2_ sacerdos deputetur ad incepta pro missionibus efficaciter promovenda, praesertim "Pontificia Opera
Missionalia";
3_ celebretur dies annualis pro missionibus;
4_ solvatur quotannis congrua pro missionibus stips, Sanctae Sedi transmittenda.
Can. 792 - Episcoporum conferentiae opera instituant ac promoveant, quibus ii qui e terris missionum laboris
aut studii causa ad earundem territorium accedant, fraterne recipiantur et congruenti pastorali cura adiuventur.
5.3

TITULUS III DE EDUCATIONE CATHOLICA

Can. 793 - § 1. Parentes, necnon qui eorum locum tenent, obligatione adstringuntur et iure gaudent prolem
educandi; parentes catholici officium quoque habent ea eligendi media et instituta quibus, iuxta locorum adiuncta,
catholicae filiorum educationi aptius prospicere queant.
§ 2. Parentibus ius et etiam iis fruendi auxiliis a societate civili praestandis, quibus in catholica educatione
filiorum procuranda indigeant.
Can. 794 - § 1. Singulari ratione officium et ius educandi spectat ad Ecclesiam, cui divinitus missio concredita
est homines adiuvandi, ut ad christianae vitae plenitudinem pervenire valeant.
§ 2. Animarum pastoribus officium est omnia disponendi, ut educatione catholica omnes fideles fruantur.
Can. 795 - Cum vera educatio integram persequi debeat personae humanae formationem, spectantem ad finem
eius ultimum et simul ad bonum commune societatum, pueri et iuvenes ita excolantur ut suas dotes physicas, morales et
intellectuales harmonice evolvere valeant, perfectiorem responsabilitatis sensum libertatisque rectum usum acquirant et
ad vitam socialem active participandam conformentur.
CAPUT I DE SCHOLIS
Can. 796 - § 1. Inter media ad excolendam educationem christifideles magni faciant scholas, quae quidem
parentibus, in munere educationis implendo, praecipuo auxilio sunt.
§ 2. Cum magistris scholarum, quibus filios educandos concredant, parentes arcte cooperentur oportet;
magistri vero in officio suo persolvendo intime collaborent cum parentibus, qui quidem libenter audiendi sunt
eorumque consociationes vel conventus instaurentur atque magni existimentur.
Can. 797 - Parentes in scholis eligendis vera libertate gaudeant oportet; quare christifideles solliciti esse debent
ut societas civilis hanc libertatem parentibus agnoscat atque, servata iustitia distributiva, etiam subsidiis tueatur.
Can. 798 - Parentes filios concredant illis scholis in quibus educationi catholicae provideatur; quod si facere
non valeant, obligatione tenentur curandi, ut extra scholas debitae eorundem educationi catholicae prospiciatur.
Can. 799 - Christifideles enitantur ut in societate civili leges quae iuvenum formationem ordinant, educationi
eorum religiosae et morali quoque, iuxta parentum conscientiam, in ipsis scholis prospiciant.
Can. 800 - § 1. Ecclesiae ius est scholas cuiusvis disciplinae, generis et gradus condendi ac moderandi.
§ 2. Christifideles scholas catholicas foveant, pro viribus adiutricem operam conferentes ad easdem
condendas et sustentandas.
Can. 801 - Instituta religiosa quibus missio educationis propria est, fideliter hanc suam missionem retinentes,
satagant educationi catholicae etiam per suas scholas, consentiente Episcopo dioecesano conditas, sese impendere.
Can. 802 - § 1. Si praesto non sint scholae in quibus educatio tradatur christiano spiritu imbuta, Episcopi
dioecesani est curare ut condantur.
§ 2. Ubi id expediat, Episcopus dioecesanus provideat ut scholae quoque condantur professionales et
technicae necnon aliae quae specialibus necessitatibus requirantur.
Can. 803 - § 1. Schola catholica ea intellegitur quam auctoritas ecclesiastica competens aut persona iuridica
ecclesiastica publica moderatur, aut auctoritas ecclesiastica documento scripto uti talem agnoscit.
§ 2. Institutio et educatio in schola catholica principiis doctrinae catholicae nitatur oportet; magistri recta
doctrina et vitae probitate praestent.

